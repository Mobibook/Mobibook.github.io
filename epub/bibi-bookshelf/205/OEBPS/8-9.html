<html xmlns="http://www.w3.org/1999/xhtml">
	<head>
		<title>8-9.html</title>
		<link href="template.css" rel="stylesheet" type="text/css"/>
	</head>
	<body>
		<div id="x8-9.html" xml:lang="tr-TR">
			<div class="Basic-Text-Frame-7">
				<p class="anabaslik-2" id="toc_marker-12"><span>ONUNCU BÖLÜM</span></p>
				<p class="arabaslikorta"><span>BEYİN SİSİ</span></p>
				<p class="Footnote-Text para-style-override-3"/>
				<p class="arabaslikorta-copy"><span>1990 Yazı</span></p>
				<p class="Footnote-Text para-style-override-3"/>
				<p class="resim-2"><span><img alt="1.jpg" class="image" height="69" src="images/1_fmt12.jpeg" width="65"/></span></p>
				<p class="paragraf-3"><span class="GG-dropcaps-3">GIGI İLE UCLA’YA ARABAYLA </span><span>40 dakikalık mesafedeki Studio City’e taşınmıştık. Haftasonlarında sık sık Universal CityWalk’daki sinemalara gidiyorduk. Burası Los Angeles içinde Los Angeles’ın bir taklidiydi. İnsan neden gerçek Los Angeles sokaklarında yürümez anlamıyordum ama işte yine bir Cuma akşamı buraya gelmiş, elimizde dondurmamızla yapay şehrin sokaklarını arşınlıyorduk.</span></p>
				<p class="paragraf-3 para-style-override-17"><span>Arnold Schwarzenegger’in yeni bilimkurgu filmi </span><span class="char-style-override-14">Totall Recall / Gerçeğe Çağr</span><span>ı’dan çıkmıştık. Film hatalı bir bellek nakli yaşayarak Mars’a doğru hayali yolculuğa çıkan inşaat işçisini anlatıyordu. İşler ters gidiyordu ve adam kendine geldiğinde neyin gerçek neyin hayali olduğunu ayırt edemiyordu.</span></p>
				<p class="paragraf-3 para-style-override-17"><span>“Mars’tan ilk döndüğünde gelecekten geldiğine dair o kadar çok işaret vardı ki ben inandım” dedim.</span></p>
				<p class="paragraf-3 para-style-override-17"><span>“Ama hayatım, hafıza naklini yaptırmadan önce adam şimdiki zamanda, Dünya’da yaşamaktan gayet memnundu. Ondan sonra paranoyaklaştı.”</span></p>
				<p class="paragraf-3 para-style-override-17"><span>“Tabii paranoyaklaşır. İnsan hafızasına güvenemezse neyin gerçek olduğunu nasıl bilir?”</span></p>
				<p class="paragraf-3 para-style-override-17"><span>“Orasını bilemem. Hafıza uzmanı sensin. Ben biraz şu dükkâna bakmak istiyorum.” Gigi bir müzik dükkânına girerek gözden kayboldu.</span></p>
				<p class="paragraf-3 para-style-override-17"><span>Bense dondurmamı yiyerek kalabalığı seyrederken, az önceki soruları düşündüm. İki gerçeklik de eşit derecede sahici geliyorsa insan hangisine inanacağını nereden bilir? İster psikotik olsun ister bunamış isterse de sadece bellek problemi yaşıyor olsun, hastalarımın çoğu benzeri sorunlarla mücadele ediyordu. </span></p>
				<p class="paragraf-3 para-style-override-17"><span>Son birkaç yıldır kariyerimin büyük bölümünü, sadece Alzheimer hastalığı olan yaşı ileri hastalarda değil, aynı zamanda artan unutkanlıktan dolayı kaygı duyan orta yaşlı insanlardaki bellek sorunlarına odaklamaya başlamıştım. Araştırmalarım ayrıca bunamanın ve yaşla bağlantılı bellek zayıflamasının erken tespitini de içeriyordu. Ayrıca bir tanı aracı olarak beyin görüntülemeyi de geliştiriyordum.</span></p>
				<p class="paragraf-3 para-style-override-17"><span>Gigi elinde bir torba CD ile döndü ve “Hadi arabaya gidelim” dedi. Neyse ki arabayı nereye park ettiğimizi o hatırladı.</span></p>
				<p class="paragraf-3 para-style-override-17"><span>Sonraki Pazartesi ofisime erken geldim ve her zamanki gibi telesekreterimi kontrol ettim. UCLA akıl hocalarımdan Dr Larry Klein’dan bir mesaj vardı. Dr Klein benden hafızasından şikâyet eden VIP film stüdyosu yöneticisi Greg Wiley’i görmemi istiyordu. İsmi hatırladım, </span><span class="char-style-override-14">LA Times</span><span>’ın iş dünyası sayfasında daha yeni onunla ilgili bir şeyler okumuştum. Önde gelen film stüdyolarından birinde prodüksiyonun başına getirilmişti. </span></p>
				<p class="paragraf-3 para-style-override-17"><span>Greg karşımda bacak bacak üstüne attığında, timsah derisinden ayakkabıları gözüme çarptı; muhtemelen benim aylık ev taksitimden pahalıydı. Acaba az para mı alıyordum bu adamdan? Ancak bu düşünce aklımdan geçer geçmez hemen “hastamdan gözüm korktu da bu duyguya karşı savunma olarak kendi kendime espriler mi yapıyorum acaba” diye düşündüm. </span></p>
				<p class="paragraf-3 para-style-override-17"><span>Ofise yeni bir kahve makinesi almıştım. Kendime kahve koymak için makinenin başına gittim, Greg’e de isteyip istemediğini sordum. Greg ikramı geri çevirerek çantasından bir Evian (mineralli su) şişesi çıkardı. “Larry Klein bana sizin kendi alanınızda önde gelen isimlerden biri olduğunuzu söyledi. Buraya yeni gelmiş biri olarak çok kısa sürede adınızı duyurdunuz.”</span></p>
				<p class="paragraf-3 para-style-override-17"><span>“Larry biraz abartmayı sever.” Kahvemi yudumladım.</span></p>
				<p class="paragraf-3 para-style-override-17"><span>Mütevazı dekorlu hastane ofisimi işaret ederek, “O halde ben sizi bu ihtişamdan koparıp özel olarak kendime tutayım” dedi alaycı bir tavırla. </span></p>
				<p class="paragraf-3 para-style-override-17"><span>Gülümsedim ve “Larry bana hafızanda bazı değişiklikler fark ettiğini söyledi” dedim.</span></p>
				<p class="paragraf-3 para-style-override-17"><span>Greg aniden ciddileşerek öne doğru eğildi. “Bakın, bunlar kesinlikle aramızda kalıyor, tamam mı?”</span></p>
				<p class="paragraf-3 para-style-override-17"><span>“Elbette” dedim.</span></p>
				<p class="paragraf-3 para-style-override-17"><span>“Bunu kimseye söylemedim, karıma bile, ama bazı anlar oluyor ki aklımın eskisi kadar keskin olmadığını hissediyorum. Özellikle de günün ilerleyen saatlerinde ve akşamları kötülüyor.”</span></p>
				<p class="paragraf-3 para-style-override-17"><span>“Sence nedir sebebi?” dedim. </span></p>
				<p class="paragraf-3 para-style-override-17"><span>“Aşırı çalışma veya stres olabilir, bilemiyorum.” Suyundan bir yudum aldı. </span></p>
				<p class="paragraf-3 para-style-override-17"><span>“Neler yaşadığını biraz daha anlatır mısın?”</span></p>
				<p class="paragraf-3 para-style-override-17"><span>“Hafızam değil aslında mesele. Hatta hafızam genelde gayet iyi. Ama bazı anlar oluyor ki... Kafa karışıklığı denemez tam olarak ama, beynim ağır çekimde düşünmeye başlıyor sanki. Hani gece yoğun siste araba sürersiniz ya? İşte öyle bir his.”</span></p>
				<p class="paragraf-3 para-style-override-17"><span>“Beyin sisi gibi mi?” dedim.</span></p>
				<p class="paragraf-3 para-style-override-17"><span>“Aynen” dedi, biraz daha su içerek.</span></p>
				<p class="paragraf-3 para-style-override-17"><span>“Bakalım doğru anlamış mıyım?” dedim. “Günün sonuna doğru yaşadığınız bu episodlarda düşünüşünüz yavaşlıyor ve düşünceler netliğini kaybediyor.”</span></p>
				<p class="paragraf-3 para-style-override-17"><span>“Denebilir… Söyleyeceklerimi toparlamam daha uzun sürüyor, sanırım hatırlamakta da zorlanıyorum.”</span></p>
				<p class="paragraf-3 para-style-override-17"><span>“Ne sıklıkta oluyor bu?” dedim.</span></p>
				<p class="paragraf-3 para-style-override-17"><span>“Haftada birkaç defa… Belki iki günde bir.”</span></p>
				<p class="paragraf-3 para-style-override-17"><span>Aklımdan hemen Greg’in gün sonunda ortaya çıkan beyin sisiyle ilgili olasılıklar listesi geldi. Listenin en başında hipoglisemi geliyordu. Tabii geçici iskemik ataklar, GİA, yani kalıcı beyin hasarına yol açmayan mini-inmeler de olabilirdi. Ama Greg’e beslenme şeklini ve tıbbi geçmişini sorduğumda bunların hiçbiri olası görünmedi. Hatta Greg daha kısa bir süre önce baştan sona tıbbi bir check-up yaptırmıştı ve tansiyonu, kolesterol seviyesi, glikoz toleransı normal çıkmıştı. Ancak ailesinde Alzheimer hastalığı vardı.</span></p>
				<p class="paragraf-3 para-style-override-17"><span>“Eskiden bunama derdik adına” dedi. “Büyükannem tamamen dünyadan kopmuştu, erkek kardeşi de öyle. Şimdi amcamın da kafası gitti, doktoru Alzheimer diyor. Sizinle görüşmek istememin bir nedeni de buydu. Belki bende de bir yatkınlık vardır ve şimdiden başlıyordur.”</span></p>
				<p class="paragraf-3 para-style-override-17"><span>“İlk belirtiler ortaya çıktığında akrabalarınız kaç yaşlarındaydı?” dedim.</span></p>
				<p class="paragraf-3 para-style-override-17"><span>“70’lerin sonunda veya 80’lerin başında.”</span></p>
				<p class="paragraf-3 para-style-override-17"><span>“Muhtemelen sizin şimdi hissettiğiniz şey, daha farklı bir şeydir. Alzheimer aileden geliyorsa genelde o kişilerle aynı yaşlarda başlar, dolayısıyla 56 yaş sizin için henüz çok erken” dedim. </span></p>
				<p class="paragraf-3 para-style-override-17"><span>Greg’in Alzheimer’a yakalanma kaygısı, ailesinde bu hastalık olan insanlarda sıkça karşılaşılan bir durumdu. Yaş ilerledikçe hepimiz hafızamızda küçük değişiklikler hissederiz; isimleri ya da bir kelimeyi hatırlamamız veya gözlüğümüzü, anahtarımızı bulmamız eskiye kıyasla daha uzun sürebilir. İnsan bu basit zihinsel hataların sevdiği birinde zamanla nasıl ilerlediğine ilk elden tanıklık ederse kendi unutkanlığından çok korkabilir ve kendisinin de mutfak dolaplarına etiket yapıştırması gerekeceğinden endişe edebilir. Bu hastalığa yakalanmış yakın akrabası olanların, hastalığa yakalanma riskinin iki katına çıktığını biliyoruz ama bu mutlak bir risk faktörü değil. Yapılan çalışmalar genlerin Alzheimer hastalığında riskin sadece üçte birini oluşturduğunu ortaya koydu. Dolayısıyla genetik olmayan faktörler, özellikle de yaşam tarzı tercihleri, çoğu insanın farkına vardığından çok daha önemli bir rol oynuyor.</span></p>
				<p class="paragraf-3 para-style-override-17"><span>Geçen yıllar içinde bu tür konular bana UCLA’da yürüttüğüm araştırma ve klinik programları için esin kaynağı oldu. Grubumuz PET taraması teknolojisiyle çok sayıda araştırma yürüttü ve Alzheimer hastalığının, yaşayan insanlardaki fiziksel kanıtını görüntülemenin bir yolunu keşfetti. Bu buluş sayesinde nihayetinde bu hastalığın beyinde, belirtiler henüz kendini göstermeden önce, aşamalı, hatta genelde dereceli olarak başladığını bulduk. Gözlemlerimiz bizi risk altındaki insanları hedef alan ve sinirsel hasarın oluşumdan sonra giderilmesindense sağlıklı beyinleri korumayı amaçlayan bir ilaç ve önleyici yaşam tarzı programı geliştirmeye itti. </span></p>
				<p class="paragraf-3 para-style-override-17"><span>“İyi de şu benim beyin sisi Alzheimer’ın ilk safhalarının belirtisi olamaz mı?” dedi Greg.</span></p>
				<p class="paragraf-3 para-style-override-17"><span>“Olabilir ama yüksek bir olasılık değil” dedim. “Aslında biz yeni bir tür beyin tarama yöntemi olan PET’le, yani pozitron emisyon tomografisiyle bir çalışma yürütüyoruz. Bu yöntem sayesinde gerçek belirtilerin ortaya çıkmasından yıllar önce kişinin Alzeheimer’a yakalanıp yakalanmayacağını öğrenebileceğimizi düşünüyoruz.”</span></p>
				<p class="paragraf-3 para-style-override-17"><span>Greg heyecanlanmış gibiydi. “Çalışmalarınız için fona ihtiyacınız var mı? Küçük bir aile fonunu idare ediyorum ben, katılmak isterim.”</span></p>
				<p class="paragraf-3 para-style-override-17"><span>Potansiyel bir bağışçıya çek defterini -şimdilik- kaldırmasını söylemek beni kahretse de “Cömertliğin için teşekkürler Greg ama sanırım ben seni fonsuz da bu çalışmaya dâhil edebilirim” dedim.</span></p>
				<p class="paragraf-3 para-style-override-17"><span>“Bak işte bu bir ilk… Biri bir çeki geri çeviriyor. Etkilendim doğrusu. Pekâlâ, başka ne anlatabilirim size doktor?”</span></p>
				<p class="paragraf-3 para-style-override-17"><span>“Sorunun stres kaynaklı olabileceğinden söz etmiştin. Bunu biraz açar mısın?”</span></p>
				<p class="paragraf-3 para-style-override-17"><span>Greg güldü. “Benim işim baştan sona stres. Üstelik mesele sadece filmin bütçesini aşmamak, primadonna aktörlerle başetmeye çalışmak da değil. Yerime geçmek için birbiriyle rekabet eden ve basamakları tırmalarcasına tırmanan altımdaki yöneticilerle de uğraşmam gerekiyor. Gösteri dünyası her gün yeniden yaşanan koca bir parti gibi.”</span></p>
				<p class="paragraf-3 para-style-override-17"><span>“Hafızanla ilgili durum işini hiç etkiledi mi?”</span></p>
				<p class="paragraf-3 para-style-override-17"><span>“Şimdilik hayır, ama eninde sonunda etkileyecek diye endişeleniyorum. Ne de olsa akşamları gösterimler, yemekler oluyor. İnsanlarla muhabbet etmem gerekiyor ama eskisi kadar formda hissetmiyorum kendimi.” Suyundan bir yudum aldıktan sonra devam etti. “Şunu da söyleyeyim, sözünü ettiğim, yüzüme gülüp yerime göz diken genç kurtlardan da çok var. Ayrıca stüdyo şefini de memnun etmem gerekiyor ki filmlerim para yapsın. Benim işimde mesele ne yaptığın değil, son zamanlarda ne yaptığındır.”</span></p>
				<p class="paragraf-3 para-style-override-17"><span>Bir an durup kendi işimi düşündüm ve aklıma eski bir fıkra geldi: Akademi dünyasının politikaları neden vahşidir? Kaybedilecek çok az şey olduğu için. Bu sıralar ben de doçent doktorluk için dosyamı hazırlamakla meşguldüm. Kadrolu hayata doğru büyük bir adımdı bu. Yıllarımı almıştı ama artık çok yaklaşmıştım. Meslektaşlarım işimi değerlendirecek, gizli oylamayla karar verecekti. Eski akademik geleneklerden biri… Komitede sizin pozisyonunuz için rekabet eden ve sizi bastırmaya çalışan biri olup olmadığını asla bilemiyordunuz. Dolayısıyla Greg’in kendi çıkarlarını kollamayı seçen meslektaşlarına karşı güvensizliğini anlayabiliyordum. Bakış açımı bulandırıp yardım kabiliyetimi engellememesi için hastamla bu paralel meselemize karşı duyarlı olmam gerekiyordu.</span></p>
				<p class="paragraf-3 para-style-override-17"><span>“İş yerinde güvenebileceğin dostların var mı?” dedim.</span></p>
				<p class="paragraf-3 para-style-override-17"><span>“Stüdyoda güvenebileceğime inandığım, raketbol oynadığımız birkaç yakın arkadaşım var. Ayrıca patronumla da haftada bir oynarız. Gerçek bir dosttur. Sanırım kendisinden sonra yerini almaya hazırlıyor beni.” Greg yaka düğmesini açıp kravatını gevşetti. “Ama sahada onunla rekabet etmek zor oluyor bazen.”</span></p>
				<p class="paragraf-3 para-style-override-17"><span>“Neden?”</span></p>
				<p class="paragraf-3 para-style-override-17"><span>“Eh, yaşı benden büyük. Müthiş bir oyuncu olsa da birkaç defa onu yenebilecek gibiydim ama yenmedim… Korktum herhalde.”</span></p>
				<p class="paragraf-3 para-style-override-17"><span>“Neden korktun?”</span></p>
				<p class="paragraf-3 para-style-override-17"><span>“Dostum olabilir ama aynı zamanda da patronum. Tepesini attırırsam karşı saldırıya geçebilir. Beni işimden alabilir. Ama biliyor musunuz, kazandığı bazı zamanlarda adeta hüsrana uğruyor. Sanki cesaretimi toplayıp adam gibi onu yenmemi bekliyor.”</span></p>
				<p class="paragraf-3 para-style-override-17"><span>“Demek bu stüdyo şefi senin dostun ve seni kendi işine hazırlıyor ve sen onu raketbolda yenip yenmemekte kararsızsın?”</span></p>
				<p class="paragraf-3 para-style-override-17"><span>“Evet, öyleyim galiba. Ama alt tarafı bir oyun işte. Hem bu rekabete dayalı sporlar hep kafamı boşaltır, stres atmamı sağlar benim. Eskiden basketbol oynardım ama şimdiki yoğun tempoma onu sığdırmam zor.”</span></p>
				<p class="paragraf-3 para-style-override-17"><span>Seansın geri kalanında Greg’in geçmişiyle ilgili konuşmaya devam ettik. Greg okulda çok başarılı bir öğrenciydi, işinde de hemen başarıya ulaşmış ve ilk evliliği sonlansa da sonradan eski film yıldızı, muhteşem bir kadınla evlenmişti. Şimdi ergenlik çağında iki çocuğu Batı Los Angeles’ın en iyi özel okullarına gidiyordu. Ancak tüm bu başarıların bir bedeli vardı. Sürekli formda olması ve bunca zorlukla elde ettiklerini kimsenin elinden almaması için sırtını kollaması gerekiyordu.</span></p>
				<p class="paragraf-3 para-style-override-17"><span>O gün Greg’in çocukluğunu yeterince inceleyecek vaktimiz olmadı ama ben küçüklüğündeki hangi deneyimlerin ondaki ömürboyu süren başarı ve kontrol arayışını, kazanılanları kaybetme yönündeki baskılayıcı korkuyu şekillendirdiğini merak etmekten kendimi alamadım. Alzheimer’dan korkması da şaşırtıcı değildi. Kontrolü yitirmenin uç noktası Alzheimer’dı sonuçta ve onu alt etmenin yolu yoktu. Hastalığı erken tespit etmeye, yavaşlatmaya hatta muhtemelen ilaçlar ve yaşam tarzı ayarlamalarıyla bertaraf etmeye çalışabilirdik ama Alzheimer’a yakalanırsa nihayetinde hastalık zihnini kalıcı olarak ele geçirecekti. </span></p>
				<p class="paragraf-3 para-style-override-17"><span>Greg’in genç yönetici kurtlar hakkındaki kaygısının normal Hollywood rekabetinden öte bir şey olup olmadığını düşünmeye başladım. Onda gerçekten beyinsel bir tür bozukluk varsa episodik zihinsel kaymalardan da fazlasını yaşıyor olabilirdi. Paranoid düşünceleri vardı belki. Bazı Alzheimer başlangıç vakalarında bellek kaybı yerine psikiyatrik semptomlara rastlandığını önceden görmüştüm. Örneğin, bir kadın hasta aniden ortaya çıkan obsesif kompulsif eğilimlerden söz etmişti. Bir adam ani panik atak başlangıcı yüzünden bana yönlendirilmişti. Bunların her ikisinde de Alzheimer hastalığı ortaya çıkmıştı, anksiyete belirtileri ise arka planda yatan zihinsel yetilerdeki nöral bozulmanın ilk işaretleriydi. </span></p>
				<p class="paragraf-3 para-style-override-17"><span>Greg’e bir PET taraması ayarlayacağımı söyledim. Ayrıca bir sonraki randevumuzdan önce iç hastalıkları doktorunun bana hasta kayıtlarını göndermesini istedim.</span></p>
				<p class="paragraf-3 para-style-override-17"><span>Günün ilerleyen saatlerinde doçentlik dosyam konusunda bana yardımcı olması için Larry Klein ile toplantı yaptım. İlk inceleme komitesi çalışmalarımın yeterince odaklı olup olmadığını sorgulamıştı. O güne dek kitle histerisini, psikosomatik hastalıkları, beyin taramasını ve geriatrik demansı araştırmıştım. Komite ise bir çalışmanın diğerinin önünü nasıl açtığını gösteren tematik bir yol haritası istiyordu. Ayrıca araştırmacı olarak akıl hocamdan bağımsızlaştığımdan da emin olmak istiyorlardı. Doğal olarak ben de tavsiye için hemen akıl hocama döndüm.</span></p>
				<p class="paragraf-3 para-style-override-17"><span>Zaman zaman ofisinin dinlendiğinden şüphelenen Larry’nin konsültasyonları ve gözetim seanslarını Batı Los Angeles Veterans Affairs Tıp Merkezi Kampüsü’ndeki yürüyüşlerde yapmak gibi bir alışkanlığı vardı. Burası UCLA’ya bağlı hastane binalarından biriydi ve 405 Otoyolu’nun hemen batısındaydı. Eski binalar uçsuz bucaksız yeşilliklere serpiştirilmişti, kampüsün kuzey yakasında ise Larry’nin en sevdiği, gözlerden uzak iş idare alanı, yani dokuz delikli golf sahası vardı. Paranoyak mı dersiniz? Biraz. Ama herkesin kendince tuhaflıkları vardır.</span></p>
				<p class="paragraf-3 para-style-override-17"><span>Otoparktan çıkıp dokuzuncu “fairway”e doğru ilerlediğimiz sırada Larry doğrudan konuya girdi. “Kariyerin boyunca mükemmel araştırmalar yaptın. Olay şimdi sadece bir kılıf bulma meselesi.” Dokuzuncu deliğin etrafından dolaştık. Brentwood Okulu’nda bahçede oynayan çocukları görebiliyordum.</span></p>
				<p class="paragraf-3 para-style-override-17"><span>“Kılıf mı? Nasıl yani?” dedim.</span></p>
				<p class="paragraf-3 para-style-override-17"><span>“Resmin tamamına bak Gary. Eklektik bir adamsın sen, problemleri çözmek için de metodik bir yol izliyorsun. İster resitalde bayılan bir avuç histerik öğrenciyi ister Alzheimer’da beyin hasarına neyin yol açtığını araştırıyor ol, bunların hepsi çalışmalarında kendini gösteriyor. Tek yapman gereken komiteye kariyerin boyunca yanıtladığın her sorunun bir sonrakinin önünü nasıl açtığını ve bundan sonra seni nereye götüreceğini göstermen.” Larry eğildi, bir golf topu seçti ve onu sekizinci “green”e gönderdi. Neredeyse tek vuruşta sayı yapıyordu.</span></p>
				<p class="paragraf-3 para-style-override-17"><span>“Harika atış” dedim, söylediklerini düşünürken.</span></p>
				<p class="paragraf-3 para-style-override-17"><span>“E, Wiley’le nasıl gidiyor? Gizli senaryonu verdin mi adama?” dedi.</span></p>
				<p class="paragraf-3 para-style-override-17"><span>Güldüm. “Los Angeles’ta masasının altına gizli bir senaryo </span><span class="char-style-override-14">sıkıştırmamış</span><span> tek insan benim herhalde.” Bir golf topu bularak bir sonraki deliğe fırlattım ve yeşili 20 yardayla kaçırdım. “Henüz emin değilim. Hafıza sorunları ve karışıklık episodları yaşıyor. Alzheimer başlangıcı, geçici iskemik atak ya da başka tıbbi bir sorun olabilir, bilemiyorum. Belki de psikolojiktir ya da sadece strestendir.”</span></p>
				<p class="paragraf-3 para-style-override-17"><span>“Ne olduğunu bulacağından eminim Gary. Tıpkı komitenin sorularını çözeceğinden emin olduğum gibi. Unutma, en basit olasılıklar asla göz ardı edilmemeli.”</span></p>
				<p class="paragraf-3 para-style-override-17"><span>“Anlıyorum dediğini Larry, çok teşekkür ederim. Ama bazen vaka sıradışı veya komplike olduğunda ben kendime senin bana güvendiğin kadar güvenemiyorum.”</span></p>
				<p class="paragraf-3 para-style-override-17"><span>“Gary, iyi bir psikiyatrist olmak hayattaki bankacılık, öğretmenlik vs gibi herhangi bir role alışmaktan farklı değildir. Kızını ilk kucağına aldığın anı düşün. Üstüne beyaz gömleği geçirdiğin ilk günden çok daha tuhaf hissetmişsindir kendini. Herkes ara sıra kendini rol yapıyormuş gibi hisseder. İşin anahtarı yoluna devam etmen ve o anda alabileceğin en doğru kararı almandır. Hata yapmaktan korkma. Benim en çok öğrendiğim zamanlar, hata yaptığım ve hatalarımdan döndüğüm zamanlardır.”</span></p>
				<p class="paragraf-3 para-style-override-17"><span>Ofisime dönüşte Larry’nin tavsiyesini düşündüm. Resmin tamamını görmeye çalışmalı, en bariz ya da belki en basit açıklamayı gözden kaçırmamalıydım; hem hazırladığım dosyada hem de Wiley vakasında. Greg’in yerine göz dikmiş meslektaşları hakkında paranoid görünmesi ilginçti. Klein’ın kişiliğinde paranoid bir yan vardı. Ben de meslektaşlarımın terfimi sabote etmelerinden endişe duyuyordum. Acaba şüphecilik ve paranoid düşünce hangi noktada bizi gerçek tehlikelerden korumaktan çıkarak, hayatlarımızı ele geçirmeye, işlevselliğimizi yitirmemize neden oluyordu? Wiley adına bu sorunun cevabını en kısa sürede bulabilmeyi ümit ediyordum. Klein söz konusu olduğunda asla bulamayacağımı düşünüyordum. Kendime gelince; eminim o serseriler beni bastırmak için ellerinden geleni artlarına koymayacaklardı. </span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">BİRKAÇ GÜN SONRA GREG’İN</span><span> hasta kayıtları elime ulaştı. Hemen oturup ayrıntısına dek incelemeye koyuldum. Ancak herhangi bir anormalliğe rastlamadım, öyle ki sırtında şüpheli bir ben bile yoktu. PET taraması da tamamen normal çıkınca -Alzheimer ya da demansa (bunama) dair hiçbir bulgu yoktu- iyi haberi vermek üzere onu aradım.</span></p>
				<p class="paragraf-3 para-style-override-17"><span>“E, neyim varmış, söylesenize doktor?” dedi Greg.</span></p>
				<p class="paragraf-3 para-style-override-17"><span>“Henüz emin değilim ama olasılıkları Çarşamba günü tartışabiliriz.”</span></p>
				<p class="paragraf-3 para-style-override-17"><span>“Ha evet” dedi, “yalnız beni o gün daha sonraki bir saate almanız mümkün mü? Beş buçuğa mesela? Raketbol maçım öğlene alındı da…”</span></p>
				<p class="paragraf-3 para-style-override-17"><span>Takvimimi kontrol ettim. “Tamam, benim için uygun. Görüşürüz o zaman.”</span></p>
				<p class="paragraf-3 para-style-override-17"><span>Telefonu kapadım ve Greg’teki zihinsel kaymaların olası nedenleri üzerine düşünmeye başladım. Alzheimer şimdilik devre dışıydı ama normal PET taraması kişinin ileride bu hastalığa yakalanmayacağını göstermiyordu. Tabii bu ayrıntıları telefonda anlatmam mümkün değildi. Aslında PET taraması anormal çıksaydı bu haberi de yüz yüze vermeyi beklerdim. O akşam saat 10:30’da elimde bir yığın dergiyle yatağa girdim. Gigi uçan ekmek kızartıcıları desenli pijamasıyla banyodan çıktığında niyetim dergileri okumaktı. </span></p>
				<p class="paragraf-3 para-style-override-17"><span>“E, iş nasıl gidiyor?” dedi Gigi.</span></p>
				<p class="paragraf-3 para-style-override-17"><span>“Bildiğin gibi işte, değişik bir şey yok. Doçentlik alma korkusu, komite toplantıları, deli insanlar.”</span></p>
				<p class="paragraf-3 para-style-override-17"><span>“Yo yo, ciddiyim ben” dedi. “İlginç vakalar var mı?”</span></p>
				<p class="paragraf-3 para-style-override-17"><span>“Bir hasta var aslında. Prodüksiyon dünyasının kodamanlarından. Öğleden sonraları ve akşamları zihni bulanıyor.”</span></p>
				<p class="paragraf-3 para-style-override-17"><span>Gigi’nin yüzü aydınlandı. “Ah, ciddi misin? Acaba bir sabah, hani bulanıklık başlamadan önce, ona şu benim senaryolardan birini versen olur mu?”</span></p>
				<p class="paragraf-3 para-style-override-17"><span>Güldüm. “Hayır. Vakayı dinlemek istiyor musun, istemiyor musun, onu söyle.” Gigi yatağa oturup bir yandan vücut losyonunu sürerken bir yandan da beklentiyle yüzüme baktı. “Ne olduğunu tam olarak çözebilmiş değilim. Alzheimer değil, küçük inmeler de söz konusu değil” dedim. </span></p>
				<p class="paragraf-3 para-style-override-17"><span>“Belki depresyondadır. Evli mi?”</span></p>
				<p class="paragraf-3 para-style-override-17"><span>“Ha ha, çok komik. Evet, ikinci evliliğini yapmış, kendinden çok daha genç bir kadınla. Ona göre yani, uyarmadı deme!” Gigi yastıkla kafama vurdu, yorganın altına girdi ve romanını okumaya başladı.</span></p>
				<p class="paragraf-3 para-style-override-17"><span>Gigi’nin sorusu bana Greg’de depresyon olup olmadığını ciddi ciddi düşündürmeye başladı. Talepkâr bir stüdyo yöneticisi olarak dışarıdan sert görünmek zorundaydı ama depresyonunu, kırılganlığını gizliyor olabilirdi. Klinik depresyonu olan kişilerde semptomlar diurnal, yani gündüzsel bir döngü seyredebilir. Sadece geceleri ya da sabah erken saatlerde düşüncelere dalıp gittiğini söyleyen hastalar vardır. Ancak bu örnekte depresyona uymayan şey, Greg’de uyku bozukluğu veya kilo değişiminin olmamasıydı.</span></p>
				<p class="paragraf-3 para-style-override-17"><span>Diurnal döngü genelde psikiyatrik tanıya işaret eder ama bunun mutlaka depresyon olması gerekmez. Örneğin, anksiyetesi olan insanlar uykuya dalmakta zorluk çekerken, depresyonu olanlar geceleri uyanır ve yeniden uyumakta zorlanırlar. Hepimiz yapı itibarıyla diurnalızdır, yani gündüzleri geceye kıyasla daha aktifizdir. Bunun da ötesinde çoğumuz kendimizi ya sabah insanı ya da gece insanı olarak tanımlarız. Gün içindeki uyanıklık seviyemizi belirleyen şey, biyolojik güdümlü günlük ritmimizdir. Günlük ritmimizin yansımasını 24 saatlik periyot döngüsüne sahip hormon seviyelerindeki iniş ve çıkışlarda, ayrıca uyku düzeni, beslenme, egzersiz ve ilaç kullanımı da dâhil çeşitli gündelik alışkanlıklarımızda görebiliriz.</span></p>
				<p class="paragraf-3 para-style-override-17"><span>Greg’in semptomları gün sonunda ortaya çıkıyordu ki bu da belirgin bir diurnal yapıydı. Günün ilerleyen saatlerinde bu semptomları fizyolojik bir rahatsızlığın başlatıyor olabileceği aklıma geldi. Belki 24 saatlik bir kalp holter monitörü, beyne kan akışında azalmaya neden olan bir aritmiyi ortaya çıkarabilirdi. Fakat zihinsel yorgunluğu tetikleyenin harici bir olayın olması ihtimalini de göz önüne almam gerekiyordu. Greg’in işteki rekabetten kaynaklanan kaygısı seanslarımızda artık bir temaya dönüşmüştü. Belki günlük stresli bir durum, iş arkadaşlarından biriyle arasındaki bir çatışma, kendine bağlı yöneticilerden biriyle, hatta belki patronla yapılan belli bir toplantı, öğleden sonra ve akşamları zihinsel bulanıklığı tetikliyordu.</span></p>
				<p class="paragraf-3 para-style-override-17"><span>Çarşamba gelip çattığında ben hâlâ Greg’in ayırıcı tanısına kafa yormakla meşguldüm. Greg’in asistanı Tracey aradı ve hastamın geç saatte bir toplantısı olduğunu, beş buçuktaki görüşmemiz için beni arabayla aldırtıp stüdyoya getirtmelerinin mümkün olup olmadığını sordu. Tabii kaybedeceğim vakit de fazlasıyla telafi edilecekti.</span></p>
				<p class="paragraf-3 para-style-override-17"><span>Aklıma hemen Greg’i doğal yaşam alanında görmenin avantajları geldi. Bu sayede strese neden olan şeye dair ipuçları elde edebilirdim. Ayrıca bir limuzinle stüdyoya gidip film yıldızlarıyla bir arada olma fikrinin cazip geldiğini de itiraf etmeliyim. Baktım ki eve dönüp üstüme havalı bir şeyler geçirmeyi düşünmeye başlamışım, hemen kendimi toparlayarak Tracey’e cevap verdim. “Olabilir ama saat beşi çeyrek geçeye kadar doluyum.”</span></p>
				<p class="paragraf-3 para-style-override-17"><span>Çoğu insan ünlülerin ve diğer önemli insanların yanında heyecana kapılır. Psikiyatristler de bu konuda istisna değildir. Zengin ve ünlülere hizmet vermenin zorluklarını ilk defa 1964’te bir psikiyatri dergisi VIP sendromu üstüne yazılmış bir makaleyle tanımladı. VIP’ler -rock yıldızları, politikacılar veya diğer nüfuzlu insanlar- tıbbi yardım almaya kalktıklarında her zaman en iyi yardımla karşılaşmazlar. Hatta aldıkları yardım genelde standart altıdır. Önemli hastalar hekimlerini idare etmeye çalışabilirler, bazı doktorlar da hastaya karşı çıkamayacak kadar şöhretli insan hayranı olabilir. VIP’lerin gereğinden fazla ilaç yazan, eksik tanı koyan, hatta hastalarının sosyal hayatına kapılan doktorları olmuştur.</span></p>
				<p class="paragraf-3 para-style-override-17"><span>Kariyerimin bu noktasında onlara verdiğim duygusal tepkileri bilecek ve tarafsızlığı, profesyonelliği korumanın önemini anlayacak kadar VIP tanımış durumdaydım. Her ne kadar bazı VIP’ler beni etkilemiş olsa da -sonuçta ben de insanım- o duyguların hastamla arama girmesine asla izin vermiyordum.</span></p>
				<p class="paragraf-3 para-style-override-17"><span>Saat 17:45’te beni alan araba stüdyo kapısına yanaştı. Şoför kapıdaki görevliye şöyle bir el salladıktan sonra ana binaya doğru ilerledi ve binanın önüne park etti. Ana ofislerin ilerisine devasa sesli çekim stüdyoları serpiştirilmişti ve sağda solda koşuşturup duran insanlar vardı. Şoför Bay Wiley’nin ofisinin üçüncü katta olduğunu ve kendisinin geri döndüğümde beni bekleyeceğini söyledi.</span></p>
				<p class="paragraf-3 para-style-override-17"><span>Binaya girdiğimde sessizlikle karşılaştım. Asansörle üçüncü kata çıktım. Kapı birkaç kanepenin, üstü dolu koltukların ve sektör dergileriyle dolu sehpaların bulunduğu geniş bir oturma alanına açıldı. Tracey beni karşılamak için ayağa fırladı ve kahve, çay ya da su almak isteyip istemediğimi sordu. Su istedim. Tracey bir bardak soğuk su getirdi, Bay Wiley’nin az sonra geleceğini söyledi.</span></p>
				<p class="paragraf-3 para-style-override-17"><span class="char-style-override-14">Hollywood Reporter</span><span>’a göz attığımda </span><span class="char-style-override-14">Gerçeğe Çağrı</span><span> filminin hâlâ büyük gişe hâsılatı yaptığını gördüm. Az sonra asansörün kapısı açıldı ve Greg raketbol giysileriyle dışarı çıktı. Kan ter içinde Evian şişesinden son yudumunu içti. Bana peşinden gelmemi işaret ettikten sonra boş şişeyi çöpe fırlattı. Tracey arkamızdan kapıyı kapadı.</span></p>
				<p class="paragraf-3 para-style-override-17"><span>Ofise şöyle bir bakınca büyüklüğünden ve Art Deco dekorundan etkilendim. Greg bardaki buzdolabından bir şişe su daha aldı ve beni kanepeye oturttu. Kendisi de karşımdaki kanepeye geçti.</span></p>
				<p class="paragraf-3 para-style-override-17"><span>“Buraya kadar geldiğiniz için çok teşekkür ederim.” Durup bir havluyla yüzünü ve boynunu sildi, biraz daha su içti. “Son anda haber verdiğim için kusura bakmayın ama çok çılgın bir gün geçirdim.”</span></p>
				<p class="paragraf-3 para-style-override-17"><span>“Sorun değil Greg.”</span></p>
				<p class="paragraf-3 para-style-override-17"><span>“İnanılmaz bir oyun çıkardım bugün biliyor musunuz? Montajdan iki adama dersini verdim.” Öne doğru eğilerek sessizce konuştu. “Fakat bugün kortta yaşadığım tuhaf duyguyu anlatmam gerek size.”</span></p>
				<p class="paragraf-3 para-style-override-17"><span>“Ne tür bir tuhaf duygu?” dedim.</span></p>
				<p class="paragraf-3 para-style-override-17"><span>“Hani bazen patronumu yenebileceğimi hissettiğimi ama yenmediğimi söylemiştim ya?” Başımı salladım, devam etti. “İşte bugün de montajdaki bu serserilerin </span><span class="char-style-override-14">benim</span><span> kazanmama izin verdikleri hissine kapıldım. Birkaç basit atış vardı, karşılamadılar. Ne dersiniz, beni yerimden etmeye mi çalışıyorlar acaba?”</span></p>
				<p class="paragraf-3 para-style-override-17"><span>Greg’in şüpheciliği paranoyaya mı dönüşüyordu? Aklıma başkaları tarafından dinlenmekten şüphelendiği için Larry Klein ile golf sahası etrafında yürüyüşümüz geldi. Ancak Greg’in korkuları büyük bir hızla yoğunlaşıyor gibiydi. Durumu kötülüyor muydu acaba?</span></p>
				<p class="paragraf-3 para-style-override-17"><span>“Bak, gösteri dünyasını bilmem ben Greg ama montajdan birinin senin en tepedeki pozisyonun için bir şansı olduğunu sanmıyorum.” Onu gerçekle yüzleştirmeye çalışıyordum ama o lıkır lıkır suyunu içerken beni duymuyormuş gibiydi.</span></p>
				<p class="paragraf-3 para-style-override-17"><span>Bir kez daha kurulanarak dolaba doğru gitti ve neredeyse orada olduğumu unutmuş gibi tişörtünü değiştirdi. Sonra yerine oturup “Neden bahsediyorduk?” dedi.</span></p>
				<p class="paragraf-3 para-style-override-17"><span>“Senin raketbol karşılaşmandan.”</span></p>
				<p class="paragraf-3 para-style-override-17"><span>“Öyle mi? Neyse unutun gitsin” dedi. “Biliyor musunuz, örneğin şu an kendimi biraz yavaşlamış gibi hissediyorum. Sizce nedir bu zihinsel bulanıklığın nedeni?”</span></p>
				<p class="paragraf-3 para-style-override-17"><span>“Akşamüstleri sinirini bozan ve episodlarını tetikleyebilecek biriyle toplantı yapıyor olabilir misin? Ne zamandır iş yerindeki stresten ve rekabetten söz ediyorsun. Zihinsel kaymaların da hep günün ilerleyen saatlerinde ortaya çıkıyor.” </span></p>
				<p class="paragraf-3 para-style-override-17"><span>Greg bir an durup düşündü. “Pardon, doktor, şu beyin bulanıklığı yavaşlatıyor beni.” Duraksadı, sonra devam etti. “Aslında stresli olan </span><span class="char-style-override-14">sabah</span><span> toplantılarımdır benim. O toplantılarda sayılara bakar, filmlerin performansını değerlendiririz. En kötüsü de Pazartesileridir, haftasonunun hemen ertesi. Üç günlük tatilse de Salıları… Aslında ikindi saatleri en az stresli olduğum saatler. Raketbol oynuyorum o saatlerde.” Greg şişeyi kafasına dikip bitirdi.</span></p>
				<p class="paragraf-3 para-style-override-17"><span>Boş şişeyi sehpaya koyduğu sırada birden aklıma bir şey geldi. “Bunlardan günde kaç tane içiyorsun?” dedim. Greg’in yüzünde anlamsız bir ifade belirdi ve bana hiçbir karşılık vermedi. “Greg, Greg, duyuyor musun beni?” Endişelenmiştim. Konuşmamıza odaklanmakta güçlük çekiyordu. “Greg?” Resmen bağırmak zorunda kaldım.</span></p>
				<p class="paragraf-3 para-style-override-17"><span>“Ne var?” dedi.</span></p>
				<p class="paragraf-3 para-style-override-17"><span>“Günde kaç şişe su içiyorsun diyorum?”</span></p>
				<p class="paragraf-3 para-style-override-17"><span>“Bilmem” diye cevap verdi sonunda. “Spor yaptığımda çok içiyorum. Domuz gibi terliyorum çünkü.”</span></p>
				<p class="paragraf-3 para-style-override-17"><span>Greg bir şişe daha almak için bara doğru giderken benim Greg’deki zihinsel kaymalara ilişkin birincil tanısal teorim iş stresinden, zorlantılı su içme diye de bilinen polidipsiye dönüştü. Nispeten ender rastlanan bu rahatsızlık su intoksikasyonuna ya da zehirlenmesine yol açabilir. Hastanın sindirdiği suyun miktarı böbreklerin atabileceği miktarı aşar. Sonuç olarak vücuttaki sodyum düzeyi düşer ve bu da karışıklık, yönelim bozukluğu ve psikotik davranış da dâhil çeşitli semptomlara yol açabilir. Tedavi edilmezse zihinsel semptomlar ilerleyerek hezeyana, uyku sersemliğine, hatta komaya dönüşebilir. Hastalık şiddetliyse ölümcül olabilir. Boston’daki ihtisasım sırasında psikojenik polidipsisi olan bir kronik şizofreni hastasını tedavi etmiştim. Gizlice su içip nöbet geçirmemesi için hastayı sürekli gözetim altında tutmak zorunda kalmıştık.</span></p>
				<p class="paragraf-3 para-style-override-17"><span>Greg’in su intoksikasyonu farklıydı ve aşırı eforla, ısı stresiyle bağlantılıydı. Bazı atletler su zehirlenmesi riski altındadır ama genelde antrenman ve karşılaşmalarda normal su yerine ilave elektrolitler içeren spor içecekleri tüketerek bundan kaçınırlar. Serebral ödeme, diğer bir deyişle beyinsel şişmeye neden olabilen şiddetli hiponatremiyi, yani kandaki sodyum düşmesini önlemek için rahatsızlığın en kısa sürede belirlenmesi büyük önem taşır. </span></p>
				<p class="paragraf-3 para-style-override-17"><span>Greg’in içinde bulunduğu potansiyel tehlikenin farkına vardığım anda hızla harekete geçmem gerektiğini anladım. Peşinden bara giderek, “Dur Greg” dedim. “İçme o suyu. Sanırım sendeki beyin sisine neyin sebep olduğunu buldum.”</span></p>
				<p class="paragraf-3 para-style-override-17"><span>Greg elinde yeni bir şişe suyla durdu ve “Harika, hemen anlatın, dinliyorum” dedi. “Birazcık daha içmem gerek ama. Deli gibi susadım.” Şişeyi kaldırdı ama tam içeceği sırada uzanıp şişeyi almaya çalıştım ve elinden düşürdüm. Her yere sular saçıldı.</span></p>
				<p class="paragraf-3 para-style-override-17"><span>Greg geri adım attı. “Derdin ne senin adam?”</span></p>
				<p class="paragraf-3 para-style-override-17"><span>“Mesele su” dedim. “O kadar çok su içiyorsun ki beynini zehirliyor.”</span></p>
				<p class="paragraf-3 para-style-override-17"><span>Greg kuru bir havluya uzanırken kahkaha attı. “Ömrümde böyle saçmalık duymadım. Su insanın içebileceği en sağlıklı şeydir.”</span></p>
				<p class="paragraf-3 para-style-override-17"><span>“Burada bir kliniğiniz ya da reviriniz var mı?” dedim. </span></p>
				<p class="paragraf-3 para-style-override-17"><span>“Tabii ki. Bir kliniğimiz var.”</span></p>
				<p class="paragraf-3 para-style-override-17"><span>“Tamam, gel o halde yanıldığımı kanıtla. Sana hemen bir kan testi yapalım, kanında sodyum düzeyi düşük mü, bakalım.”</span></p>
				<p class="paragraf-3 para-style-override-17"><span>Greg telefona uzandı. “Tracey, hemşireyi hemen buraya çağır. Kan testi yapılacak bana, </span><span class="char-style-override-14">derhal</span><span>.” Telefonu kapatıp gülümsedi. “Hep bu lafı söylemek istemişimdir... Biliyor musun, şu an üstüme bir yorgunluk geldi Gary. Birkaç dakika kanepeye uzansam iyi olacak galiba.”</span></p>
				<p class="paragraf-3 para-style-override-17"><span>Halsizlik düşük sodyumun bir diğer göstergesi olduğundan Greg’in halsizliği beni daha da endişelendirdi. “Kan aldıktan sonra sana hemen sodyum vermeliyiz.” Kapıyı açtım ve Tracey’den bize büfeden cips, tuzlu çubuk ve sporcu içeceği getirmesini söyledim. </span></p>
				<p class="paragraf-3 para-style-override-17"><span>Hemşireyi beklediğimiz sırada Greg kanepede gözleri açık ama konuşmadan, sersemlemiş halde uzandı. Bana çok daha uzun gelen beş dakikalık bir sürenin sonunda Tracey nihayet yanında kan testi seti taşıyan hemşireyle çıkageldi. Hemşireye Greg’i işaret ettim. Hemşire hemen Greg’in üst koluna bir damar sıkacı bağladı ve tüpe 10 santimetreküp kan çekti. Ona kartımı verdim ve Greg’in elektrolit sonuçları çıkar çıkmaz, muhtemelen birkaç saat içinde, beni aramalarını söyledim. Tracey sehpanın üstüne bir sepet dolusu cips, kraker ve tuzlu çubuk ile dört şişe sporcu içeceği koyduktan sonra hemşireyle birlikte dışarı çıktı.</span></p>
				<p class="paragraf-3 para-style-override-17"><span>Bense hemen tuzlulardan bir paket açıp Greg’e uzattım. Greg bir paket krakeri mideye indirdikten sonra doğrulup çubuklardan aldı. Poşetin yarısına geldiğinde “Gary, hatırladığım en berbat nöbetlerden biriydi bu” dedi. “Sen seans için bunca yolu geldin, ben tamamen kendimden geçtim.” Sporcu içeceğinden bir yudum aldıktan sonra suratını buruşturdu.</span></p>
				<p class="paragraf-3 para-style-override-17"><span>Onun sisten kurtulduğuna memnun olmuştum. Hızla düzelmesi de beni teşhisimin doğru olduğuna ikna etmişti ama emin olmak için kan testlerinin sonucunu beklememiz gerekiyordu. Saat iyice ilerlemişti, evime gitmek istiyordum. Greg’e şimdilik su içmeye ve raketbola ara vermesini söyledim. </span></p>
				<p class="paragraf-3 para-style-override-17"><span>O akşam çağrı cihazıma laboratuardan sonuçlar geldi. Greg’in kanındaki sodyum düzeyi tahmin ettiğim gibi anormal derecede düşüktü. Önceki hasta kayıtlarında bir anormallik görülmemişti çünkü o testler Greg’in aşırı su içtiği maç sonrası saatlerde yapılmamıştı. </span></p>
				<p class="paragraf-3 para-style-override-17"><span>Kendimi zafer kazanmış gibi hissediyordum; hastanın zihinsel kaymalarının nedenini nihayet çözmüştüm. Aslında ipuçları baştan beri ortadaydı ama ben Greg’i spor sonrası görene kadar ipuçlarını birleştirememiştim. Doğru açıklamayı bulup harekete geçebilmem için hastamı ölümcül olabilecek bir su zehirlenmesi yaşarken görmem gerekmişti. Acaba tıbbi bir neden araştırmam gerekirken, kişiler arası ilişkilerde akla gelmedik bir tetikleyiciyle, işle ilgili bir stresle fazlaca mı ilgilenmiştim?</span></p>
				<p class="paragraf-3 para-style-override-17"><span>Kariyerimin başlangıç dönemlerinde olsa Greg’deki polidipsiyi keşfetmemin bu kadar uzun sürmesinden dolayı kendime muhtemelen epey yüklenirdim. Ancak yıllar içinde elde ettiğim tecrübe bana artık bir perspektif kazandırmıştı. Greg gibi vakaların karmaşık olduğunu biliyordum. Bunları hiç çözemediğimiz zamanlar olabiliyordu. Olayın sonucunu Larry Klein’a anlattığımda sırtımı sıvazladı ve tanı konusunda bir kahramanmışım gibi beni övdü. Doğrusu hoşuma gitti.</span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">GREG BİRKAÇ HAFTA SONRA</span><span> kontrol için ofisime geldi. Üstünde raketbol kıyafeti, elinde spor çantası vardı ve ışıl ışıl bakışlarla seansın başlamasını hevesle bekliyordu. </span></p>
				<p class="paragraf-3 para-style-override-17"><span>“Gary, ister inan ister inanma ama sayende oyunum iyileşti” dedi.</span></p>
				<p class="paragraf-3 para-style-override-17"><span>“Harika. Az önce karşılaşmadan çıktığın düşünülürse dikkatin bayağı yerinde görünüyor. Beyin sisi belirtilerinden hiç kaldı mı geriye?” dedim. </span></p>
				<p class="paragraf-3 para-style-override-17"><span>“Hayır, çok teşekkür ederim sana. Hani patronumla da oynuyorum demiştim ya? Az önce onu yendim. Çok da hoşuna gitti. Karşılaşmadan sonra sarıldı bana.”</span></p>
				<p class="paragraf-3 para-style-override-17"><span>“Demek sahiden dostunmuş” dedim. “Altında çalışan yöneticilerle durum nasıl?”</span></p>
				<p class="paragraf-3 para-style-override-17"><span>“Artık umurumda bile değil. Kimse işimi benim gibi yapamaz. Stüdyo şefi olduğum zaman içlerinden biri yerime geçecek elbet… Ki o kişiye bol şans diliyorum çünkü dünyanın yükünü sırtlanacak.” Greg çantasından bir havlu çıkarıp terli kaşını sildi. “Of, susuzluktan ölüyorum.” Eğilip çantasına uzandığını görünce su içme sorununun nüksettiğini düşünerek tedirginleştim ama o sporcu içeceği çıkararak bir yudum aldı ve “İnsan zamanla benimsiyor şu şeyi” dedi.</span></p>
				<p class="paragraf-3 para-style-override-17"><span>O akşam Coldwater Canyon trafiğinde sıkışıp kalınca Perşembe akşamı yemeğimize geç kalacağımı haber vermek için Gigi’yi aramaya çalıştım. Ancak her zamanki gibi kanyonda telefonun çekmediğini fark ettim. Tipik Los Angeles işte… En pahalı, en seçkin semtler kapsama alanının en kötü olduğu semtlerdi. Bundan 20 dakika sonra La Loggia’ya vardığımda Gigi bana bir bardak cabernet ısmarlamıştı, ekmek sepetindekiler ise silinip süpürülmüştü.</span></p>
				<p class="paragraf-3 para-style-override-17"><span>Paltomu çıkarıp oturdum. “Gel kadeh kaldıralım.”</span></p>
				<p class="paragraf-3 para-style-override-17"><span>Kadehlerimizi tokuşturduk. “Neye kadeh kaldırıyoruz Dr Small?”</span></p>
				<p class="paragraf-3 para-style-override-17"><span>“Doçent Doktor Small desek daha doğru olacak” dedim, koca bir sırıtışla. </span></p>
				<p class="paragraf-3 para-style-override-17"><span>Gigi ayağa kalktı, kollarını boynuma doladı ve beni öptü. Garsonlar da alkış tuttular. “Biliyor musun” dedi Gigi, “şu doçentlik ünvanı sende pek seksi durdu. Acaba pizzayı paket yaptırıp eve mi gitsek?”</span></p>
				<p class="paragraf-3 para-style-override-17"><span>İçkilerimizi bitirip pizzayı beklediğimiz sırada Gigi’ye komitenin sorduğu her soruya nasıl cevap verdiğimi anlattım ve zaferimin her ayrıntısını doya doya baştan yaşadım. Larry Klein’ın tavsiyesi -en basit olasılıklar asla göz ardı edilmemeli- doçentliği almamda işime yaramıştı. Bu tavsiye aynı zamanda hastamın su içme sorununu tespit etmeme de yardımcı olmuştu. Geçen yıllar içinde bu basit mantrayı hiç aklımdan çıkarmadım ve daima da faydasını gördüm.</span></p>
				<p class="paragraf-3 para-style-override-17"/>
			</div>
		</div>
	</body>
</html>