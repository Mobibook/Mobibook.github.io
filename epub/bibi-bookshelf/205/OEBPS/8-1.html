<html xmlns="http://www.w3.org/1999/xhtml">
	<head>
		<title>8-1.html</title>
		<link href="template.css" rel="stylesheet" type="text/css"/>
	</head>
	<body>
		<div id="x8-1.html" xml:lang="tr-TR">
			<div class="Basic-Text-Frame-7">
				<p class="anabaslik-2" id="toc_marker-4"><span>İKİNCİ BÖLÜM</span></p>
				<p class="arabaslikorta"><span>KAFA ÜSTÜ DURAN ÇIPLAK KIZ</span></p>
				<p class="Footnote-Text para-style-override-3"/>
				<p class="arabaslikorta-copy"><span>1979 Baharı</span></p>
				<p class="resim-2"><span><img alt="1.jpg" class="image" height="69" src="images/1_fmt4.jpeg" width="65"/></span></p>
				<p class="Footnote-Text para-style-override-3"/>
				<p class="paragraf-3"><span class="GG-dropcaps-3">PSİKİYATRİ BÖLÜMÜ ASİSTAN DOKTORLARININ KAHVE ODASINDA</span><span class="GG-dropcaps-3"> </span><span>çözdüğüm bulmacanın ortalarına gelmiştim. O günkü uzman doktor Mike Pierce’tı ve şimdi dışarı çıkmak üzereydi. Bense 11 saattir görev başındaydım ve daha 13 saatim vardı. O sırada hoparlörden tanıdık bir anons duyduk: “Psikiyatri altı no’lu odaya.” Güvenlik görevlileri yeni gelen birini özellikle taşkın gördüklerinde hastayı hemen 6 No’lu odaya alırlardı. Delişmen hasta buraya kapatılarak gözetim altında tutulurdu.</span></p>
				<p class="paragraf-3 para-style-override-17"><span>“Altı numaralı oda. Sıra sende Small” dedi Mike.</span></p>
				<p class="paragraf-3 para-style-override-17"><span>“Ah, en sevdiğim şey” dedim.</span></p>
				<p class="paragraf-3 para-style-override-17"><span>“Altı numaralı odanın berbat bir şey olduğunu düşünüyor olabilirsin ama inan bana… Gerçekten de öyle” dedi Mike alaycı bir gülümsemeyle.</span></p>
				<p class="paragraf-3 para-style-override-17"><span>“Yok canım, çocuk oyuncağı benim için” dedim, bir yandan evhama kapılarak.</span></p>
				<p class="paragraf-3 para-style-override-17"><span>“Merak etme, seni beklemeyiz” dedi Mike, arkamdan.</span></p>
				<p class="paragraf-3 para-style-override-17"><span>Acil odasına girdiğim sırada birkaç hemşire telaşla yanımdan geçti. Koridordaki sedyelerden birinde ağlayan bir çocuğun bandajını saran cerrahi asistanının yanından geçtim. Bir başka doktor bağırarak acil destek arabası istedi. Acil servis ise inleyen hastalardan, hemşirelerden ve asistan doktorlara emirler yağdıran görevli doktorlardan oluşan bir kakafoniydi. İşte size tipik bir Çarşamba akşamı.</span></p>
				<p class="paragraf-3 para-style-override-17"><span>Kalbim küt küt atmaya başladı. Bu yeni hastayla tanışmaya hevesliydim ama bir yandan da korkuyordum. 6 No’lu oda bazen ürkütücüydü, hemen her zaman zorluydu ve hiçbir zaman sıkıcı değildi. 6 No’lu oda çağrısı her anlama gelebilirdi; cebinde kebap şişi saklayan ajite bir şizofrenik katil, bir şişe Valium gizleyen intihara meyilli bir bipolar veya çekilme yaşayan ve üstünüze kusmak üzere olan bir eroin bağımlısı… Tıp eğitimindeki talihsiz ama geleneksel bir geçiş töreni yüzünden en az deneyimli doktorlar -örneğin ben- en zorlu ve mücadelesi güç hastalarla boğuşmak zorundaydı.</span></p>
				<p class="paragraf-3 para-style-override-17"><span>İmkânsız gibi görünen durumlarla başa çıkabilmek için ben genelde kitap bilgime başvurur, hastaları resmi ve klinik bir tarzda tedavi etmeye yönelirdim. Freud olsa hastalarıma yardım etmek isteme ama zarar vermek istememe yönündeki kaygımla başetmede entelektüalizmi bir savunma mekanizması olarak kullandığımı söylerdi. Ne de olsa her doktor gibi beni de muazzam bir bilgiyi basit bir tanıya ve tedavi planına dönüştürmek gibi göz korkutucu bir görev bekliyordu. O günlerde hangi savunma mekanizmasını kullanırsam kullanayım, arada bir insancıl tarafım ortaya çıkıveriyordu ve sanırım hastalarıma en çok faydası dokunan anlar da bu empati anlarıydı. Kariyerimin ilerleyen safhalarında daha çok deneyim ve özgüven kazandıkça hastalarımı dinleme ve anlama konusunda daha iyi bir noktaya geldim.</span></p>
				<p class="paragraf-3 para-style-override-17"><span>6 No’lu odanın dışındaki hemşire bölümüne vardığımda öyle gergin ve telaşlıydım ki başhemşire Judy Nelson alnımı silmem için bana bir peçete uzattı. Judy 12 yıldır acil servis hemşireliği yapıyordu ve benim gibi yüzlerce çaylak asistan doktorun 6 No’lu oda ile mücadele edişine tanıklık etmişti. 30’lu yaşlarında, boşanmış ve çok hoş bir kadındı. Genel hoşluğun ve alaycılığın mükemmel bir dengesine sahipti. Ondan ayrılan insan tam bir ahmaktı. </span></p>
				<p class="paragraf-3 para-style-override-17"><span>Judy hasta takip çizelgesini uzattı. “Kadının kimliği belirsiz, 20’li yaşlarında. Polisler onu North End’de kendi kendine anlamsızca konuşurken bulup getirmiş. Aklımda olsun da oralarda anlamsızca konuşmayayım bundan sonra.”</span></p>
				<p class="paragraf-3 para-style-override-17"><span>Judy’nin kayıtsız tavrı beni rahatlattı, çizelgeye göz attım. Polisler hastayı perişan halde Boston’un North End sokaklarını arşınlarken bulmuşlardı. Bulunduğu yer hastaneye yakın bir İtalyan mahallesiydi. Acil servis görevlileri kadının ambulans yolculuğu sırasında sürekli çığlıklar attığını ve giysilerini çekiştirdiğini not düşmüşlerdi. Kadın çığlıkların arasında çok terlediğini söylüyordu, oysa dışarıda sıcaklık dört derecelerdeydi. Acil görevlileri hastayı kısa bir muayeneden geçirmiş, ajite ve sıradışı davranışlarının dışında anormal bir şey görememişlerdi. </span></p>
				<p class="paragraf-3 para-style-override-17"><span>Koridoru geçerek 6 No’lu odaya geldim. Diğer acil muayene odalarından farklı olarak bu odanın kapısında, psikiyatri hastalarını içeri girmeden kontrol edebilmek için kaydırılarak açılan ahşap bir panel vardı. Paneli açtım ve 19-20 yaşlarında minyon bir kızın çırılçıplak kafa üstü durduğunu gördüm. Gördüğüm manzarayı idrak etmem bir dakika kadar sürdü. Güleyim mi, kaçayım mı bilemedim. Paneli kapamadan önce kızın aslında gayet iyi dengede durduğunu fark ettim. Arkamı dönüp gördüklerimi anlamaya çalışarak, koridordaki sedyelere ve hastalara bakmaya başladım.</span></p>
				<p class="paragraf-3 para-style-override-17"><span>“İyi misiniz Dr Small?” dedi Judy. </span></p>
				<p class="paragraf-3 para-style-override-17"><span>“İyiyim. Sadece içeri girmeden önce çizelgedeki bir şeyi kontrol etmek istiyorum.”</span></p>
				<p class="paragraf-3 para-style-override-17"><span>Ama iyi değildim. Çıplak amuda kalkmak ne demekti? Davranışın, benim anlayamadığım psikolojik bir önemi mi vardı? Kız bir şey anlatmaya mı çalışıyordu yoksa tamamen aklını mı kaçırmıştı? </span></p>
				<p class="paragraf-3 para-style-override-17"><span>“Judy her ihtimale karşı buraya birkaç güvenlik görevlisi çağırabilir misin? Hasta için de bir önlük getiriver lütfen.”</span></p>
				<p class="paragraf-3 para-style-override-17"><span>Tekrar küçük pencereyi açtım. Hasta hâlâ kafa üstü duruyor, yüzünde boş bir ifadeyle kapıya bakıyordu. “Merhaba. Benim adım Dr Small. Bu gece görevli psikiyatrist benim.”</span></p>
				<p class="paragraf-3 para-style-override-17"><span>Tepki yok.</span></p>
				<p class="paragraf-3 para-style-override-17"><span>“Beni duyuyor musun? İçeri girip sana birkaç soru sormak istiyorum” dedim.</span></p>
				<p class="paragraf-3 para-style-override-17"><span>Yine tepki yok.</span></p>
				<p class="paragraf-3 para-style-override-17"><span>Tamam, kabul, içeri girmeye korkuyordum. Judy de olanları izliyordu. Kimliği belirsiz hastanın bu tuhaf davranışları, her an her şeyin olabileceğini gösteriyordu. Örneğin, aniden saldırganlaşabilirdi. Bir an için gözümde öne doğru atılıp beni boğmaya çalıştığı canlandı. Ancak çıplaklığı da ona savunmasız bir hava veriyordu. Hastayla konuşmalıydım ama önce içeri girmem gerekiyordu. </span></p>
				<p class="paragraf-3 para-style-override-17"><span>Birkaç derin nefes alıp sakinleştim ve bazen hastaya kontrolün karşısındaki görevlide olduğunu göstermenin, abartılı bir sahne yaşanmasını engellediğini hatırladım. Judy sonunda bir önlükle ve yanında iki güvenlik görevlisiyle geldi; Joe ve Carl. İkisi de asistan doktorlarla dalga geçmeye, bizi zorda bırakmaya bayılan Boston’lu adamlardı. Hastalar kontrolden çıkarsa onların yanımızda olması bize kendimizi güvende hissettiriyordu.</span></p>
				<p class="paragraf-3 para-style-override-17"><span>Kapıdaki küçük pencereden içeri seslendim. “Ben şimdi bir hemşire ve görevlilerimizle içeri geliyorum. Kafa üstü durmayı bırakmanı istiyorum senden.” Kız hiç kıpırdamadı. Odanın bir köşesine attığı kirli, yırtık giysileri fark ettim.</span></p>
				<p class="paragraf-3 para-style-override-17"><span>“Sedyenin üstüne bir hastane önlüğü koyacağız. İstersen kendin giyersin, istersen hemşire yardım eder.” Ne yapacağı kestirilemeyen psikotik hastalara seçenekler sunmanın kimi zaman onları halüsinasyonlarından ve sanrılarından kopardığını, genel olarak onları daha mantıklı olmaya yönlendirdiğini öğrenmiştim.</span></p>
				<p class="paragraf-3 para-style-override-17"><span>Kimliği belirsiz hasta tepe üstü boş boş bakmayı sürdürürken, ekibimiz yavaş yavaş odaya girdi. İçeride sadece tekerlekli bir oturak ve metal bir sandalye vardı. Judy başı çekerek önlüğü sedyenin üstüne koydu. Carl ile Joe köşeleri tuttular. Ben de açık kapının önünde durdum. Her ne kadar o sırada amacım hastanın odadan fırlayıp gitmesini önlemektiyse de geri dönüp baktığımda bir yandan da bilinçaltında kendime bir kaçış imkânı sağladığımı fark ediyorum. </span></p>
				<p class="paragraf-3 para-style-override-17"><span>Sayısal üstünlük taktiği işe yaramış gibiydi. Judy hastanın yanına gitti ve bir jimnastikçiye asistanlık eder gibi nazikçe hastanın doğrulmasına yardımcı oldu. Kızın giyinmesine yardım ederken de kısık sesle konuşarak, “Böyle güzel sarı buklelerin olduğu için çok şanslısın” dedi. Ardından isimsiz bayanı sedyeye götürdü ve “Otur bakalım tatlım, rahat et” dedi.</span></p>
				<p class="paragraf-3 para-style-override-17"><span>Ben de sandalyeyi çekerek biraz hastayı gözlemledim. Saçı mat ve kirliydi, ayak bileğinde de bir kelebek dövmesi vardı. “Bana ismini söyler misin?” Yanıt alamayınca devam ettim. “Buraya nasıl geldiğini biliyor musun?”</span></p>
				<p class="paragraf-3 para-style-override-17"><span>Kız içerisinin ne kadar sıcak olduğuyla ilgili bir şeyler mırıldandı.</span></p>
				<p class="paragraf-3 para-style-override-17"><span>“Haklısın, sıcak burası” dedim. “Bir vantilatör getirtmemi ister misin?”</span></p>
				<p class="paragraf-3 para-style-override-17"><span>Boş bakış ve sessizlik.</span></p>
				<p class="paragraf-3 para-style-override-17"><span>“Aramamı istediğin biri var mı?”</span></p>
				<p class="paragraf-3 para-style-override-17"><span>Hasta bir an için seğirince sonunda gerçek bir şeyler söyleyecek sandım ama yine bir şey olmadı. Joe ile Carl besbelli boş çabalarımla bayağı eğleniyorlardı ama kahkahalarını bastırmayı başardılar. Judy’ye bakmaya cesaret bile edemiyordum.</span></p>
				<p class="paragraf-3 para-style-override-17"><span>Sinirlenmeye başlamıştım doğrusu. Hastaya yardımcı olmaya çalışıyordum ben, hastane görevlilerini eğlendirmeye değil. Kızı konuşturmaya yönelik bitmek bilmez karşılıksız girişimlerimin sonunda fiziksel muayeneye başladım ve nabzına bakmak için hastanın bileğini tutup kaldırdım. Eli nemliydi. Dizlerini ve ayak bileklerini kontrol ettiğimde derin tendon reflekslerinin normal olduğunu gördüm. Hasta kol ve bacak gücünü ölçmeme pek yardımcı olmadı ama sonuçta onda hafif yüksek bir kalp hızı ile düşük bir ateş dışında fiziksel bir sorun göremedim.</span></p>
				<p class="paragraf-3 para-style-override-17"><span>O güne dek yüzlerce muayene yapmıştım ama hiçbiri bunun kadar garip değildi. Hastane görevlilerinin karşısında çalışmam yetmiyormuş gibi, hastamın aklı da başka yerdeydi. Kızı benimle yürütemediğim için yürüyüşünü gözden geçiremedim. Yapabilsem bu muayene çeşitli beyin problemlerini ortaya çıkarabilirdi -yana açık adımlar hidrosefalus, ayak sürüme Parkinson belirtisi olabilirdi- ama hastanın nörolojik olarak kafa üstü durmada hiçbir sorunu olmadığını biliyordum. Onun gerçeklikten kopuk olduğunu anlamıştım ama tanı konusunda afallamış durumdaydım.</span></p>
				<p class="paragraf-3 para-style-override-17"><span>İnsanlar pek çok nedenden dolayı gerçeklikle bağlantılarını yitirebilirler. Bazen şiddetli depresyon, stres ya da travma insanı uçlara itebilir ve kişi başkalarının delilik gibi gördüğü çarpıtılmış bir zihinsel duruma kaçış yapabilir. Ancak psikoz gibi zihinsel semptomların son kertede fiziksel bir nedeni vardır. Aslında pek çok tıbbi aciliyet kendini ilk etapta </span><span class="char-style-override-14">sadece</span><span> zihinsel rahatsızlık belirtileriyle gösterir; hezeyan, akıl karışıklığı, depresyon, kaygı, psikoz veya panik atak.</span></p>
				<p class="paragraf-3 para-style-override-17"><span>Psikolojik semptomların çeşitli fiziksel nedenlerini hatırlayabilmek için yaygın olanlardan kendime bir kısaltma oluşturmuştum; WHHIMP. Harflerin her biri hezeyanın tıbbi nedenlerinden birinin baş harfiydi: </span><span class="char-style-override-14">W</span><span> kronik alkol kullanımından doğan beyin hasarı Wernicke ensefalopatisiydi. </span><span class="char-style-override-14">H</span><span>’ler hipersensitif (aşırı hassas) krizin (aşırı yüksek tansiyonun beyne kan akışında akut düşüşe neden olması) ve kan şekerindeki dengesizlikten doğan </span><span class="char-style-override-14">hipogliseminin</span><span> baş harfleriydi. </span><span class="char-style-override-14">I</span><span> ise inme, tümör ve kanama gibi intrakraniyal (kafa içi) lezyonlar olabileceğini hatırlatıyordu. </span><span class="char-style-override-14">M</span><span> menenjitin baş harfiydi, bu da beyin ve beyni saran zarın enfeksiyonlarıyla ilgiliydi. </span><span class="char-style-override-14">P</span><span> ise zehirleri temsil ediyordu ki bu da eğlence amaçlı uyuşturucu kullanması muhtemel bir genç için, elbette ki listenin başını çeken olasılıklardan biriydi. </span></p>
				<p class="paragraf-3 para-style-override-17"><span>İsimsiz hasta aniden öksürünce hepimiz sıçradık. Kız şimdi dosdoğru bana bakıyordu ama hâlâ konuşmuyordu. İşaret parmağımı tam önünde soldan sağa hareket ettirdim ama gözüyle takip etmedi. Gözlerinin hemen önünde parmağımı şaklattım, hiçbir tepki vermedi. Aniden el çırptığımda ürktü ve göz kırptı, böylece tepki almış oldum. Beyin tümörü veya iç kanama olasılığını ortadan kaldırmak için tomografi istedim. </span></p>
				<p class="paragraf-3 para-style-override-17"><span>Kızın hafif ateşi enfeksiyona işaret ediyor olabilirdi ama menenjitin tipik belirtisi olan boyundaki sertlik yoktu. Hastanın sıcaktan şikâyeti ve çıplaklığı, aşırı aktif tiroit kaynaklı sıcak toleranssızlığının belirtisi olabilirdi. Kan testleriyle bunu da ihtimaller arasından eleyebilirdik. Toksikolojik tarama için idrar numunesine ihtiyacımız vardı ama bu kızın bir kaba idrarını yapması imkânsızdı. Kateter bağlamak gerekiyordu. Judy hastayı iki güvenlik görevlisi tarafından tutulmanın utancından kurtarmak için biz erkekleri odadan çıkardı ve kateter için iki kadın asistan doktordan yardım istedi. Ayrıca hastada anemi, tiroit bozukluğu ya da zihinsel durumu değiştirebilecek başka bir kimyasal dengesizlik olmadığını garantiye alacak laboratuar testleri için de kan aldı. </span></p>
				<p class="paragraf-3 para-style-override-17"><span>Bense laboratuar sonuçlarını beklerken bir kez daha konuşmayı denemeye karar verdim. Görevlilerle birlikte yeniden 6 no’lu odaya girdik. Joe ile Carl’ın gayretlerimin yine suya düştüğünü görmek için can attığını hissedebiliyordum. Hastaya daha az resmi davranmaya çalıştım ve portakal suyu ikram ettim. Kız sonunda bana tepki verir gibi oldu. Bardağı almak için elini ağır ağır kaldırdı. Önce küçük bir yudum aldı sonra bardağı kafaya dikti.</span></p>
				<p class="paragraf-3 para-style-override-17"><span>“Çok susamışsın galiba” dedim. Görevliler yine karşılıksız sorular duymayı bekleyerek bıyık altından güldüler ama hastanın tavrı değişiyor gibiydi. Boş bakışlarının yerini şimdi araştıran bakışlar almıştı. Önce odaya göz gezdirdi, vücudu gerginleşti, kaşları çatıldı.</span></p>
				<p class="paragraf-3 para-style-override-17"><span>Bir yerlere doğru gidiyormuşuz gibi hissettiğim için gayrı resmi tonla konuşmamı sürdürdüm. “Belki artık konuşabiliriz, ne dersin?”</span></p>
				<p class="paragraf-3 para-style-override-17"><span>İsimsiz bayan aniden yerinden fırladı ve üstündeki giysi eksikliğinin farkına vardı. Önlüğü sıkıca vücuduna dolayarak, “Neredeyim ben? Sen kimsin? Neler oluyor?” dedi.</span></p>
				<p class="paragraf-3 para-style-override-17"><span>Ekibi etkilediğimi hissedebiliyordum. O anda basiretli, yılmaz, zamanlaması mükemmel mülakat becerimle bu inatçı çıplak kadın vakasını çözdüğüm için gururlanmalıydım. Psikiyatrist olarak oynadığım rol sırasında söylemiş olduğum bir şeyin, bu sanrılı, sessiz kadını normal bir insan gibi konuşturmuş olmasından gurur duymalıydım. Elbette okula gitmiş, kitaplar okumuş, sınavlardan başarıyla geçmiştim ama şimdi gerçek dünyada doktoru oynuyordum ve bir hastayı gerçekten düzeltmiştim. Ne yazık ki söylediklerimden hangisinin işe yaradığını bilmiyordum.</span></p>
				<p class="paragraf-3 para-style-override-17"><span>Hasta bardağı uzatıp, “Daha” dedi.</span></p>
				<p class="paragraf-3 para-style-override-17"><span>O anda kızı konuşturan şeyin söylediğim değil, yaptığım bir şey; daha açık söylemek gerekirse “portakal suyu” olduğunu anladım. Verdiğim bir bardak portakal suyu kızın tuhaf davranışına neden olan şeyin anahtarıydı. Kan şekeri düşen hasta, akut hipoglisemi yaşıyordu. </span></p>
				<p class="paragraf-3 para-style-override-17"><span>Hastanın hastane gömleğinin küçüklüğünden rahatsız olduğunu fark edince Judy’den doktor önlüğü getirmesini istedim. Judy kızın giyinmesine yardım ederken güvenlik görevlileriyle odadan çıktım. Elimde bir bardak daha portakal suyuyla geri döndüm ve hasta onu içerken ben de sedyenin yanındaki sandalyeye oturdum. Hastamız şimdi daha sakindi.</span></p>
				<p class="paragraf-3 para-style-override-17"><span>Ona bir kez daha adımın Dr Small olduğunu söyledim ve kendisiyle ilgili sorular sordum. İsmi Katie Genaro’ydu. 19 yaşındaydı ve ailesinin North End’de işlettiği pastanenin üzerindeki evlerinde yaşıyordu. Bir yandan yarı zamanlı garsonluk yapıyor, bir yandan da oyunculuk dersleri alarak, rol verildiğinde sahneye çıkıyordu. </span></p>
				<p class="paragraf-3 para-style-override-17"><span>Sanrının nedenini daha iyi anlamak için sohbeti uzattım. “Katie, tıbbi bir hastalığın var mı?” dedim.</span></p>
				<p class="paragraf-3 para-style-override-17"><span>“Neden sordunuz?”</span></p>
				<p class="paragraf-3 para-style-override-17"><span>“Çünkü bu akşam hastaneye getirildiğinde hezeyan içindeydin. Sokaklarda anlamsızca konuşarak dolanıyordun ve az önce portakal suyunu içtiğinde kendine gelebildin.”</span></p>
				<p class="paragraf-3 para-style-override-17"><span>“Tüh. Şu aptal diyabetim yüzünden yine. Muhtemelen insülin iğnemi yapmadan önce yeterli kahvaltı etmedim.”</span></p>
				<p class="paragraf-3 para-style-override-17"><span>“Daha önce de oldu mu bu yani?”</span></p>
				<p class="paragraf-3 para-style-override-17"><span>“Bir iki defa. İnsülinimi her zaman doğru alamıyorum, o yüzden ara sıra başım dönüyor, terliyorum” dedi.</span></p>
				<p class="paragraf-3 para-style-override-17"><span>“Ne zamandır var diyabetin?”</span></p>
				<p class="paragraf-3 para-style-override-17"><span>“Bir yıl kadar önce öğrendim.”</span></p>
				<p class="paragraf-3 para-style-override-17"><span>Diyabetiklerin vücudu yeterince insülin üretemez. İnsülin kandan şekeri alarak enerji için hücrelere gönderen doğal bir vücut hormonudur. İnsan bir yemekten sonra yeterli miktarda şeker veya karbonhidrat sindirmeden kendisine gereğinden fazla insülin enjekte ederse kanındaki glikoz düzeyi aniden düşüşe geçebilir. Şeker beynin ana enerji kaynağı olduğundan, beyin şeker seviyesinin düşmesi Katie’yi amnezi odaklı bir sanrıya sürüklemişti. Portakal suyu ise durumu anında düzeltmiş, onu yeniden normal hale getirmişti. Büyük bir psikiyatrik başarı değildi benimkisi ama hastaya doğru tedavi uygulamıştım; o sırada bunu bilmesem bile…</span></p>
				<p class="paragraf-3 para-style-override-17"><span>“Öğrendiğimde çok şaşırdım çünkü ben oldum olası sağlık delisiyimdir.”</span></p>
				<p class="paragraf-3 para-style-override-17"><span>“Sağlık delisi olmak iyi bir şey ama kan şekeri seviyeni yakından takip etmezsen diyabetik semptomlarını kontrol altına almana hiçbir yararı olmaz. Ateşle oynuyorsun Katie, dikkat etmezsen ölebilirsin.”</span></p>
				<p class="paragraf-3 para-style-override-17"><span>“Annem gibi konuştunuz. O da beni sürekli oyunculuk için ince kalabilmek adına insülinimle oynamakla suçluyor. Saçmalık.”</span></p>
				<p class="paragraf-3 para-style-override-17"><span>Kızın çok ince olduğunu fark edince annenin söylediği şeyin gerçekten saçmalık olup olmadığını merak ettim. “Ebeveynin gibi konuşmak istemem doğrusu. Sadece diyabet konusundaki doğruları bildiğinden emin olmak istedim. Bu hastalık senin yaşında başladığında genelde kalıtsal olarak aktarılmış oluyor” dedim. </span></p>
				<p class="paragraf-3 para-style-override-17"><span>“Halamın 40’lı yaşlarında diyabeti çıktı ama o aşırı kiloluydu ve babamın pastanesinde çalışıyordu.”</span></p>
				<p class="paragraf-3 para-style-override-17"><span>Judy Katie’ye getirdiği sandviçle içeri girdi ve bana da laboratuar sonuçlarını uzattı. Tahmin ettiğim gibi Katie’nin kandaki glikoz seviyesi kırk beşti; normalin hayli altında.</span></p>
				<p class="paragraf-3 para-style-override-17"><span>“Katie seni Judy’le tanıştırayım. Geldiğinde seninle o ilgilendi. Judy hastamız Katie Genaro. Ailesiyle birlikte North End’de yaşıyor. Genaro’s’u bilir misin? Onların aile pastanesi.”</span></p>
				<p class="paragraf-3 para-style-override-17"><span>“İnanmıyorum” dedi Judy, kendinden geçercesine. “Babanın biskottileri benim sonum olacak, biliyor musun?”</span></p>
				<p class="paragraf-3 para-style-override-17"><span>“Giysiler ve her şey için çok teşekkür ederim. Deli gibi davrandıysam özür dilerim.”</span></p>
				<p class="paragraf-3 para-style-override-17"><span>“Hiç önemli değil hayatım. Doğru yere geldin. Bir ihtiyacın olursa ben hemen dışarıdayım.”</span></p>
				<p class="paragraf-3 para-style-override-17"><span>Judy’nin Genaro’s ile ilgili imayı anlayıp Katie’nin ailesiyle temasa geçeceğini umuyordum. Aile muhtemelen kızlarını merak etmişti ve gelip alacaktı.</span></p>
				<p class="paragraf-3 para-style-override-17"><span>“Katie, buraya ilk geldiğimde sen kafa üstü duruyordun.” Kızı daha fazla utandırmamak için çıplaklıktan söz etmedim.</span></p>
				<p class="paragraf-3 para-style-override-17"><span>Katie güldü. “Aman Tanrım, yoga dersi alıyorum da, bazen gevşemek için amuda kalkıyorum.”</span></p>
				<p class="paragraf-3 para-style-override-17"><span>Katie sandviçini yemeye başladı, ben de notlarımı yazmak üzere koridora çıktım. Kızın amuda kalkma hareketinin psikolojik bir önemi yok gibi görünüyordu. Hastanın diyabet konusunda endokrinolog ve beslenme uzmanı ile de görüşmesi gerektiğini düşünüyordum. Judy, Bay ve Bayan Genaro’nun yola çıktıklarını söyledi. 10 dakika kadar sonra Katie’yi yeniden kontrol ettim. Elleriyle yüzünü örtmüş, sedyede dinleniyordu.</span></p>
				<p class="paragraf-3 para-style-override-17"><span>“Neyin var Katie?” dedim.</span></p>
				<p class="paragraf-3 para-style-override-17"><span>Gözyaşlarını sildi. “Hayatım tam bir felaket. Şu diyabet olayıyla bir türlü başa çıkamıyorum. Aktris olup oyunculuk derslerimin parasını kendim ödemeye çalışıyorum ama annemi hiçbir zaman memnun edemiyorum.”</span></p>
				<p class="paragraf-3 para-style-override-17"><span>“Nasıl yani?” dedim.</span></p>
				<p class="paragraf-3 para-style-override-17"><span>“Bu gece olanlar onu yine hayalkırıklığına uğratacak. Zaten başka bir işe yaradığım da yok” dedi. “Anneme göre aktris olmak saçmalık; üniversiteden kaçmak ve hayat boyu garson olmak için bir mazeret. Aslında çok komik çünkü eskiden kendisi de oyuncuymuş.”</span></p>
				<p class="paragraf-3 para-style-override-17"><span>Çağrı cihazıma yine acil durum çağrısı geldi. Katie’nin basit bir acil servis hastasından çok daha karmaşık bir vaka olduğunu görebiliyordum. Fakat işime devam etmek istiyordum. Sonuçta portakal suyu zaferini elde etmiştim ve orada kalmaya devam ettiğim takdirde Katie’nin ailevi ve tıbbi sorunlarına takılıp kalacaktım. </span></p>
				<p class="paragraf-3 para-style-override-17"><span>Bir yandan fırsatım varken çekilmek istiyordum çünkü Katie’nin diğer sorunları için psikiyatrik açıdan bir kahraman olabileceğimden emin değildim. Hem kahve odasında anlatacak güzel bir hikâyem de vardı artık. Ama bir yandan biliyordum ki daha iyi bir psikiyatr olabilmek için kalıp bu zorlukla yüzleşmeliydim. Bu yüzden de kaçıp gitmek yerine çağrı cihazımı susturdum ve “Annenin kariyerini desteklememesi seni çok üzüyordur herhalde” dedim.</span></p>
				<p class="paragraf-3 para-style-override-17"><span>Sözlerim gözyaşı selini iyice coşturdu. Katie’ye bir mendil uzatıp bir süre ağlamasını bekledim.</span></p>
				<p class="paragraf-3 para-style-override-17"><span>“Doğru söylüyorsunuz Dr Small. Gerçekten çok üzüyor. Kimse anlamıyor bunu.”</span></p>
				<p class="paragraf-3 para-style-override-17"><span>“Katie, bence duyguların hakkında konuşabileceğin biri olursa senin için iyi olur. İstersen bu hafta görüşelim seninle. Düşünür müsün böyle bir şeyi?” Katie “evet” anlamında başını salladı, o sırada kapı ardına kadar açıldı. 40’lı yaşlarında bir kadın ile kocası telaşla içeri girdiler.</span></p>
				<p class="paragraf-3 para-style-override-17"><span>“Katie, nasıl merak ettik seni! Nereye gittin, başına neler geldi bilemedik.” Bayan Genaro kollarını, sıkkın ve rahatsız görünen kızının boynuna doladı.</span></p>
				<p class="paragraf-3 para-style-override-17"><span>“Anne, iyiyim ben. İnsülinimle ilgili bir sorunum oldu yine. Seni Dr Small’la tanıştırayım. Kendisi bana neler olduğunu buldu… Bundan sonra psikiyatristim olacak benim.”</span></p>
				<p class="paragraf-3 para-style-override-17"><span>“Ne?” dedi Katie’nin annesi. “Psikiyatriste ihtiyacın yok ki senin. Deli falan değilsin.” Bayan Genaro bana baktı. “Neler oluyor? Katie’nin ne işi var burada?”</span></p>
				<p class="paragraf-3 para-style-override-17"><span>Cevap vermekte tereddüt ettim. Katie ile daha yeni doktor/hasta ilişkisi kurmuştum ve hastamın bana söylediklerinin gizli kalacağını bilmesini istiyordum. Öte yandan, ortada tıbbi olarak acil bir durum vardı ve aile de belli ki endişeliydi. Ben seçeneklerimi gözden geçirirken Katie yardımıma yetişti.</span></p>
				<p class="paragraf-3 para-style-override-17"><span>“Glukozum çok düştüğü için buradayım.”</span></p>
				<p class="paragraf-3 para-style-override-17"><span>Bay Genaro ilk defa konuştu. “Ama hayatım, yine acil odasındasın?”</span></p>
				<p class="paragraf-3 para-style-override-17"><span>“Kahvaltıda az yemişim, biraz kafa karışıklığı yaşamışım, bu yüzden de Dr Small’u çağırmışlar. Şimdi iyiyim ama…”</span></p>
				<p class="paragraf-3 para-style-override-17"><span>Annesi tatmin olmamıştı. “Ama niye kimse beni aramadı?”</span></p>
				<p class="paragraf-3 para-style-override-17"><span>“Aradık Bayan Genaro, ilk fırsatta aradık” dedim.</span></p>
				<p class="paragraf-3 para-style-override-17"><span>“Eh, yeterince vakitli aramamışsınız. Dava etmem lazım bu hastaneyi.” Katie’ye döndü. “Sen de cezalısın küçük hanım. Belli ki aynı anda hem insülininle hem de aptal garsonluk işinle başedemiyorsun.”</span></p>
				<p class="paragraf-3 para-style-override-17"><span>Katie annesinin eleştirisi üzerine gerginleşti. “Bana ceza veremezsin anne. 20 yaşına geldim artık.”</span></p>
				<p class="paragraf-3 para-style-override-17"><span>“Benim çatımın altında yaşadığın sürece ne istersem onu yaparım.”</span></p>
				<p class="paragraf-3 para-style-override-17"><span>“Bak hayatım” dedi Bay Genaro karısına, “Katie’yi bulduk, kimseye bir şey olmamış. Gel şimdi eve gidelim, gerisine yarın bakarız.”</span></p>
				<p class="paragraf-3 para-style-override-17"><span>Katie’ye kartvizitimi verdim, annesi Katie’ye getirdiği kıyafetleri giydirirken ben Bay Genaro ile 6 No’lu odadan çıktım. Bay Genaro dışarıda bana yardımım için teşekkür etti. Bense acil servisten ayrılmadan önce Judy’nin Katie’ye diyabetle ilgili gerekli bilgileri vermesini sağladım.</span></p>
				<p class="paragraf-3 para-style-override-17"><span>Kahve odasına dönerken acil servisin artık sakin olduğunu fark ettim. Yorgunluktan bitap düştüğüm için kanepeye uzanıp biraz gözlerimi dinlendirmeye karar verdim. </span></p>
				<p class="paragraf-3 para-style-override-17"><span>“Small. Uyan. Berbat görünüyorsun.” Sabah olmuştu ve Mike az önce hastaneye gelmişti. Bütün gece kanepede uyuyakalmıştım ve bir sonraki mesaim başlamak üzereydi.</span></p>
				<p class="paragraf-3 para-style-override-17"><span>“Saat kaç?” dedim.</span></p>
				<p class="paragraf-3 para-style-override-17"><span>“Saat duş saati. İğrenç durumdasın.”</span></p>
				<p class="paragraf-3 para-style-override-17"><span>Mike bana bir bardak kahve uzattı, kahveyi alıp duş yapmak ve üstümü değiştirmek üzere asistan doktorlar odasına gittim. Günün geri kalanında nöbetle geçen her gecenin ertesi yakama yapışan kronik yorgunlukla mücadele ettim. Hareket ettiğim sürece sorun yoktu ama uzun uzun oturursam gözkapaklarımı açık tutmaya kendimi zorlamam gerekiyordu aksi takdirde uyuyakalıyordum. Günümüzde artık asistan doktorların hastalarla ilgilenirken bu derece yorgunluk yaşamasını önlemek için nöbet saatleri sınırlandırıldı. </span></p>
				<p class="paragraf-3 para-style-override-17"><span>Aklım sürekli Katie Genaro’nun acil servisteki sıradışı haline gidiyordu. Kızın uğraştığı duygusal sorunlar oldukça karmaşıktı. Ona gerçek anlamda yardım edebilecek kadar tecrübeli olduğumdan emin değildim.</span></p>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">CUMA GÜNÜ AYAKTA TEDAVİ GÖREN </span><span>hastalara baktığım gündü ve öğleden sonra Katie ile randevum vardı. Sonunda hasta bakmam için bana ayrılan özel bir ofise terfi etmiştim. Odanın penceresi olmasa da içeride eski yüzlü bir koltuk, iki metal sandalye, küçük bir sehpa ve masa, telefon, mendil kutusu gibi diğer gerekli eşyalar vardı. Ortama resmi bir görüntü katabilmek için duvara birkaç diploma astım, masamın arkasındaki raflara birkaç psikiyatri kitabı yerleştirdim.</span></p>
				<p class="paragraf-3 para-style-override-17"><span>O güne dek birkaç psikiyatri vakasıyla çalışmıştım ama hiç tanımadığım insanların güvenini kazanmak ve 50 dakikalık seanslar içinde en gizli sırlarını dökmelerini sağlamaya çalışmak bana hâlâ tuhaf geliyordu. Ne diyeceğimi bilemediğim zamanlarda başvurabilmek için elimde bir kopya kâğıdı olsa, diye düşündüğüm bile oluyordu.</span></p>
				<p class="paragraf-3 para-style-override-17"><span>Klinik sekreteri telefonumu çaldırarak Katie’nin geldiğini haber verdi, ben de onu karşılamak üzere dışarı çıktım. Katie bir kot, bir süveter giymişti ve oyuncu olmaya çalışan herhangi güzel, sarışın, 19 yaşında bir kız gibi görünüyordu.</span></p>
				<p class="paragraf-3 para-style-override-17"><span>Küçük ofisime geçip oturduk, Katie konuşmaya başladı. “Nasıl yapıyoruz şimdi? Gördüğüm kadarıyla kanepe falan yok. Ben burada oturup konuşuyorum, siz de not mu alıyorsunuz? Yoksa siz mi bana sorular soruyorsunuz?”</span></p>
				<p class="paragraf-3 para-style-override-17"><span>“Temel olarak senin duyguların hakkında konuşuyoruz ve hayatında neler olup bittiğini tartışıyoruz.”</span></p>
				<p class="paragraf-3 para-style-override-17"><span>“Tamam” dedi.</span></p>
				<p class="paragraf-3 para-style-override-17"><span>“Ee, kan şekerin ne durumda?” dedim.</span></p>
				<p class="paragraf-3 para-style-override-17"><span>“İyi. Yakından ilgileniyorum ama annem geçen gece olanlar konusunda dırdırı kesmiyor bir türlü. İşi yüzüme gözüme bulaştırmışım, neredeyse ölüyormuşum... Hatta tüm bunları dikkat çekmek için yaptığımı bile düşünüyor.”</span></p>
				<p class="paragraf-3 para-style-override-17"><span>“Eh, birkaç defa acile gelmişsin ama” dedim.</span></p>
				<p class="paragraf-3 para-style-override-17"><span>“Hepsi kazaydı onların. Dikkat çekmeye falan çalışmıyordum. Çalışsam bile fark etmezdi zaten.”</span></p>
				<p class="paragraf-3 para-style-override-17"><span>“Nasıl yani?” dedim.</span></p>
				<p class="paragraf-3 para-style-override-17"><span>“Hayatım boyunca annemi memnun etmeye çalıştım ben. Küçükken pastanede ona yardım ettim, bütün derslerimden tam not aldım, haftada iki defa dans dersi aldım ama annem bunları fark etmedi bile. Ona oyuncu olmak istediğimi söylediğimde benim adıma mutlu olur diye düşünmüştüm.”</span></p>
				<p class="paragraf-3 para-style-override-17"><span>“Ne oldu peki?”</span></p>
				<p class="paragraf-3 para-style-override-17"><span>“Sinir krizi geçirdi. Üniversiteye gitmeyip doğru dürüst bir işe girmediğim için hayatımı mahvettiğimi söyledi.”</span></p>
				<p class="paragraf-3 para-style-override-17"><span>“Ama annen de eskiden oyuncu değil miydi?”</span></p>
				<p class="paragraf-3 para-style-override-17"><span>“Evet, ama babamla evlenip hamile kalınca bırakmış. Şimdi pastanede çalışıyor. Hiç mutlu değil.”</span></p>
				<p class="paragraf-3 para-style-override-17"><span>“Olabilir Katie ama isteyerek ya da istemeyerek diyabetine dikkat etmediğin zamanlarda annenin tepesini attırdığın kesin.”</span></p>
				<p class="paragraf-3 para-style-override-17"><span>“Yani kasıtlı olarak yaptığımı mı söylüyorsunuz?” dedi.</span></p>
				<p class="paragraf-3 para-style-override-17"><span>“Hayır, ama bazen kaza olduğunu düşündüğümüz şeyler yaparız, oysa onlar bir amaca hizmet eder.”</span></p>
				<p class="paragraf-3 para-style-override-17"><span>“İyi de acile düşmek berbat bir şey” dedi Katie.</span></p>
				<p class="paragraf-3 para-style-override-17"><span>“Doğru ama annenin dikkatini çektiği kesin.” Katie cevap vermeyince ben devam ettim. “Annen kariyerini desteklemediğinde neler hissediyorsun?” </span></p>
				<p class="paragraf-3 para-style-override-17"><span>“Kızıyorum, yanlış anlaşıldığımı düşünüyorum… Annem diyor ki ben de tıpkı onun gibi oyunculukta başarısızlığa uğramaya mahkûmmuşum ve o beni acı çekmekten, reddedilmekten korumaya çalışıyormuş.”</span></p>
				<p class="paragraf-3 para-style-override-17"><span>“Belki onun tecrübesi öyleydi ve kendince seni korumaya çalışıyor.”</span></p>
				<p class="paragraf-3 para-style-override-17"><span>Katie, “Nasıl yani? Ona mı çalışıyorsunuz siz? Hayat </span><span class="char-style-override-14">benim</span><span> hayatım. Annem bunu göremiyor bir türlü. Bence kariyerimi kıskanıyor” diye bana çıkıştı.</span></p>
				<p class="paragraf-3 para-style-override-17"><span>Onun aniden sinirlenişine şaşırmış, son yorumumu onu desteklemediğim şeklinde anladığını fark etmiştim. Hemen aklıma hayali kopya kâğıdımı getirdim. “Neden seni kıskandığını düşünüyorsun?” Bu soru onu bana döndürmüş gibiydi.</span></p>
				<p class="paragraf-3 para-style-override-17"><span>Derin bir nefes aldı ve “Geçen yıl Colonial Theatre’de büyük bir oyunda rol almıştım. Bram Stoker’ın </span><span class="char-style-override-14">Dracula</span><span>’sını sahneliyorduk. Benim rolüm küçüktü ama tiyatro büyük bir tiyatroydu ve ben de çok heyecanlıydım. Açılış gecesi için annemle babama da bilet aldım.”</span></p>
				<p class="paragraf-3 para-style-override-17"><span>“Ne güzel” dedim.</span></p>
				<p class="paragraf-3 para-style-override-17"><span>“Evet ama…” Katie’nin yüzüne üzgün bir ifade geldi, başını başka tarafa çevirdi.</span></p>
				<p class="paragraf-3 para-style-override-17"><span>“Ama ne, Katie?”</span></p>
				<p class="paragraf-3 para-style-override-17"><span>“Sahneye çıktığımda babamın yanındaki koltuğun boş olduğunu gördüm. Annem güya başı ağrıdığı için gelememiş.” Katie ağlamaya başladı, ben de mendil kutusunu ona doğru ittirdim. “Başarıya yakın bir şey sergilememi bile görmeye dayanamadı.” Burnunu sildi, boğazını temizledi. “Belki de gerçekten onun dikkatini çekmek için diyabetime boş veriyorumdur, kim bilir?”</span></p>
				<p class="paragraf-3 para-style-override-17"><span>Bir yerlere varıyormuşuz gibi hissettim ama hangi yönde ilerlemek gerektiğinden emin değildim. Burada sıcak nokta Katie’nin annesiyle ilişkisiydi, benim de aklıma bir fikir geldi. “Seanslarımızdan birine annen de katılsın ister misin?”</span></p>
				<p class="paragraf-3 para-style-override-17"><span>“Geleceğini sanmam. Ona göre akıl doktorları psikopatlar içindir.” Düşünceye dalarak duraksadı. “Ama biliyor musunuz bu hiç de fena bir fikir değil. Onun benden çok ihtiyacı var terapiye. Ben size haber veririm.”</span></p>
				<p class="paragraf-3 para-style-override-17"><span>Ertesi hafta acil servis şaşırtıcı derecede sessizdi. Salı öğleden sonra sabah gelen hastalarla işimiz bitmişti ve başka hastamız yoktu. Mike Pierce’le sandviç almak için köşedeki dükkâna kadar gittik. Parayı ödedikten sonra sandviçlerimizi alıp dışarıda bir banka oturduk.</span></p>
				<p class="paragraf-3 para-style-override-17"><span>“Geçen hafta amuda kalkan çıplak bir kıza bakmışsın duyduğuma göre. Nesi varmış kızın?” dedi Mike.</span></p>
				<p class="paragraf-3 para-style-override-17"><span>“Bir bardak portakal suyu verdim, iyileşti. Akut hipoglisemisi var.”</span></p>
				<p class="paragraf-3 para-style-override-17"><span>“Aferin sana Small” dedi Mike. “Sonra takibini yaptın mı?”</span></p>
				<p class="paragraf-3 para-style-override-17"><span>“Evet, aslında” dedim. “Ayakta tedavi kliniğinde tedavisine başladım. 19 yaşında ve annesiyle seperasyon sorunları var. Bir sonraki seansa annesini de getirecek.”</span></p>
				<p class="paragraf-3 para-style-override-17"><span>“Of, sana iyi şanslar o zaman. Ses geçirmez bir oda ayırtsan iyi edersin.”</span></p>
				<p class="paragraf-3 para-style-override-17"><span>“Kötü fikir mi diyorsun yani?” dedim. Mike’ın gözetmenliği ve önerileri genelde sağlamdı. </span></p>
				<p class="paragraf-3 para-style-override-17"><span>“Kötü fikir değil. Aslında terapiye hız kazandırabilir. Mesele şu ki hastayı daha çok az zamandır tanıyorsun ve onunla henüz güçlü bir terapötik ittifak kurmadın. Hem hastayla </span><span class="char-style-override-14">hem de</span><span> meseleyi bulandıran şahısla çalışmak işi iyice karmaşıklaştırabilir. Ama bana kalırsa can simidini atıp kendi kendine yüzmeye ne kadar erken başlasan o kadar iyi.”</span></p>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">ERTESİ GÜN KATIE İLE ANNESİ </span><span>saat 15:00’te gelecekti. Ben de üçümüzü rahat ettirmek için küçük ofisimi toparlayıp olabildiğince düzenledim. Ne de olsa ilk aile seansımı yapacaktım. Telefon çalınca yerimden fırladım. Sekreter beklenen kişilerin geldiğini haber verdi, ben de onları içeri almasını söyledim. İçeri girdiklerinde Katie ile annesinden oturmalarını rica ettim.</span></p>
				<p class="paragraf-3 para-style-override-17"><span>Katie konuşmaya başladı. “Benim bugün erken gitmem gerekiyor çünkü seçmelere katılacağım.”</span></p>
				<p class="paragraf-3 para-style-override-17"><span>“Tabii ya” diye çıkıştı Bayan Genaro. “Ben burada olmaya zaman ayırdım, doktor zaman ayırdı ama senin kalkıp seçmelere gitmen gerekiyor. Saçmalık bu. Seçilmek için ne kadar şansın var ki?”</span></p>
				<p class="paragraf-3 para-style-override-17"><span>“Desteğin için teşekkürler anne” dedi Katie ve bana döndü. “Gördünüz mü neden bahsettiğimi?”</span></p>
				<p class="paragraf-3 para-style-override-17"><span>“Ah” dedi Bayan Genaro bana, “Katie benden mi bahsetti size yoksa? O ünlü tiyatro kariyerini kıskandığımı mı söyledi? Oyunculuk önde geldiği için üniversite eğitimini askıya aldığından söz etti mi peki?”</span></p>
				<p class="paragraf-3 para-style-override-17"><span>Mike haklıydı. Bu defa gerçekten zorlu bir durumun ortasına düşmüştüm. Annesi söylenmeye devam ederken Katie’nin giderek köpürdüğünü görebiliyordum.</span></p>
				<p class="paragraf-3 para-style-override-17"><span>“Bayan Genaro, Katie” dedim. “İsterseniz bugün… Suçlamaları geçelim de duygulardan söz edelim.”</span></p>
				<p class="paragraf-3 para-style-override-17"><span>“Ben kendimi yapayalnız ve yanlış anlaşılmış hissediyorum” dedi Katie, ağlamaya başlayarak.</span></p>
				<p class="paragraf-3 para-style-override-17"><span>“Ne o öyle?” diye sordu Bayan Genaro, “Sahne gözyaşları mı?”</span></p>
				<p class="paragraf-3 para-style-override-17"><span>Katie hıçkırarak çantasını aldı. “Benim seçmelere gitmem gerekiyor. Haftaya görüşürüz Dr Small. Tek başımıza.” Fırlayıp odadan çıktı.</span></p>
				<p class="paragraf-3 para-style-override-17"><span>Kapı Katie’nin arkasından kapanırken annesi, “Tipik tavrı bu onun” dedi. “İşler istediği gibi gitmeyince ya ağlama krizi geçirip kaçar ya da kan şekerini düşürüp gözünü hastanede açar. Günün birinde hastaneye vaktinde yetişemeyip canından olacak. Söylüyorum size Dr Small, bu kızla ne yapacağımı bilmiyorum ben.”</span></p>
				<p class="paragraf-3 para-style-override-17"><span>“Anlaşılan bayağı zorluk yaşamışsınız bu konuda Bayan Genaro” dedim.</span></p>
				<p class="paragraf-3 para-style-override-17"><span>“Lütfen Ellen deyin bana” diye karşılık verdi.</span></p>
				<p class="paragraf-3 para-style-override-17"><span>“Bir tahminde bulunacağım şimdi Ellen. Bence öfkenin ve kızgınlığının altında sadece küçük kızını koruma arzun yatıyor.”</span></p>
				<p class="paragraf-3 para-style-override-17"><span>“Tabii ki... Bebeğim o benim.”</span></p>
				<p class="paragraf-3 para-style-override-17"><span>“Ama Ellen, artık bebek değil ki o. Yetişkin bir kadın. Kendi tercihlerini yapması gerek.”</span></p>
				<p class="paragraf-3 para-style-override-17"><span>“İyi de tercihleri çok çocukça. Oyunculuk kalp acısından başka bir şey değil” dedi.</span></p>
				<p class="paragraf-3 para-style-override-17"><span>“Bunu kendi tecrübenden biliyorsun, değil mi?”</span></p>
				<p class="paragraf-3 para-style-override-17"><span>“Aynen öyle. Ama bu kız daha diyabetiyle başa çıkamıyor.”</span></p>
				<p class="paragraf-3 para-style-override-17"><span>“Kolay değil, biliyorum ama kızın bunu senden duymak istemiyor gibi geliyor bana. Belki de artık biraz geri çekilip ona sorumluluk alma fırsatını tanıma vakti gelmiştir. Hem hastalığıyla </span><span class="char-style-override-14">hem de</span><span> kariyeriyle başa çıkmayı öğrenmesi gerekiyor” dedim.</span></p>
				<p class="paragraf-3 para-style-override-17"><span>“Biliyor musunuz, her gün korkuyorum onun için. Onu iyi bir üniversiteye gönderecek parayı biriktirmek için öyle çok çalıştık ki. Şimdi o kalkmış her şeyi bir kenara fırlatıyor.”</span></p>
				<p class="paragraf-3 para-style-override-17"><span>“Belki o paranın bir kısmını Katie’nin oyunculuk derslerini ödemesi için verebilirsiniz. O durumda Katie gündüz işinde o kadar çok çalışmak zorunda kalmaz.”</span></p>
				<p class="paragraf-3 para-style-override-17"><span>Ellen hemen cevabı yapıştırdı. “Dinlemiyorsunuz beni. Kızımın hiç ciddiye almadığı, ölümcül olabilecek bir hastalığı var, diyorum. O ise kalkmış, yıldız olma hayalleriyle yaşıyor.”</span></p>
				<p class="paragraf-3 para-style-override-17"><span>Bir an için Katie’nin annesi tarafından ciddiye alınmadığında neler hissettiğini anlar gibi oldum. “Ellen, benim tek söylediğim şu ki sen Katie’yi ne kadar zorlarsan, o da o kadar aksi yönde gidiyor. Onun adına korkuyorsun bence, haklısın da.”</span></p>
				<p class="paragraf-3 para-style-override-17"><span>“Dinleyin, Dr Small, ne hissettiğimi ya da kızımı nasıl yetiştireceğimi sizden ya da başkasından duymaya ihtiyacım yok benim. İyilik olsun diye geldim buraya ve yeterince dinledim doktor muhabbetini.” Eşyalarını toplayıp çıktı.</span></p>
				<p class="paragraf-3 para-style-override-17"><span>Aile terapisi konusundaki ilk girişimim tam bir fiyaskoyla sonuçlanmıştı. Asıl hastam birkaç dakika içinde fırlayıp gitmiş, ardından ben annenin konuşmasına izin vermek yerine sorununun ne olduğunu </span><span class="char-style-override-14">tahmin</span><span> etmiş ve ona neler hissettiğini söylemiştim. Neden bana öğretildiği gibi sadece oturup dinlememiştim ki? Gergindim herhalde. Kendimi terapist taklitçisi gibi hissediyordum. Belki de o can simidini yeniden taksam iyi olacaktı.</span></p>
				<p class="paragraf-3 para-style-override-17"><span>Tahmin ettiğim gibi Katie bir sonraki seansı iptal etti. Sonra da altı hafta ara vereceğine dair bir mesaj bıraktı. Ofisimden erken çıktığı gün aldığı rolün provalarına katılacağını söylemişti. Anladığım kadarıyla terapiyi bırakmak istiyordu ama söylemeye korkuyordu. Kabul etmeliyim ki bayağı rahatladım. Yardım girişimimin anne ile kız arasındaki gerilimi daha da arttırdığını düşünüyordum. Ne yazık ki Katie’yi yiyip bitiren psikolojik sorunlar henüz çözümlenmeye başlamamıştı ve bu sorunlar muhtemelen onun diyabetiyle başetmesini de zorlaştırıyordu. Onun kendini yine bir acil serviste kafa üstü durmuş bir halde ve çıplak bulmasını istemiyordum.</span></p>
				<p class="paragraf-3 para-style-override-17"><span>Altı hafta sonra Katie beni şaşırtarak randevusuna geldi. Farklı görünüyordu; daha güvenli, daha rahattı. Gülümseyerek koltuğuna yerleşti.</span></p>
				<p class="paragraf-3 para-style-override-17"><span>“Seni gördüğüme sevindim, Katie. Nasılsın?”</span></p>
				<p class="paragraf-3 para-style-override-17"><span>“Daha iyi olamazdım” dedi, gülümseyerek.</span></p>
				<p class="paragraf-3 para-style-override-17"><span>“Neler oluyor?” dedim.</span></p>
				<p class="paragraf-3 para-style-override-17"><span>“Annemle buraya geldiğim gün seçmelere gittiğimde öyle duygusaldım ki heyecanlanmayı unuttum. Wilbur’da </span><span class="char-style-override-14">Ain’t Misbehavin</span><span>’de önemli bir rol kaptım.” Bana oyunun biletini uzatarak, “Mutlaka gelmelisiniz” dedi. “Harika bir gösteri ve çok iyi yorumlar aldı.”</span></p>
				<p class="paragraf-3 para-style-override-17"><span>“Peki, bunca heyecanın arasında kan şekerin ne durumda?” dedim.</span></p>
				<p class="paragraf-3 para-style-override-17"><span>“Çok komik, biliyor musunuz, Dr Small? Bir oyunda rol aldığımda ya da gerçekten meşgul olduğumda veya bir şey için heyecanlı olduğumda kendime daha iyi bakacak motivasyonu buluyorum.”</span></p>
				<p class="paragraf-3 para-style-override-17"><span>“Bunu duyduğuma sevindim, Katie” dedim. “Annenle durumlar nasıl?”</span></p>
				<p class="paragraf-3 para-style-override-17"><span>“İster inanın ister inanmayın, bayağı iyi anlaşıyoruz. Kariyerim hakkında başağrıtmayı bıraktı, hatta birkaç defa oturup yetişkinler gibi konuştuk.”</span></p>
				<p class="paragraf-3 para-style-override-17"><span>“Gerçekten mi?” dedim. “Ne konuda konuştunuz?”</span></p>
				<p class="paragraf-3 para-style-override-17"><span>“Her şeyden önce oyunculuk hakkında konuştuk. Bana reddedilmenin, sonra da Broadway’e çıkma hayalinden vazgeçmenin kendisine ne kadar zor geldiğini anlattı.”</span></p>
				<p class="paragraf-3 para-style-override-17"><span>“Sen ne dedin?”</span></p>
				<p class="paragraf-3 para-style-override-17"><span>“Benim için her şeyin farklı olduğunu anlattım. Reddedilmek beni daha çok kışkırtır ve daha çok çalışmaya iter.”</span></p>
				<p class="paragraf-3 para-style-override-17"><span>“Annenle böyle sohbetler etmek nasıl geldi sana?” dedim. </span></p>
				<p class="paragraf-3 para-style-override-17"><span>“Çok iyi geldi” dedi Katie. “Eskisi kadar yalnız hissetmiyorum kendimi. Annem hayatımda ilk defa beni gerçekten görüyor sanki.” Gözleri yaşlarla doldu.</span></p>
				<p class="paragraf-3 para-style-override-17"><span>Mendili ona doğru ittirerek, “Üzgün müsün Katie?” dedim.</span></p>
				<p class="paragraf-3 para-style-override-17"><span>“Yo, yo, mutluyum. Açılış gecesini düşünüyordum da.”</span></p>
				<p class="paragraf-3 para-style-override-17"><span>“Neden?”</span></p>
				<p class="paragraf-3 para-style-override-17"><span>“Başımı kaldırıp ilk kez seyircilere bakmaya cesaret ettiğimde babamı gördüm, yanında da annem oturuyor ve bana gülümsüyordu.”</span></p>
				<p class="paragraf-3 para-style-override-17"><span>Anladım ki ilk aile seansı facia olsa da geriye bir şeyler kalmış ve terapi çalışması ofisimin dışında, bensiz de devam etmişti. Kariyerim boyunca bu dersi aklımdan çıkarmadım. Bir saat, hastanın bir haftası içinde kısa ama potansiyel olarak güçlü bir zaman dilimidir ve eğer kişi kendiyle ilgili bir şeyler öğrenip değişecekse bu, her zaman benim karşımda, o bir saat içinde olmayacaktır.</span></p>
				<p class="paragraf-3 para-style-override-17"><span>Katie asistan doktorluk eğitimim boyunca benimle psikoterapiye devam etti. Annesiyle ve diyabetiyle inişli çıkışlı dönemleri oldu ve birkaç defa daha kendini acil serviste buldu. Ancak annesiyle ilişkisi gelişme kaydetti. Sonunda kendi evine çıktı, Ellen da kızının artık bir yetişkin olduğunu ve kendi hayatını yaşaması gerektiğini kabullendi.</span></p>
				<p class="paragraf-3 para-style-override-17"><span>Stajımı bitirip Boston’dan ayrılmaya hazırlandığım sırada Katie Broadway sahnesinde ilk rolünü aldı ve New York’a taşındı. Sonrasında da Broadway aktrisi olmayı sürdürdü. Ara sıra hâlâ bana bir kartpostal veya gösteri bileti gönderir.</span></p>
				<p class="paragraf-3 para-style-override-17"/>
			</div>
		</div>
	</body>
</html>