<html xmlns="http://www.w3.org/1999/xhtml">
	<head>
		<title>8-14.html</title>
		<link href="template.css" rel="stylesheet" type="text/css"/>
	</head>
	<body>
		<div id="x8-14.html" xml:lang="tr-TR">
			<div class="Basic-Text-Frame-7">
				<p class="anabaslik-2" id="toc_marker-17">ON  BEŞİNCİ BÖLÜM</p>
				<p class="arabaslikorta">SAHTEKÂR PSİKİYATRİST</p>
				<p class="Footnote-Text para-style-override-3"/>
				<p class="arabaslikorta-copy">2008 Yazı</p>
				<p class="Footnote-Text para-style-override-3"/>
				<p class="resim-2"><img alt="1.jpg" class="image" height="69" src="images/1_fmt17.jpeg" width="65"/></p>
				<p class="paragraf-3"><span class="GG-dropcaps-3">TOYOTA HYBRID’İMİ BRENTWOOD </span><span>golf sahasının içindeki V.A. otoparkında boş bir yere sessizce park ettim. Eski akıl hocam Dr Larry Klein arabasının yanında durmuş beni bekliyordu. Los Angeles’ta sıcak bir Temmuz sabahıydı, sıcaklık şimdiden 30 dereceleri aşmıştı. Yanık tenli bir güneş âşığı olan Larry, iki adım yana gidip gölgelik bankta oturmak yerine güneşin altında ter döküyordu.</span></p>
				<p class="paragraf-3 para-style-override-17"><span>Bir süredir görmemiştim onu. Gözünde kocaman gözlükleri, boynunda meşhur papyonu vardı ve ağarmış saçları biraz daha döküldüğü halde 71 yaşında hâlâ dinç gözüküyordu. Sağa sola bakındı; takip edilmediğimden emin olmaya çalışıyordu sanırım. Yaşla birlikte paranoid eğilimleri arttı mı acaba diye düşündüm. Belki de ben unutmuştum ne kadar kaçık olduğunu.</span></p>
				<p class="paragraf-3 para-style-override-17"><span>“Teşekkürler benimle burada buluştuğun için dostum” dedi, bana sarılarak.</span></p>
				<p class="paragraf-3 para-style-override-17"><span>“Rica ederim Larry” dedim. “Ne var ne yok?”</span></p>
				<p class="paragraf-3 para-style-override-17"><span>“Gel yürüyelim” dedi, hızlı, ama eskisi kadar da hızlı olmayan adımlarla ilerlerken. “Bir sorunum var ve senden başkasıyla konuşmam mümkün değil.”</span></p>
				<p class="paragraf-3 para-style-override-17"><span>“Tabii ki Larry. Durma anlat, neler oluyor?”</span></p>
				<p class="paragraf-3 para-style-override-17"><span>“Yok, Gary, düzenli aralıklarla konuşmaktan bahsediyorum ben.”</span></p>
				<p class="paragraf-3 para-style-override-17"><span>“Dostuz biz Larry. İstersen her gün konuşuruz.”</span></p>
				<p class="paragraf-3 para-style-override-17"><span>Durup bana döndü. “Anlamıyorsun. Bu aralar bir sorun yaşıyorum ve yavaştan kafayı sıyırıyorum. Terapiye ihtiyacım var Gary. Senin de terapistim olmanı istiyorum.”</span></p>
				<p class="paragraf-3 para-style-override-17"><span>Fena halde afallamıştım. Kariyerim boyunca gördüğüm en iyi akıl hocası psikoterapi için bana mı başvuruyordu? Bilmediği ne söyleyebilirdim ki ona? Adam yıllardır idolleştirdiğim bir dehaydı. “Terapistin olamam Larry. Arkadaşınım, öğrencinim ben senin.”</span></p>
				<p class="paragraf-3 para-style-override-17"><span>“Saçma! Bu şehirde güvendiğim tek insansın sen, bu yüzden de işe uygun tek kişisin. Yapmalısın diyorum, nokta. Bitmiştir.”</span></p>
				<p class="paragraf-3 para-style-override-17"><span>Buram buram terlemeye başlamıştım; güneşten değil de Larry Klein’ın en gizli sırlarını dinleme fikri yüzünden. “Bana güvenmene çok sevindim Larry, gerçekten. İçini yiyip bitiren herhangi bir konuda seve seve de konuşurum seninle, ama biliyorsun, şahsi ilişkin olan biriyle psikoterapiye giremezsin.”</span></p>
				<p class="paragraf-3 para-style-override-17"><span>“Palavra ya! Niyeymiş? Freud dedi diye mi? Kimin umurunda yahu? Beynin yıkanmış o psikanalistlerle senin. Nereden biliyorum? Ben de psikanalistim de oradan.”</span></p>
				<p class="paragraf-3 para-style-override-17"><span>Psikoterapi hakkında gelmiş geçmiş yazılı ve sözlü en eski kural, terapistin hastalarıyla kişisel değil, profesyonel ilişkiyi korumasıdır. Sosyal arkadaşlıklarda kişilerin karşılıklı fikirleri paylaştığı ve birbirine yardım ettiği bir alıp verme durumu vardır. Psikoterapötik ilişki ise tek yönlüdür: Sadece terapist hastaya yardım etmek üzere atanmıştır. Hasta terapistin hayatına dair kişisel ayrıntıları bilirse bu, terapinin doğal “aktarım ve karşı aktarım” süreçlerine etki edebilir. Oysa söz konusu çarpıtma süreçlerinden geçmek hastanın iyileşmesinde kilit rol oynar.</span></p>
				<p class="paragraf-3 para-style-override-17"><span>“Ama Larry beni tanıyorsun” dedim. “Zayıflıklarımı, çatışmalarımı biliyorsun. Üstelik ben yıllardır kendime seni örnek alıyorum. Bu durumda nasıl anlamlı bir aktarım olabilir ki?”</span></p>
				<p class="paragraf-3 para-style-override-17"><span>Durdu, alnını sildi. “Terapinin bütün meselesi bu aktarım zırvalığı değil ki. Güvendiğin, seni anlayan biriyle konuşmanın da büyük faydaları olabilir insana.”</span></p>
				<p class="paragraf-3 para-style-override-17"><span>İtirazlarıma devam edecektim ama Larry konuşmayı sürdürdü. “Daha fazla tartışmak istemiyorum Gary. Anlaştık, bitti. Şöyle düşün; seninle haftada üç defa düzenli olarak buluşacağız. İster kahve içeriz ister golf sahasında yürürüz, neyse artık…”</span></p>
				<p class="paragraf-3 para-style-override-17"><span>Sonunda teslim oldum. “Tamam. Ama para almam, ona göre” dedim, kararlı bir tavırla.</span></p>
				<p class="paragraf-3 para-style-override-17"><span>“Alma, ne olacak? Ben de senin Yaşlanma Merkezi’ne aylık bağışlarda bulunurum, hiçbir şey yapamazsın” dedi sırıtarak.</span></p>
				<p class="paragraf-3 para-style-override-17"><span>Ertesi gün Cumartesi’ydi, sabah uzun uzun uyudum. Saat dokuz buçuk gibi ayaklarımı sürüyerek mutfağa girdiğimde çoktan bahçeye çıkmış olan çocukların seslerini duydum. Etrafta olmaları çok güzeldi. Rachel araba kullanmayı, Harry de kaykayı öğrendiğinden beri pek evde durmuyorlardı çünkü. </span></p>
				<p class="paragraf-3 para-style-override-17"><span>Gigi dizüstü bilgisayarıyla dışarıda, verandada oturmuş, muhtemelen </span><span class="char-style-override-14">Psychology Today</span><span> için blogu üzerinde çalışıyordu. Besbelli mizahi bir anlayışa sahip editörü bloga “Basit Hayat” adını vermişti. Kendime bir bardak kahve koyarak </span><span class="char-style-override-14">The New York Times</span><span>’ı aldım ve dışarı çıkıp gölgede Gigi’ye katıldım.</span></p>
				<p class="paragraf-3 para-style-override-17"><span>“Günaydın bebeğim. Ne güzel bir gün değil mi?” dedim.</span></p>
				<p class="paragraf-3 para-style-override-17"><span>“Günaydın canım. Aaa, hâlâ kahve var mıymış? Bir yudum versene” dedi Gigi.</span></p>
				<p class="paragraf-3 para-style-override-17"><span>Şezlongda güneşlenen Rachel seslendi. “Baba gelip bulmacama yardım eder misin?”</span></p>
				<p class="paragraf-3 para-style-override-17"><span>“Edemem canım. Güneşte çok yandım. Hem </span><span class="char-style-override-14">LA Times</span><span>’ın Cumartesi bulmacası benim için fazla kolay. Biliyorsun.”</span></p>
				<p class="paragraf-3 para-style-override-17"><span>“Çok komiksin baba” dedi Harry, bahçede köpekle güreşirken. “Talk-show programına mı çıksan acaba?”</span></p>
				<p class="paragraf-3 para-style-override-17"><span>“Nerede yandın öyle?” dedi Gigi.</span></p>
				<p class="paragraf-3 para-style-override-17"><span>“Uzun hikâye.”</span></p>
				<p class="paragraf-3 para-style-override-17"><span>“Neymiş?”</span></p>
				<p class="paragraf-3 para-style-override-17"><span>“Anlatırım ama blog’una koymayacaksın.”</span></p>
				<p class="paragraf-3 para-style-override-17"><span>“Ay, sanki insanlar seninle ilgili bir şey okumaya çok meraklı da…” Yazmayı bırakıp bana baktı. “Söylesene hadi, ne oldu?”</span></p>
				<p class="paragraf-3 para-style-override-17"><span>“Golf sahasında eski akıl hocalarımdan biriyle sohbet ettim ama güneş kremi sürmeyi unutmuşum.”</span></p>
				<p class="paragraf-3 para-style-override-17"><span>“Bu muymuş uzun hikâye?” dedi.</span></p>
				<p class="paragraf-3 para-style-override-17"><span>İsim vermesem de Gigi’nin kimden söz ettiğimi anladığını biliyordum. Aklıma yakın zamanda gittiğim bir psikiyatri konferansı geldi. Konferanstakilerin çoğu ara sıra hastaları hakkında eşlerine sır verdiklerini itiraf ettiler. Ben de görüş almak istiyordum ve Gigi’ye güveniyordum. Bu yüzden “Bak” dedim “hiç isim vermeyeceğim, tamam mı?”</span></p>
				<p class="paragraf-3 para-style-override-17"><span>“Tabii ki” dedi.</span></p>
				<p class="paragraf-3 para-style-override-17"><span>“Ama hayatımda bir şeyler öğrendiğim onca insan içinde onun yeri ayrı. Mükemmel bir psikofarmakolog. Şimdiye kadar belki 500 tane araştırması yayınlanmıştır. Ayrıca muhteşem de bir psikanalist. İnsanların, hatta çok hasta olanların bile temeldeki dertlerini gerçekten anlar. Benim için baba figürü gibi bir şeydir.”</span></p>
				<p class="paragraf-3 para-style-override-17"><span>“Hikâye nedir?” dedi Gigi. </span></p>
				<p class="paragraf-3 para-style-override-17"><span>“Hayatının sıkıntılı bir döneminden geçiyor ve benim kendisi için ‘arkadaş terapist’ olmamı istiyor.”</span></p>
				<p class="paragraf-3 para-style-override-17"><span>“Ne kadar gurur verici işte” dedi. “Akıl hocan terapi için </span><span class="char-style-override-14">sana</span><span> geliyor.”</span></p>
				<p class="paragraf-3 para-style-override-17"><span>“Evet, ama tuhaf bir durum. Sonuçta tanıyorum onu, o da beni tanıyor. Nasıl objektif olabilirim ki?”</span></p>
				<p class="paragraf-3 para-style-override-17"><span>“Ben ve başka insanlar söz konusu olduğunda sürekli yapıyorsun bunu. Biliyorum gençken terapisti oynuyor ve ‘bu sana ne hissettiriyor’ saçmalığının arkasına saklanıyorsun diye canına okuyordum ama şimdi arkadaş terapisinde bayağı iyisin.”</span></p>
				<p class="paragraf-3 para-style-override-17"><span>Haklı sayılırdı aslında. İnsan bir şeyi yıllar boyu her gün yaptığında o şey insanın yerleşik bir alışkanlığı, kişiliğinin bir parçası oluyor. “Ama bu adam örnek aldığım, en azından işle ilgili sorunum olduğunda başvurduğum bir insan. Ya onun… Özel şeylerini dinlemek bana garip gelirse?”</span></p>
				<p class="paragraf-3 para-style-override-17"><span>“Senin işin bu Gary. Düşünsene tesisatçı olsan ve eski bir dostunun evinde boru patlasa hemen gidip yardım edersin. Arkadaş dediğin böyle yapar. Hukuki tavsiyeye ihtiyacımız olduğunda kaç defa Rob’u aradık ya da çocukları dişçiye götürmek gerektiğinde kaç defa kayınbiraderine gittik?” Gigi bu sözlerin ardından blog’una döndü.</span></p>
				<p class="paragraf-3 para-style-override-17"><span>Biraz daha kahve almak için içeri girerken Gigi’nin söylediklerini düşündüm. Baştan beri düşündüklerimi onun ağzından sesli duymak Larry’e yardım edebileceğim konusunda beni temin etti. Ama arabamda güneş kremi ve şapka bulundurmaya karar verdim.</span></p>
				<p class="paragraf-3 para-style-override-17"><span>Haftasonunun ardından Larry ile ilk düzenli görüşmemizi ayarladık ama nerede olacağını bilmeme izin yoktu. Buluşma yerini bana son dakikada söylemekte ısrarcıydı. Çarşamba sabahı ofisime geleceğini bildiren bir mesaj aldım. Orada rahat olacağını düşünmesi beni şaşırttı. Belki de enstitünün en üst katında, kattaki tek oda olduğu içindi. Böylece kimsenin konuşulanları dinleyemeyeceğini düşünmüştü.</span></p>
				<p class="paragraf-3 para-style-override-17"><span>Larry’nin randevusundan hemen önce e-postalarımı temizliyordum. Bu iş hayatımda sonu gelmez bir angaryaya dönüşmüştü. Larry elinde alüminyum folyoya sarılı bir şeyle içeri girdi. Elindekini masaya bırakıp “Bu keki senin için Louise yaptı. Muhteşem bir şey. Al biraz” dedi.</span></p>
				<p class="paragraf-3 para-style-override-17"><span>“Al biraz” derken şaka yapmıyordu. Yahudi anneler gibiydi Larry, verileni yemekten başka çareniz yoktu. Dolaba gidip kâğıt tabak ve peçete çıkardım.</span></p>
				<p class="paragraf-3 para-style-override-17"><span>“Kahven var mı?” dedi.</span></p>
				<p class="paragraf-3 para-style-override-17"><span>Her zaman olduğunu biliyordu. “Bana kahve getir” demek istiyordu. Ben kahveleri koyup keki getirirken, o kanepeye yerleşti. Koltuğuma geçtikten sonra “E, neler oluyor, söylesene Larry?” dedim.</span></p>
				<p class="paragraf-3 para-style-override-17"><span>“Şimdi, sen de bilirsin benim şüpheci bir mizacım olduğunu” dedi.</span></p>
				<p class="paragraf-3 para-style-override-17"><span>Larry’nin durumları basite indirgemesi çok hoştu gerçekten. “Öyle de denebilir.”</span></p>
				<p class="paragraf-3 para-style-override-17"><span>“Eh, şimdi şüpheciliğin de ötesine geçtim” dedi. “Paranoyaklaşıyorum galiba ama emin de değilim.”</span></p>
				<p class="paragraf-3 para-style-override-17"><span>“Nasıl yani?” dedim gerçekten leziz keki ağzıma tıkarak.</span></p>
				<p class="paragraf-3 para-style-override-17"><span>“Birileri benimle uğraşıyormuş gibi hissediyorum ve tüm sezgilerim de bana bunun doğru olduğunu söylüyor.”</span></p>
				<p class="paragraf-3 para-style-override-17"><span>“Sezgilerine güvenmekte neden tereddüt edesin ki? Her zaman sen bana derdin resmin tamamına bak diye” dedim. “Yapı itibarıyla olağanüstü içgörülü bir insansın sen. Birilerinin seninle uğraştığını düşünüyorsan, belki de haklısındır. Öyle düşündün mü hiç?”</span></p>
				<p class="paragraf-3 para-style-override-17"><span>“Düşündüm tabii. Ama beni endişelendiren şu; bazı semptomlarım var. Eskiden hiç gecenin bir yarısı uyanıp düşüncelere dalmazdım. Ne olursa olsun daima mışıl mışıl uyurdum. Yatma vaktim geçtiyse İngiltere kraliçesi gelse yatağıma gider, misafir ağırlama işini Louise’ye bırakırdım. Fakat şimdi uyumakta zorluk çekiyorum, işte de aklım dağınık.”</span></p>
				<p class="paragraf-3 para-style-override-17"><span>“Nedir aklını dağıtan?”</span></p>
				<p class="paragraf-3 para-style-override-17"><span>“Belli birinin bana tuzak kurduğunu, beni psikiyatri bölümünden atmaya çalıştığını düşünüyorum.”</span></p>
				<p class="paragraf-3 para-style-override-17"><span>“Kim yapar ki böyle bir şeyi Larry? Kimin böyle bir pozisyonu ya da gücü var?”</span></p>
				<p class="paragraf-3 para-style-override-17"><span>“İnan bana yapabilir” dedi terslenerek. “Bizler ne kadar savunmasızız haberin yok senin. Eski hastaların birinden gelecek tek bir cinsel taciz yorumu ya da sana hınç besleyen bir sekreter, kolayca kariyerini bitiriverir. Yoksa sekreterlere asistan mı diyorduk artık? Emin olamadım.”</span></p>
				<p class="paragraf-3 para-style-override-17"><span>“Kimdir seninle uğraştığına inandığın bu insan?” dedim.</span></p>
				<p class="paragraf-3 para-style-override-17"><span>“Şu anasının gözü Anthony Wilson” dedi. “Üstelik o koltuğa oturmasını da ben sağlamıştım.”</span></p>
				<p class="paragraf-3 para-style-override-17"><span>Hiç şaşırmadım. Tony Wilson Princeton’dan mezundu, tıbbı Columbia’da okumuştu ve kendini her zaman, sıradan devlet üniversiteleriyle özgeçmişi lekelenmiş biz zavallı ölümlülerden üstün görürdü. Manipülatif ve kindardı, sinirime dokunan az insandan biriydi.</span></p>
				<p class="paragraf-3 para-style-override-17"><span>“Bak” dedim, “biliyorum Wilson küçük hesapçı, bencil bir bürokrat şöhretine sahip ama seninle ne alıp veremediği olabilir?”</span></p>
				<p class="paragraf-3 para-style-override-17"><span>“Uykularımı kaçıran asıl mesele şu.” Larry kahvesini bırakıp ellerini başının arkasına koydu ve kanepeye uzandı. Klasik analitik pozisyonu almıştı. Ben de içgüdüsel olarak kahvemi bıraktım, kulak kesildim.</span></p>
				<p class="paragraf-3 para-style-override-17"><span>“Bilimsel sahtecilikten dolayı soruşturma altındayım.” </span></p>
				<p class="paragraf-3 para-style-override-17"><span>Şoke olmuştum. Larry tam anlamıyla saplantılı bir bilimciydi. Tüm bulguları üç defa kontrolden geçirmesiyle tanınırdı. Önde gelen biyolojik psikiyatri dergilerinden birinin editörü olarak herkes onun verilen her makaleyi şahsen okuduğunu ve daima ciddiyetli, ayrıntılı notlar aldığını bilirdi.</span></p>
				<p class="paragraf-3 para-style-override-17"><span>“Saçmalık. Akademik politik darbe gibi bir şey söz konusu herhalde. Bir hata vardır” dedim.</span></p>
				<p class="paragraf-3 para-style-override-17"><span>“Bir hata olduğu kesin” dedi Larry. “</span><span class="char-style-override-14">Ben</span><span> işi yüzüme gözüme bulaştırdım.”</span></p>
				<p class="paragraf-3 para-style-override-17"><span>“Nasıl?” dedim.</span></p>
				<p class="paragraf-3 para-style-override-17"><span>“Söz konusu makale benim laboratuarımdan çıkmış bir makale, birincil yazarı da benim yeni doğan yıldız olarak lanse ettiğim bir çocuk. 40 yıl önceki halimi hatırlatıyor bana.”</span></p>
				<p class="paragraf-3 para-style-override-17"><span>“Yani bu çocuğu sevdiğin için tedbiri elden bıraktın, bilgileri her zamanki gibi üç defa kontrol etmedin öyle mi?”</span></p>
				<p class="paragraf-3 para-style-override-17"><span>“Aynen öyle” dedi.</span></p>
				<p class="paragraf-3 para-style-override-17"><span>“Bak Larry, insansın sonuçta. Arada bir yazı işleriyle ilgili bir hata gözünden kaçabilir. Yıllar içinde yüzlerce gence akıl hocalığı yaptın. Hepsinin de mükemmel olmasını bekleyemezsin.”</span></p>
				<p class="paragraf-3 para-style-override-17"><span>“Gary, olayın çocuğun hatası olduğunu biliyorum. Ama sonuçta benim laboratuarımdan çıktı. Yani nihayetinde sorumluluk benim.”</span></p>
				<p class="paragraf-3 para-style-override-17"><span>“Bu soruşturmadan ilk defa haberim oluyor” dedim. “Nasıl başladı?”</span></p>
				<p class="paragraf-3 para-style-override-17"><span>“Biri düdüğü öttürdü. Kim olduğunu bilmiyorum. Muhtemelen memnuniyetsiz laboratuar teknisyenlerinden biri. Şimdi de Tony Wilson suçlamaları araştıran komitenin başına geçti.”</span></p>
				<p class="paragraf-3 para-style-override-17"><span>“Suçlama nedir?”</span></p>
				<p class="paragraf-3 para-style-override-17"><span>“Hatalı veri. Fark etmeliydim aslında. Sonuçlar fazlasıyla iyi görünüyordu. Çocuk yazıyı baskıya vermeden önce neden daha dikkatle incelemedim bilmiyorum.”</span></p>
				<p class="paragraf-3 para-style-override-17"><span>“Sence neden?” dedim.</span></p>
				<p class="paragraf-3 para-style-override-17"><span>“Milyon dolarlık soru da bu ya zaten Gary.” Sustu, derin bir nefes aldı. “Evet, bu genç bilimciden etkilendim, yaptığı her şeyi cevher gibi gördüm ama bilemiyorum… Belki de artık balatayı sıyırıyorumdur.” Kahvesinden bir yudum aldıktan sonra devam etti. “Beyin nasıl yaşlanıyor, sana anlatmama gerek yok, işin uzmanısın zaten. Belki de şüpheciliğim şekil değiştirip çarpık kararlara dönüşmüştür, bu nedenle yanlış insanlara güveniyorumdur ve diğerlerinden de tamamen uzak duracak kadar paranoyaya kapılmışımdır. Bu çocuk hiç hata yapmaz diye düşünüyordum. Herhalde ona çok yakınlaştım ve onu kendimle fazla özdeşleştirdim. Şu çakal Tony Wilson sağolsun, artık çocuğun gerçek olamayacak kadar iyi olduğunu ve verilerde tahrifat yaptığını biliyorum.”</span></p>
				<p class="paragraf-3 para-style-override-17"><span>“Hiç kimse mükemmel değil ki Larry. Her hatayı yakalayamazsın. Komiteye bu çocuğun verilerle oynadığını, senin de gözünden kaçtığını söyle. Basit bir dikkatsizlik söz konusu. Hem dergi düzelti yayınlayabilir. Bırak suçlu kimse suçu o üstlensin.”</span></p>
				<p class="paragraf-3 para-style-override-17"><span>“O kadar basit değil” dedi Larry, alaycı bir gülümsemeyle. “David Baltimore’a baksana. Öğrencisinin verilerde sahtecilik yaptığı ortaya çıkınca Rockefeller Üniversitesi başkanlığından istifa etmek zorunda kaldı.”</span></p>
				<p class="paragraf-3 para-style-override-17"><span>“İyi de Baltimore çok uzun süre öğrencisinin tarafını tuttu. O yüzden başı derde girdi.”</span></p>
				<p class="paragraf-3 para-style-override-17"><span>“Haklısın, biliyorum. Kendimi kollamam gerek bu noktada.” Doğrulup papyonunu düzeltti. “Cuma günü yine konuşuruz. Louise belki bu defa strudel yapar.”</span></p>
				<p class="paragraf-3 para-style-override-17"><span>Günün geri kalanını Larry ile görüşmemi düşünerek geçirdim. Onun üniversitedeki durumu ile benim onunla olan durumumun karmaşıklığı aklımı kurcalıyordu. Dikkatimi işime vermekte zorlanıyordum. Larry’nin semptomları bana geçmişti adeta. Sorunlar üzerine derin derin düşünüyor, hatta çizgiyi aştım ve hüsranla sonlanacağı baştan belli bir işi mi üstlendim diye kendime soruyordum. </span></p>
				<p class="paragraf-3 para-style-override-17"><span>O akşam evde 30 dakikalık bir egzersiz için eliptik bisikletime bindim. Egzersiz sırasında genelde CNN’i izlerdim ama bu defa Larry Klein meselesini düşünmek için sessizlik istiyordum. Seansı baştan sona aklımdan geçirdim, Larry’nin ana şikayetlerine odaklanmaya çalıştım. Larry uyku sorunu ve hata olarak gördüğü şeyler konusunda suçluluk duyma sorunu yaşıyordu. Şikâyet listesini sistematik olarak gözden geçirdiğimde onda birkaç depresyon semptomu olduğunu fark ettim.</span></p>
				<p class="paragraf-3 para-style-override-17"><span>Antidepresana ihtiyacı olup olmadığına karar vermek için ihtisas sırasında öğrendiğim hatırlatıcı yöntemi kullandım. Buna göre majör depresyonun sekiz özelliği için (İngilizce’de) kullanılan kısaltma SIG E CAPS’di. “SIG” doktorların </span><span class="char-style-override-14">prescribe</span><span> yani </span><span class="char-style-override-14">reçete yazma</span><span> için kullandığı kısaltmadır. “E” </span><span class="char-style-override-14">enerjiyi</span><span> temsil eder. “CAPS” ise </span><span class="char-style-override-14">kapsülleri</span><span>. Harflerin her biri semptomların kısaltmasıdır; </span><span class="char-style-override-14">s</span><span> uyku azalması ya da artışı; </span><span class="char-style-override-14">i</span><span> ilgi kaybı; </span><span class="char-style-override-14">g</span><span> suçluluk duyguları; </span><span class="char-style-override-14">e</span><span> enerjide düşüş; </span><span class="char-style-override-14">c</span><span> konsantrasyon bozukluğu; </span><span class="char-style-override-14">a</span><span> iştah değişimi; </span><span class="char-style-override-14">p</span><span> psikomotor rahatsızlık (ajitasyon ya da hareketlerde yavaşlık); diğer </span><span class="char-style-override-14">s</span><span> ise intihar eğilimli düşüncedir. Bu belirtilerin üç ya da fazlasını sergileyen hastalar genelde antidepresanlara olumlu tepki verirler. Larry’de deneme maiyetli ilaçlı tedaviyi gerektirecek sayıda belirti vardı. Bunu çözünce biraz rahatladım çünkü artık ona yardım etmek için yapabileceğim somut bir şey vardı.</span></p>
				<p class="paragraf-3 para-style-override-17"><span>Depresyonda olması Larry’nin paranoyasındaki artışı da açıklıyordu. Öte yandan, paranoyaya kapılmak için haklı nedenleri de olabilirdi. İnsanlar hakkındaki sezgileri genelde doğru çıkardı, Tony Wilson’ın da hileci ve insanı sırtından bıçaklayan biri olarak şöhreti vardı. Komite soruşturması hakkında daha fazla bilgi edinebilsem işime yarayabilirdi ama böyle bir şey mümkün değildi. Üniversitede gizlilik içinde çalışan pek çok komite vardı ve bu da hiç şüphesiz onlardan biriydi.</span></p>
				<p class="paragraf-3 para-style-override-17"><span>Kendimi düşüncelere öyle kaptırmıştım ki bir saatten fazla egzersiz yapmış, kan ter içinde kalmıştım. Gigi yukarı gelerek “Aleti öldürmeye mi çalışıyorsun?” dedi.</span></p>
				<p class="paragraf-3 para-style-override-17"><span>Yavaşladım ve durdum. “Endorfin sarhoşu olmaya çalışıyordum herhalde.”</span></p>
				<p class="paragraf-3 para-style-override-17"><span>“Eh, o partiyi bitirdiğinde duşunu al da gelip biraz bizimle takıl.”</span></p>
				<p class="paragraf-3 para-style-override-21"><span class="GG-dropcaps-3">CUMA AKŞAMI OFİSİMDE</span><span> antidepresan konusunu konuşmaya hazır halde Larry’yi bekliyordum. Larry elinde iki Starbucks latte’si ve Louise’nin strudel’i ile içeri girdi. “Otursana” dedim. “Ben peçete getireyim.”</span></p>
				<p class="paragraf-3 para-style-override-17"><span>“Yok, yok. Bugünkü görüşmemizi burada yapmayacağız. Dışarı, verandaya çıkıp biraz temiz hava alalım.”</span></p>
				<p class="paragraf-3 para-style-override-17"><span>“Tamam” dedim. Kendisi gelmeden önce ofisime dinleme cihazı yerleştirdiklerini mi düşünmüştü acaba?</span></p>
				<p class="paragraf-3 para-style-override-17"><span>Ofislerimin bulunduğu suitin önünde yuvarlak masalar, sandalyeler, güneşlikler ve inanılmaz bir Büyük Okyanus Manzarası’nın olduğu oturma alanı vardı. Larry güneşin tam altına oturup dev güneş gözlüğünü takarken, ben de kendime gölgede bir yer seçtim.</span></p>
				<p class="paragraf-3 para-style-override-17"><span>“Larry, Çarşamba günkü görüşmemizi düşündüm de, sende depresyon belirtileri varmış gibi geldi bana.”</span></p>
				<p class="paragraf-3 para-style-override-17"><span>“Deme ya, Sherlock seni!” dedi. “Şu strudel’i bir denesene. Nasıl 1000 kilo olmadım ben hâlâ, bilmiyorum.”</span></p>
				<p class="paragraf-3 para-style-override-17"><span>“Teşekkürler” dedim. “Hiç Zoloft ya da Prozac almayı düşündün mü?”</span></p>
				<p class="paragraf-3 para-style-override-17"><span>Güldü. “Senden öndeyim Gary. Görüşmemizden sonra kendimi 40 miligram Cymbalta’ya başlattım. Serotonerjik ve noradrenerjik kombinasyon, ruh halimi iyileştirir, saplantılı düşünüşümü de muhtemelen yatıştırır diye düşündüm.”</span></p>
				<p class="paragraf-3 para-style-override-17"><span>Tercihi gayet akla yatkındı. Duygudurumunu iyileştirmek için serotonini arttıran Zoloft veya Prozac’a yerine Cymbalta alması, aynı zamanda noradrenalini de ayarlayarak obsesif kompulsif semptomları azaltabilirdi. Larry her zamanki gibi psikofarmakolojiye herkesten çok hâkimdi. Kendisine ilaç yazmış olması beni biraz endişelendirmişti ama o mücadeleye daha sonra girecektim.</span></p>
				<p class="paragraf-3 para-style-override-17"><span>“Bak Gary, geçen gün sana soruşturmadan ve bazı semptomlarımdan söz ettim ama asıl canımı sıkan konuya değinmedim.”</span></p>
				<p class="paragraf-3 para-style-override-17"><span>Bugün nasıl bir bomba patlatacak acaba diye düşündüm. Biraz tereddütten sonra çekinerek “Neymiş o Larry?” dedim.</span></p>
				<p class="paragraf-3 para-style-override-17"><span>Strudel’ini bitirip arkasına yaslandı. “Kendimi sahtekâr gibi hissediyorum. Her zaman da öyle hissettim.”</span></p>
				<p class="paragraf-3 para-style-override-17"><span>“Ne demek istiyorsun?” dedim.</span></p>
				<p class="paragraf-3 para-style-override-17"><span>“Kendimi bildim bileli numara yapıyorum. Herkesin sandığı gibi bir dâhi değilim ben. Öyleymiş gibi davranıyorum sadece.”</span></p>
				<p class="paragraf-3 para-style-override-17"><span>Kulaklarıma inanamıyordum. “Kariyerin boyunca verilerde sahtecilik mi yaptın yani?”</span></p>
				<p class="paragraf-3 para-style-override-17"><span>“Tabii ki hayır, kıt kafalı. Sahte olabilirim ama ahlaksız değilim. Verilerim konusunda son derece titizimdir. Demek istediğim şu ki, benim tek yaptığım var olan bilgiyi alıp onu farklı şekillerde geri kusmak.”</span></p>
				<p class="paragraf-3 para-style-override-17"><span>“Yani var olan bilimsel keşifleri daha önce kimsenin düşünmediği bir biçimde birleştirip ortaya koyduğunu mu söylüyorsun? “ dedim.</span></p>
				<p class="paragraf-3 para-style-override-17"><span>“Öyle de denebilir” dedi. </span></p>
				<p class="paragraf-3 para-style-override-17"><span>“Dehanın tanımı da bu değil mi zaten? En temel bilimsel yöntemdir söylediğin; gözlemleri alırsın, bir hipotez geliştirirsin ve onu teste tabi tutarsın. Yeni olan ve dünyayı daha güzel bir yere dönüştüren her şey, yaratıcılığın özünü oluşturur.”</span></p>
				<p class="paragraf-3 para-style-override-17"><span>“Yapma Gary… Yaratıcılık ve dehayla ilgili bayat argümanlarla moralimi düzeltmeye çalışma ne olur. Bu ‘zeki bilgiç’ şahsiyetini ilkokuldan beri oynuyorum ben, artık ustası oldum. Tamam, yüksek bir IQ’um var, orduda ölçtüklerinde 183 çıkmıştı. Ama test edersen çoğu başarılı sahtekârın zaten üstün zekâlı olduğunu görürsün.”</span></p>
				<p class="paragraf-3 para-style-override-17"><span>“50 yıl boyunca dünyanın tüm parlak akademisyenlerini kandırıp, hiç belli etmemen mümkün değil Larry.”</span></p>
				<p class="paragraf-3 para-style-override-17"><span>“Mümkünmüş demek” dedi, “ben yaptım çünkü. Deham da </span><span class="char-style-override-14">bu</span><span> işte. Sahtekâr olma konusunda dâhiyim. Bu gerçeğin farkına varmamı sağladığı için de Tony Wilson’a ve o aptal soruşturmasına teşekkür borçluyum. Hem biliyor musun daha fazla oynamak istemiyorum bu oyunu.”</span></p>
				<p class="paragraf-3 para-style-override-17"><span>“Depresyon yüzünden böyle konuşuyorsun bence. Olayları net göremiyorsun. Bir psikanalist ve psikofarmakolog olarak sen de biliyorsun ki beynin biyokimyası bozulduğu zaman insan sadece olumsuzu görür ve düşünme şekli de çarpıklaşır. Bırak da bir süre Cymbalta etkisini göstersin.”</span></p>
				<p class="paragraf-3 para-style-override-17"><span>“Cymbalta olsun ya da olmasın senin daha doğmadığın zamandan beri böyle hissediyorum ben kendimi.”</span></p>
				<p class="paragraf-3 para-style-override-17"><span>Aklıma ihtisasın ilk günleri ve hastalarım bana </span><span class="char-style-override-14">Doktor</span><span> dediğinde bile kendimi nasıl sahte hissettiğim geldi. Bana tuhaf ve yapmacık gelse de bilinçli olarak psikiyatrist rolünü oynamak zorundaydım. Ama bu hisler yavaş yavaş kaybolmuştu ve deneyim kazandıkça şimdiki halime dönüşmüştüm. Yetersizlik duygusu, özellikle araştırma ve pratikte aşina olmadığım alanlara girdiğim zamanlarda geri dönüyordu ama sonuçta herkesin dönem dönem bu hislere kapıldığını düşünüyordum. Ne var ki Larry bütün kariyerinden söz ediyordu.</span></p>
				<p class="paragraf-3 para-style-override-17"><span>“Ben de zaman zaman kendimi sahte hissettim Larry. Evrensel bir duygu bu. Sanırım şu soruşturma seni depresyona soktu, şimdi her şeye kara gözlüklerle bakıyorsun.”</span></p>
				<p class="paragraf-3 para-style-override-17"><span>Gözlüğünü çıkararak gülümsedi. “Haksız sayılmazsın aslında. Üstelik ilaçla şimdiden kendimi daha iyi hissetmeye başladım. Fakat söylüyorum bak, bu sahtekârlık duygusu kaybolmuyor bende.”</span></p>
				<p class="paragraf-3 para-style-override-17"><span>“Bu oyunu artık oynamak istemiyorum dedin. Neyi kastediyordun?” dedim, dolaylı yoldan intihar düşüncelerini dile getirdiğinden korkarak. </span></p>
				<p class="paragraf-3 para-style-override-17"><span>“Merak etme, kendimi yok edemeyecek kadar narsistim ben” dedi. “Sadece yakın bir zamanda bu akademik zırvalıkları biraz aza indirgemeyi düşünebilirim. Herkese bir çıkış stratejisi lazım ne de olsa, değil mi? Gidip kendimi bir binadan atacak falan değilim yani.” </span></p>
				<p class="paragraf-3 para-style-override-17"><span>Atlamaya niyetli birinin sığabileceği bir boşluk var mı diye hemen sekizinci kat terasının parmaklıklarına göz attım. “Ah, hay aksi!” dedi Larry. “Yarım saat önce bir bölge toplantısı vardı, tamamen unutmuşum. Strudel sende kalsın. Benim gitmem gerek.”</span></p>
				<p class="paragraf-3 para-style-override-17"><span>Panik içinde kapıya ve asansöre doğru koştu. Onun böyle telaşlandığını ya da toplantı kaçırdığını hiç görmemiştim. Soruşturma gerçekten de dengesini bozmuştu.</span></p>
				<p class="paragraf-3 para-style-override-17"><span>Günün ilerleyen saatlerinde Larry’nin asistanı arayarak Pazartesi randevusunu iptal etti. Larry’nin programları çakışmıştı ve o gün sabahtan akşama kadar ofis dışında olacaktı. Bu da alışılmadık bir şeydi. Larry normalde programını haftalar öncesinden bilirdi ve gerektiğinde çok önceden iptal ederdi. İşin bilmediğim bir yönü mü vardı acaba? Belki Larry Pazartesi günkü üç aylık departman toplantısından kaçıyordu ve şimdiden akademik oyundan çekilmeye çalışıyordu.</span></p>
				<p class="paragraf-3 para-style-override-17"><span>Bu boyutta fakülte departman toplantıları enstitünün konferans salonunda düzenlenirdi. Çoğumuz fuayede, kahve ve kurabiyelerin yanı başında, biraz kaynaşabilmek için toplantıya erken geldik. En sevdiğim kurabiyeyi seçerken -beyaz çikolatalı- akşama bisikletimle bolca egzersiz yaparım diye düşündüm.</span></p>
				<p class="paragraf-3 para-style-override-17"><span>O sırada yanı başımda beliren biri “Kurabiye seçiminiz harika Dr Small” dedi. Bu kibirli, hafif alaycı ses, tahtaya sürtülmüş tırnak sesi hissi uyandırdı bende.</span></p>
				<p class="paragraf-3 para-style-override-17"><span>“Teşekkürler Profesör Wilson” dedim başımı kaldırmadan. “Siz bugün hangi seçkin atıştırmalığa yöneliyorsunuz?” diye sordum Larry’nin başdüşmanına. </span></p>
				<p class="paragraf-3 para-style-override-17"><span>“Sadece kahveye. Kız gibi formumu korumaya çalışıyorum da...” Sonra sesinin tonu değişti, bana doğru eğildi. “Şaka bir yana Gary, biraz vaktin varsa seninle endişelendiğim bir meslektaş hakkında birkaç dakika konuşmak istiyorum.”</span></p>
				<p class="paragraf-3 para-style-override-17"><span>Çoğu akademik psikiyatrist gibi Tony Wilson da karmaşık biriydi. Küstah tavrı yüzünden insana sevimsiz görünse de kalpsiz değilmiş, hatta insanlara önem veriyormuş gibi göründüğü zamanlar da oluyordu. Kimi zaman onda Asperger sendromu mu var acaba diye düşünürdüm. Otizmin hafif bir türü olan Asperger sendromunun tipik özelliği sosyal bir etkileşimdeki normal ama incelikli ayrıntıları okuyamamaktı. Tony de sık sık normal insan rolünü oynamakta zorlanıyormuş gibi görünürdü.</span></p>
				<p class="paragraf-3 para-style-override-17"><span>“Olur tabii Tony. Ötekiler gelmeden arkaya geçip oturalım.”</span></p>
				<p class="paragraf-3 para-style-override-17"><span>Elimizde kahvelerle konferans salonuna girip oturduk. Tony kısık bir sesle konuşmaya başladı. “Bunu sana söylüyorum çünkü Larry Klein’la yıllardır yakın olduğunuzu ve onun sana saygı duyduğunu biliyorum.”</span></p>
				<p class="paragraf-3 para-style-override-17"><span>Eyvah, nereye gidiyordu bu konuşma? Olabildiğince aldırışsız görünmeye çalışarak, “Neden endişeleniyorsun Larry için?” dedim. </span></p>
				<p class="paragraf-3 para-style-override-17"><span>“Ayrıntılarını ya da nasıl öğrendiğimi söyleyemem ama Larry’de demansın ya da belki bilişsel bozukluğun ilk aşamalarının başladığından korkuyorum.”</span></p>
				<p class="paragraf-3 para-style-override-17"><span>“Saçma. Müthiş zekidir o. Tamam, biraz acayip ve şüpheci, hatta bazen paranoid olabilir ama bunak? Hiç sanmam.”</span></p>
				<p class="paragraf-3 para-style-override-17"><span>“Belki de dikkatli bakmıyorsundur Gary. Ya da göremeyecek kadar yakından bakıyorsundur. Buradaki en iyi demans uzmanı </span><span class="char-style-override-14">olduğun</span><span> için geldim sana. Larry’ye yardım edebilecek biri varsa o da sensin.”</span></p>
				<p class="paragraf-3 para-style-override-17"><span>“Bak Tony, benim de bazı haber kaynaklarım var, bir soruşturma yürütüldüğünü biliyorum. Belki o yüzden strese girmiştir.”</span></p>
				<p class="paragraf-3 para-style-override-17"><span>“Benden duymuş olma ama bir tür soruşturma yapıldı fakat haftalar önce tamamlandı. Söz konusu veri hatası basit bir gözden kaçma durumuydu, dergi de zaten düzelti yayınlıyor. Ortada ne bir kurmaca vardı ne de veri sahteciliği. Larry de bunu biliyor.”</span></p>
				<p class="paragraf-3 para-style-override-17"><span>Konferans salonu dolmaya başlayınca konuşmamızı bitirmek zorunda kaldık. “Bunları benimle paylaşmana memnun oldum Tony. Bir düşünüp yapabileceğim bir şeyler var mı bakayım.”</span></p>
				<p class="paragraf-3 para-style-override-17"><span>“Teşekkürler. Sonra görüşürüz.” Tony kalkıp önlere geçti. Bense olduğum yerde kaldım ve yeni edindiğim bilgi üstüne düşünmeye başladım.</span></p>
				<p class="paragraf-3 para-style-override-17"><span>Konuşmacı bütçe kesintileri ve son üniversite yönetmeliği üstüne mırıl mırıl konuşurken, aklımdan Larry’yi ve belki de gözden kaçırdığım çeşitli işaretleri geçirdim. Larry demans (bunama) veya Alzheimer hastalığı riskinin arttığı bir yaştaydı, unutkanlığı da kaçırdığı toplantılarda, program çakışmalarında kendini gösteriyordu. Larry’nin paranoyasına yeterince dikkat vermediğimden endişelenmeye başladım. Anlaşılan soruşturmanın bittiği ve temize çıktığı gerçeğini görmezden geliyordu. Ondaki semptomlara yol açan şeyin sadece depresyon olduğuna karar vermekte acele etmiş olabilirdim.</span></p>
				<p class="paragraf-3 para-style-override-17"><span>Alzheimer ya da demansın ilk bakışta göze çarpmayan nitelikteki bir öncülü olan “hafif bilişsel bozukluk” çoğu insanda paranoya semptomları yaratır. Kaybolan bilginin yerini doldurmanın bir yoludur bu. Hatta depresif semptomlar bile aşamalı bilişsel zayıflamanın ilk göstergelerinden biri olabilir. Yapılan birkaç çalışma duygudurum değişikliği ve bellek kaybı karışımı belirtiler gösteren ileri yaştaki insanlarda “geri dönüşü olmayan demans” riskinin yüksek olduğunu ortaya koydu. </span></p>
				<p class="paragraf-3 para-style-override-17"><span>Bense Larry’e o kadar yakın ve hayrandım ki demansı bir olasılık olarak değerlendirmekte bile başarısız olmuştum. İkimiz adına da böyle bir acının yaşanmasını istemiyordum. Depresyonun, paranoyanın ve obsesif kompulsif bozukluğun tedavisi, hatta iyileşmesi mümkündü. Ancak demans için sadece bir süreliğine yardımı dokunan semptomatik tedavilerimiz vardı. Her hasta nihayetinde kötüye gidiyor, hastalığa teslim oluyordu. </span></p>
				<p class="paragraf-3 para-style-override-17"><span>İşte Larry’yi baştan beri hasta olarak almak istemeyişimin nedeni de buydu. Eski bir deyiş vardır: “Kendini tedavi eden doktorun hastası ahmak olur”. Bana yakın birini -akıl hocamı, dostumu, baba gibi gördüğüm birini- tedavi ederken aklıma en kötüsünü -yani resmen aklını kaybetmekte olduğunu- getirmek istememiştim. Oysa her şey gözlerimin önündeydi. Herhalde bilinçsiz bir düzeyde Larry gibi biri demansa yakalanıyorsa kendimin de yakalanabileceğinden korkmuştum.</span></p>
				<p class="paragraf-3 para-style-override-17"><span>Çarşamba günü Larry tekrar Brentwood golf sahasında buluşmaya karar verdi. Buluşma yerine erken gittim ve bolca güneş kremi sürerek arabada bekledim. Ayrıca Gigi’nin eski plaj çantalarından birinde bulduğu ve artık arabada tutmaya başladığım şapkayı da kafama geçirdim. </span></p>
				<p class="paragraf-3 para-style-override-17"><span>Larry arabasını hemen yanıma park etti ve bagajdan antika bir golf seti çıkardı. “Çok fazla konuşuyoruz” dedi. “Biraz da oynayalım. Benim sopaları kullanırız.”</span></p>
				<p class="paragraf-3 para-style-override-17"><span>Burası hiç değilse başımın çaresine bakabileceğim dokuz delikli bir pitch &amp; putt sahaydı. Aslında günümün arasına şöyle biraz golf serpiştirme fikri hoşuma gitmiyor değildi, ama Larry neden aniden konuşmak yerine golf oynamak istedi diye de düşünmeden edemedim. </span></p>
				<p class="paragraf-3 para-style-override-17"><span>Larry bir “birdie” çektikten ve ben vuruşumu yaptıktan sonra “Geçen gün fakülte toplantısında Tony Wilson’a rastladım” dedim. “Senin soruşturmanın haftalar önce kapandığını, veri hatasının ise basit bir gözden kaçırma durumu olduğunu söyledi. Herhangi bir sahtecilik yokmuş, sen de temize çıkmışsın.” </span></p>
				<p class="paragraf-3 para-style-override-17"><span>“Ha, evet, unutmuşum onu, ne olmuş ki? Ben hâlâ kendimi sahtekâr gibi hissediyorum.” Bir “driver” çıkardı ve tek vuruşla topu bir sonraki green’de bayrağın üç fit yakınına gönderdi.</span></p>
				<p class="paragraf-3 para-style-override-17"><span>“Cymalta nasıl gidiyor?” dedim topu çalılara gönderdikten sonra.</span></p>
				<p class="paragraf-3 para-style-override-17"><span>“Bayağı iyi. Ruh halim iyiye gidiyor, saplantılılığım da azalıyor” dedi. Sonra da mendilini çıkarıp az önce geri verdiğim golf sopasının sapını titizlikle sildi. </span></p>
				<p class="paragraf-3 para-style-override-17"><span>Oyun yüzünden ciddi bir konuşma yapamadığımızı düşünerek “Gel biraz şu banka oturalım” dedim.</span></p>
				<p class="paragraf-3 para-style-override-17"><span>Güldü. “Ne o, yoruldun mu? Hiç bana ayak uyduramıyorsun Gary.”</span></p>
				<p class="paragraf-3 para-style-override-17"><span>Oturup mendille alnımızı sildik. “Larry sen de benim kadar biliyorsun ki beynin yaşlanıyor.”</span></p>
				<p class="paragraf-3 para-style-override-17"><span>“Eh, alternatifinden iyidir.”</span></p>
				<p class="paragraf-3 para-style-override-17"><span>“Dediğim şu ki gözümüzden bir şey kaçsın istemiyorum. Bazı semptomları giderek küçülen hipokampus ve azalan sinir ileticiler yaratıyor olabilir.”</span></p>
				<p class="paragraf-3 para-style-override-17"><span>“Alt tarafı bir fakülte toplantısını kaçırdım diye Alzheimer’a yakalandığımı mı düşünüyorsun?” dedi, gücenmiş numarası yaparak. “Önemli değil, yanıldığını seve seve kanıtlarım sana.”</span></p>
				<p class="paragraf-3 para-style-override-17"><span>Sandığımdan çok daha kolay olacaktı bu iş. Larry konuşmanın bu yönde ilerlemesini önceden planlamıştı sanki.</span></p>
				<p class="paragraf-3 para-style-override-17"><span>“Tamam o zaman” dedim. “Bir PET taraması, birkaç da nöropsikiyatrik test yapalım. </span></p>
				<p class="paragraf-3 para-style-override-17"><span>“Olur” dedi. “Ama PET taraması için o antika cihazı istemem. Barrio ile yatırım yaptığınız şu yeni cihaz olsun. Adı neydi, FDDNP mi?”</span></p>
				<p class="paragraf-3 para-style-override-17"><span>UCLA’da birkaç kişi geliştirip patentini aldığımız yeni kimyasal işaretleyiciden söz ediyordu. Bu cihaz Alzheimer hastalığının beyindeki fiziksel kanıtının, yani amiloid plakların ve küçücük, çözünmez, anormal protein tortuları olan “tau yumaklarının” somut ölçümlerini veriyordu. Araştırmalarımızda bu tortuların zamanla beyinde biriktiğini, ardından hastalarda belirgin Alzheimer semptomları oluştuğunu keşfetmiştik.</span></p>
				<p class="paragraf-3 para-style-override-17"><span>Larry ayağa kalkarak, “Eh, anlaştık o zaman” dedi. “Şimdi sana şu oyunda dersini vereyim de işimize dönelim.”</span></p>
				<p class="paragraf-3 para-style-override-17"><span>Cumartesi gecesi Gigi ile yatmaya hazırlanıyorduk. Çocuklar derin uykuya dalmışlardı ve Gigi de duruma uygun bir kıyafetle banyodan çıktı. Ben yatakta zorlu bir bulmacayı tamamlamakla meşguldüm.</span></p>
				<p class="paragraf-3 para-style-override-17"><span>“Hey, sen” dedi Gigi “bırak o bulmacayı da anın tadını çıkaralım.”</span></p>
				<p class="paragraf-3 para-style-override-17"><span>“İyi fikir. Çok güzel olmuşsun. Kusura bakma bu aralar kafam çok dağınık.”</span></p>
				<p class="paragraf-3 para-style-override-17"><span>“Neyin var?” dedi bana sokularak.</span></p>
				<p class="paragraf-3 para-style-override-17"><span>“Ne olsun” dedim, derin bir çektikten sonra “hani arkadaşım olan şu hastam vardı ya? Bugün PET taraması ve test sonuçları geldi.”</span></p>
				<p class="paragraf-3 para-style-override-17"><span>“Çok mu kötü?” dedi.</span></p>
				<p class="paragraf-3 para-style-override-17"><span>“Şimdilik çok kötü değil ama zamanla kötüleyecek.”</span></p>
				<p class="paragraf-3 para-style-override-17"><span>“Çok üzüldüm hayatım.”</span></p>
				<p class="paragraf-3 para-style-override-17"><span>“Gerçekten inanması zor geliyor insana. 180’in üstünde IQ’su olan bir dâhinin IQ’su şimdi 140’a düşmüş. Hâlâ da ortalamanın üstünde.”</span></p>
				<p class="paragraf-3 para-style-override-17"><span>“Olsun, Nobel Ödülü alamaz belki ama zevk olsun diye kuantum teorisi kitapları okumaya devam edebilir” dedi beni neşelendirmeye çalışarak.</span></p>
				<p class="paragraf-3 para-style-override-17"><span>“Ama PET taramasında beynin plaklar ve yumaklarla dolu olduğu görülüyor. Hastalığın gidişatı iyi değil, muhtemelen yakında yokuş aşağı gitmeye başlayacak.”</span></p>
				<p class="paragraf-3 para-style-override-17"><span>Larry’nin durumu, zekâ düzeyi yüksek olup Alzheimer’a yakalanan kişilerde tipik olarak görülen bir durumdu. Bu kişilerde bellek değişiminin ilk işaretlerini maskeleyebilecek bir bilişsel rezerv oluyordu. Kişi onun yerine daha çok, öfke ve ajitasyondan başlayıp depresyon ve toplumdan uzaklaşmaya kadar uzanabilen duygudurum ve kişilik değişimi sergiliyordu. Ancak nihayetinde zaman içinde hem bilişsel hem de davranışsal semptomlar kötülüyordu.</span></p>
				<p class="paragraf-3 para-style-override-17"><span>“Senin için çok zor bir durum hayatım. Arkadaşın, biliyorum.”</span></p>
				<p class="paragraf-3 para-style-override-17"><span>“Evet, şimdi de ona tüm bunları söylemem gerekiyor.”</span></p>
				<p class="paragraf-3 para-style-override-17"><span>Gigi alnımdan öperek, “O Pazartesi’nin işi. Şimdi Cumartesi gecesi. Rahatlamaya çalış. TiVo listende ne var?” dedi. Uzaktan kumandayı alıp televizyonu açtı ve “Aa, </span><span class="char-style-override-14">Entourage</span><span>’ın iki yeni bölümü gelmiş. Ne dersin?” dedi. </span></p>
				<p class="paragraf-3 para-style-override-17"><span>Kumandayı elinden alarak televizyonu kapattım. “Boşver </span><span class="char-style-override-14">Entourage</span><span>’ı, ışıkları söndür yeter” dedim.</span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">PAZARTESİ LARRY’</span><span class="GG-dropcaps-3">Y</span><span class="GG-dropcaps-3">E </span><span>test sonuçlarını söylediğimde gayet iyi karşıladı. Hatta hiç şaşırmış görünmüyordu. O gün onu Aricept isimli anti-Alzheimer ilacına başlattım. Bu ilacın sadece bilişsel semptomlara değil, aynı zamanda hastalıkla bağlantılı duygudurum ve kişilik değişimlerine de yararı olur. Buna bir de Namenda diye bir ilaç ekledim. Namenda’nın da benzeri etkileri vardır ve kombinasyon tedavinin bir parçası olarak iyi iş görür. Midenin tedaviden zarar görmemesi için de önlemler aldım; gördüğü takdirde Exelon Patch’e geçiş yapabilirdik.</span></p>
				<p class="paragraf-3 para-style-override-17"><span>Larry ile görüşmeleri devam ettirdik ama haftada bire indirdik. Paranoyası azaldı ve sadece ofisimde görüşmeyi kabul etti. Bir süre neredeyse eski haline dönmüş gibiydi. Birkaç ay sonra “arkadaş terapisine” ara vermeye karar verdi.</span></p>
				<p class="paragraf-3 para-style-override-17"><span>Alt ay kadar sonra bir sabah randevulu görüşmemize geldi. Tam vaktinde içeri girdi ve kanepeye oturmadan önce kendine bir bardak kahve aldı. Birkaç kilo vermiş görünüyordu. İlaçlar iştahı mı azaltıyor acaba diye düşündüm. Aricept ve Cymbalta bazen bu etkiyi yaratabiliyordu.</span></p>
				<p class="paragraf-3 para-style-override-17"><span>“Biliyor musun Gary” dedi, “buradaki Tony Wilson’lar kazandıklarını düşünecek ama ben emekli olmaya karar verdim.”</span></p>
				<p class="paragraf-3 para-style-override-17"><span>“Ne? Ne zaman?” dedim inanmakta zorlanarak.</span></p>
				<p class="paragraf-3 para-style-override-17"><span>“Bugün. Canı cehenneme hepsinin.”</span></p>
				<p class="paragraf-3 para-style-override-17"><span>“İyi düşündün mü Larry?”</span></p>
				<p class="paragraf-3 para-style-override-17"><span>Parmağını sallayarak “Senin sorunun, genç dostum, çok fazla düşünüyor olman” dedi. “Hem Louise çok mutlu oldu. Birlikte gemi seyahatine çıkacağız.”</span></p>
				<p class="paragraf-3 para-style-override-17"><span>Güldüm. “Nefret edersin sen gemi seyahatinden. Hani batma tehlikesi olan hapishaneydi orası?”</span></p>
				<p class="paragraf-3 para-style-override-17"><span>“Evet ama işin içinde Cymbalta varken eğleniyormuş numarası yapabilirim.” Muzipçe gülümsedi. “Numarada üstüme yoktur, biliyorsun. Hem Louise bunca yıl bana katlandıktan sonra hak ediyor böyle bir şeyi.”</span></p>
				<p class="paragraf-3 para-style-override-17"><span>“Doğrudan emekli olmak yerine biraz izin alıp seyahate çıksan olmaz mı? Dönüşte bakarsın ne yapacağına. PET taraması ne gösterirse göstersin, IQ’un hâlâ en az 140 senin. Psikiyatriye hâlâ pek çok katkın olabilir.”</span></p>
				<p class="paragraf-3 para-style-override-17"><span>“Gary ikimiz de biliyoruz vaktimin azaldığını. O plaklar ve yumaklar beynimi her geçen gün biraz daha yiyor. Altı ay sonra ot gibi bir şeye dönüşebilirim.”</span></p>
				<p class="paragraf-3 para-style-override-17"><span>Larry bunu böyle aniden kelimelere dökünce olay gerçeklik kazandı. İçimde derin bir üzüntü hissetim ama istifimi bozmadım. </span></p>
				<p class="paragraf-3 para-style-override-17"><span>Larry yine de üzüldüğümü fark ederek ciddileşti. “Bak dostum, biliyorum beni hasta olarak alman kolay olmadı. Ama sen dünyada güvenebileceğim birkaç kişiden birisin.”</span></p>
				<p class="paragraf-3 para-style-override-17"><span>“Sağ ol Larry. Benim için anlamı çok büyük bu dediğinin.”</span></p>
				<p class="paragraf-3 para-style-override-17"><span>“Eh, senelerdir yetiştiriyorum seni, üstelik bunama da uzmanlık alanlarından biri. Doğrusunu istersen ben bir süredir bir şeyim olduğundan şüpheleniyordum zaten.”</span></p>
				<p class="paragraf-3 para-style-override-17"><span>Son cümleleri sindirmeye çalışırken derin derin nefes aldım. “Sen zaten hep bir adım önümdeydin Larry.”</span></p>
				<p class="paragraf-3 para-style-override-17"><span>“Ama artık öyle olmayacak. İkimiz de yüzleştik bu gerçekle” dedi.</span></p>
				<p class="paragraf-3 para-style-override-17"><span>“Biliyor musun Larry, sen hep baba gibi oldun benim için.”</span></p>
				<p class="paragraf-3 para-style-override-17"><span>“Sen de benim için bir oğul, bir psikiyatrist ve en çok ihtiyaç duyduğumda bir dost oldun Gary. Her şeyi kontrol etme ihtiyacından </span><span class="char-style-override-14">kurtulmamı</span><span> sağladın. Bundan böyle hayatıma devam edebilirmişim gibi hissediyorum.” Durup elimi tuttu. “Sen de aynı şeyi yapmalısın.”</span></p>
				<p class="paragraf-3 para-style-override-17"><span>Öyle kederlenmiştim ki ne diyeceğimi bilemedim.</span></p>
				<p class="paragraf-3 para-style-override-17"><span>Ayağa kalktı ve “Seni seviyorum dostum. Gitmeliyim artık” dedi.</span></p>
				<p class="paragraf-3 para-style-override-17"><span>Larry hızlı adımlarla dışarı çıkarken gözyaşlarıma zor hâkim oldum. </span></p>
				<p class="paragraf-3 para-style-override-17"><span>Larry tam da beklediğim gibi tavsiyeme kulak asmayarak o gün UCLA’dan emekli oldu. Çıktığı Akdeniz seyahatinden bana birkaç kartpostal yolladı. Gerçekten iyi vakit geçiriyormuş gibiydi, hiç de numara yapıyormuş gibi bir hali yoktu.</span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">LARRY YOLCULUK DÖNÜŞÜNDE</span><span> laboratuarını kapadı. Zaman zaman fakülte toplantılarına ve eğitim konferanslarına katılmayı sürdürdü. Brentwood golf sahası etrafındaki turlarımız giderek seyrekleşti ve ben yavaş yavaş onun terapi arkadaşından çok, eski dostu olmaya döndüm.</span></p>
				<p class="paragraf-3 para-style-override-17"><span>Arciept ve Namenda Larry’nin bir sonraki yıl istikrarlı bir yaşam sürdürmesini sağladı ama sonunda yokuş aşağı iniş başladı. Onun kayıp gidişini izlemek benim için çok zordu ama o, bir anlamda hazırlamıştı beni buna.</span></p>
				<p class="paragraf-3 para-style-override-17"><span>Geri dönüp Larry ile yıllar içindeki ilişkimi ve bana hem mesleğim hem de kendim hakkında ne çok şey öğrettiğini düşündüğümde, terapötik ve kişisel sınırları tanımlamanın büyük bir önemi olduğunu anlıyorum. Ne de olsa bu sınırlar sayesinde olabileceğim en iyi terapist, koca, baba ve dost olmayı başarmıştım. Ancak akıl hocam en sonunda bana, sevdiklerimizin iyiliği için sınırların bazen esnetilmesi gerektiğini öğretmişti. </span></p>
				<p class="paragraf-3 para-style-override-17"><span>Larry’nin durumunda sıradışı olan şey ilişkimizin karmaşıklığıydı. Bu durum bir süre bakışımı öyle bulandırmıştı ki kendi alanıma giren bir tanıyı gözden kaçırmıştım. Hatta Larry öyle zekiydi ki bunama süreci yaklaştığı halde bu gerçeği benden önce fark etmişti. </span></p>
				<p class="paragraf-3 para-style-override-17"><span>Larry ile yaşadıklarım pek çok açıdan çoğu yetişkinin yaşlanmakta olan anne babasıyla yaşadıklarına benziyordu. Yetişkin çocuklar da rollerin değişmesinden doğan psikolojik karışıklıkla yüzleşmek, bir yandan da anne babalarıyla ilgilenmek zorunda kalırlar. Çoğu kişi buna sevgi ve anlayışla karşılık verir ama bazıları da öfke, çaresizlik ve suçluluk duyar.</span></p>
				<p class="paragraf-3 para-style-override-17"><span>Larry emekli olduktan sonra yine ara ara kendini sahtekâr gibi hissettiğinden söz etti ama artık buna aldırış etmiyormuş gibiydi. Bu konu bizim için bir felsefi tartışma konusu oldu. Bir süre sonra olaya benim açımdan bakmaya başladı; bu duygular evrenseldir. Tabii onu sahiden ikna edebildim mi, yoksa ilerleyen demans onu daha uyumlu birine mi dönüştürdü, bilemiyorum. Çok geçmeden Larry’nin bilişsel bozukluğu öyle ilerledi ki yürüyüşlerimizi kesmek zorunda kaldık ve Louise eve yatılı bir bakıcı aldı. Onu ziyaret etmek, kahramanımın gözlerimin önünde kaybolup gidişini izlemek gerçekten çok zordu.</span></p>
				<p class="paragraf-3 para-style-override-17"><span>Larry vefat ettikten sonra bile bana verdiği dersleri aklımdan çıkarmadım. Ne zaman doğru bir tanı koysam, kendi kaygılarımı tolere etmeyi başarsam veya öğrencilerime akıl versem, Larry’nin yanımda olduğunu hissediyorum. Hiçbir plak ya da yumak bunu benden alamaz… diye umuyorum.</span></p>
				<p class="paragraf-3 para-style-override-17"/>
			</div>
		</div>
	</body>
</html>