<html xmlns="http://www.w3.org/1999/xhtml">
	<head>
		<title>8-7.html</title>
		<link href="template.css" rel="stylesheet" type="text/css"/>
	</head>
	<body>
		<div id="x8-7.html" xml:lang="tr-TR">
			<div class="Basic-Text-Frame-7">
				<p class="anabaslik-2" id="toc_marker-10"><span>SEKİZİNCİ BÖLÜM</span></p>
				<p class="arabaslikorta"><span>DELİCESİNE ENDİŞELİ</span></p>
				<p class="Footnote-Text para-style-override-3"/>
				<p class="arabaslikorta-copy"><span>1988 Bahar</span></p>
				<p class="Footnote-Text para-style-override-3"/>
				<p class="resim-2"><span><img alt="1.jpg" class="image" height="69" src="images/1_fmt10.jpeg" width="65"/></span></p>
				<p class="Footnote-Text para-style-override-3"/>
				<p class="paragraf-3"><span class="GG-dropcaps-3">UCLA’DA ÇALIŞMAYA BAŞLAYALI YEDİ</span><span> yıl olmuştu. Kadrolu uzman doktor olma yolunda sağlam adımlarla ilerliyordum ama önümde hâlâ uzun bir yol vardı. Önce özel amaçlı bir inceleme komitesini araştırmamın yenilikçi olduğuna ve mantıklı bir yol izlediğine ikna etmem gerekiyordu. Ayrıca akıl hocalarımdan bağımsız hale geldiğimi de kanıtlamalıydım. Akademik ilerlemenin sadece bilimle alakalı bir şey olmadığını artık anlamaya başlamıştım; politika da işin bir parçasıydı. Destek mektuplarımı kimin yazacağını iyi değerlendirmem, komiteyi uzmanlık başarılarımla etkileyebilmem gerekiyordu. Bu arada mesleğimde giderek ilerliyordum, meslektaşlarımdan klinik kabiliyetim konusunda güven kazanıyordum ve bana sağlam yerlerden hastalar yönlendiriliyordu.</span></p>
				<p class="paragraf-3 para-style-override-17"><span>Ilık bir Pazar ikindisinde havuzumun kenarında uzanmış, dinleniyordum. Hayat güzeldi. Tüm haftasonu aksesuarlarım yanı başımdaydı; buzlu çay, bulmaca ve (o zamanlar pek gelişmiş bir teknoloji olan) telsiz telefon. Anma Günü partisinde tanıştığım Gigi isimli kızın numarasını tuşladım ve karşıma yine bir yetenek ajansının telesekreteri çıktı. İkinci bir mesaj bıraktıktan sonra telefonu kapadım. Canım sıkılmıştı çünkü Gigi hâlâ bir hafta önceki mesajıma karşılık beni aramamıştı. Görüşmek istiyordum onunla. Çekiciydi, komikti, akıllıydı, en önemlisi de, benimle ilgileniyormuş gibiydi.</span></p>
				<p class="paragraf-3 para-style-override-17"><span>Ama bir türlü aramıyordu. Belki o kadar da ilgili değildi veya ben, kız kardeşimden numarayı yanlış almıştım. Kardeşim partiyi veren arkadaşını aramış, arkadaşı Gigi’yi partiye getiren </span><span class="char-style-override-14">kendi</span><span> arkadaşını aramış, o da Gigi’yi arayarak numarasını verip veremeyeceğini sormuştu. Bir buluşma ayarlamak için bir sürü saçma sapan telefon konuşması yapılmıştı.</span></p>
				<p class="paragraf-3 para-style-override-17"><span>Havuza atlayıp birkaç kulaç yüzdükten sonra şezlonguma döndüm ve kendimi güneşte kurumaya bıraktım. Tam uykuya dalmak üzereydim ki telefon çaldı. Arayan Gigi değildi; ilginçtir ki eski psikanalistim Charles Reidel’di. Beni, özellikle de Pazar günü ve evden, neden aradığını merak ettim. Psikanalizim yıllar önce tamamlanmıştı. Reidel “bırakma zorluğu” mu yaşıyordu acaba?</span></p>
				<p class="paragraf-3 para-style-override-17"><span>Sonunda anlaşıldı ki Reidel eğitimdeki doktorlar için bir akıl sağlığı programını üstlenmişti ve bana hasta yönlendirmek istiyordu; tıp fakültesi birinci sınıftaki bir doktorun annesi. Reidel’in değerlendirmesinde çocukta uykusuzluk ve anksiyete çıkmıştı ve Reidel bu gencin semptomlarının otoriter, müdahaleci anneyle de ilişkili olduğunu düşünüyordu. </span></p>
				<p class="paragraf-3 para-style-override-17"><span>“Annesiyle konuştum, gelip seninle görüşmeye gönüllü” dedi Reidel. “Hatta hevesli bile denebilir.”</span></p>
				<p class="paragraf-3 para-style-override-17"><span>“Olur tabii. Haftaya arasın beni. Uygun saatlerim var” dedim.</span></p>
				<p class="paragraf-3 para-style-override-17"><span>Rahatsızlık verici bir sessizlikten sonra Reidel, “E, sen nasılsın Gary?” dedi.</span></p>
				<p class="paragraf-3 para-style-override-17"><span>Bu basit soru beni doğruca psikiyatrist olarak görevime hazırlanırken girdiğim psikanaliz sırasında Reidel’in ofisindeki kanepede uzandığım zamana döndürdü. Tüm içgörü yönelimli terapilerin, özellikle de psikanalizin, en önemli bölümünü, insanın terapistle arasında aktarım geliştirmesi sonra bunu fark etmesi ve nihayet çözümlemesi oluşturur. Diğer bir deyişle hasta hayatının önceki dönemlerinde başkalarına -genelde anne babasına- hissettiği duyguları terapiste nasıl </span><span class="char-style-override-14">aktardığını</span><span> öğrenir. İdeal durumda terapi bittiğinde hasta hayatına devam eder. Ne var ki aktarım duyguları güçlüdür ve bazen yaşam boyu varlığını sürdürebilir. Analizden sonra insan eski terapistine rastlarsa bu, tedavi sırasında tesadüfen ortaya çıkan yüzleşmeler kadar rahatsızlık verici olabilir. </span></p>
				<p class="paragraf-3 para-style-override-17"><span>Benim Reidel’in sorusuna karşı tepkim de muhtemelen çözümlenmemiş sorunlardan kaynaklanıyordu. Bilinçdışı bir düzeyde onu hâlâ güçlü ve her şeyi bilen biri gibi algılıyordum ve o kişi şimdi benden hastalarından birini görmemi istiyordu. Havam yerindeydi yani!</span></p>
				<p class="paragraf-3 para-style-override-17"><span>Kendimi hemen toparlayıp soruya basit bir cevapla karşılık verdim. “Çok iyiyim, teşekkürler. Hastayı yönlendirdiğin için sağol.”</span></p>
				<p class="paragraf-3 para-style-override-17"><span>O hafta asistanım Jackie telefonumu çaldırdı ve Dr Reidel’in yönlendirdiği Bayan Carol Wilson’un aradığını söyledi. Bense bir konferans görüşmesine başlamak üzere olduğum için Jackie’den Bayan Wilson’un telefonunu almasını istedim. Ancak Jackie bana Bayan Wilson’un hastane içinden, 632 No’lu odadan aradığını söyledi.</span></p>
				<p class="paragraf-3 para-style-override-17"><span>“Ciddi misin?” dedim. “Ben onu ararım ama lütfen dâhiliyecisinin ismini sor ve neden hastanede olduğunu öğren.”</span></p>
				<p class="paragraf-3 para-style-override-17"><span>Jackie Dr Lisa Chung’un Bayan Wilson’u bir gün önce bel ağrısı değerlendirmesi üzerine hastaneye yatırdığını öğrendi. Randevularımdan sonra 632 No’lu odaya çıktım. </span></p>
				<p class="paragraf-3 para-style-override-17"><span>Dört yataklı koğuşun açık kapısında durdum ve parlak kızıl saçlı bir kadının üç kadın hastaya bir şeyler anlattığını gördüm. Hangi yatağın Bayan Wilson’unki olduğunu anlamak için kapıda asılı listeye baktım sonra da biraz kulak kabartmak için oyalandım.</span></p>
				<p class="paragraf-3 para-style-override-17"><span>Kızıl saçlı kadın, yani Carol Wilson, nutuk vermeye devam etti. “Shirley” dedi karşısındaki kadına, “doktorun haklı diye düşünüyorsun, biliyorum, ama bak, senin hastalığının belirtileri basit bir artritten çok daha fazlası gibi görünüyor. Lupus bile olabilirsin. Kimsenin aklına sed hızına bakmak geldi mi?” Kastettiği şey, vücuttaki iltihabı ölçen ve tüberkülozdan otoimmün hastalıklara kadar çeşitli hastalıkların belirlenmesine ve takibine yarayan, özgül olmayan tarama testi eritrosit sedimentasyon hızıydı. </span></p>
				<p class="paragraf-3 para-style-override-17"><span>Shirley’nin küçük dilini yutmuş gibi göründüğünü görünce içeri girdim. “Günaydın bayanlar. Kusura bakmayın, bölüyorum. Ben Dr Small. Carol Wilson’u görmeye geldim.”</span></p>
				<p class="paragraf-3 para-style-override-17"><span>Carol cıvıldar gibi bir sesle, “Benim Doktor. Ben aradım sizi” dedi.</span></p>
				<p class="paragraf-3 para-style-override-17"><span>Carol’ın yatağının yanına bir sandalye çektim ve sakin bir ortam yaratabilmek için perdeyi kapadım.</span></p>
				<p class="paragraf-3 para-style-override-17"><span>“Beni görmeye geldiğinize çok sevindim Dr Small” dedi Carol. “Beklediğimden çok daha gençmişsiniz. Oğlum Michael’ı hatırlattınız bana, biliyor musunuz? Kendisi burada, UCLA’da tıp okuyor.” Tebriklerimi savar gibi ellerini havaya kaldırdı. “Biliyorum, biliyorum, gurur duyuyorum küçük dâhimle. Hayatım o benim.”</span></p>
				<p class="paragraf-3 para-style-override-17"><span>Susup suyundan bir yudum adı ve acıyla inledi. Sonra öne doğru eğilerek yüzünü buruşturdu ve elini beline bastırdı. “Hemşireyi çağırabilir misiniz lütfen? Ağrım için bir şeyler versin.”</span></p>
				<p class="paragraf-3 para-style-override-17"><span>Carol bende histriyonik hissi uyandırdığı için gerçekte ne kadar ağrısı olduğundan, ne kadarını bana göstermek için yaptığından emin olamadım. Belki ağrı kesici bağımlısıydı, doktora reçete yazdırmak için numara yapıyordu. Hemşireyi çağırdım ve Carol’a derin ve yavaş nefes almasını söyledim. Hemşire kalçadan iğne yaptıktan sonra Carol sakinleşti ve yeniden rahatlamış gibi göründü.</span></p>
				<p class="paragraf-3 para-style-override-17"><span>“Çok ani geldi ağrı Bayan Wilson” dedim.</span></p>
				<p class="paragraf-3 para-style-override-17"><span>“Evet, biliyorum. Böbrek taşı” dedi. “Ama Dr Chung şüpheli bakıyor. Neden, bilmiyorum. İdrarımda eser miktarda eritrosit görüldü, ağrının orta-sırt bölümünde olması da tanıyla gayet tutarlı.”</span></p>
				<p class="paragraf-3 para-style-override-17"><span>“Tıpla ilgili çok şey biliyorsun” dedim. “Doktor musun?”</span></p>
				<p class="paragraf-3 para-style-override-17"><span>Kahkaha attı. “Hayır, çok hoşsunuz doğrusu. Dil konusunda doktoram var, okumayı da çok severim. Aslında sorayım size, </span><span class="char-style-override-14">JAMA</span><span>’daki Epstein-Barr virüsü ile kronik yorgunluk sendromunu ilişkilendiren makaleyi okudunuz mu? Yoksa </span><span class="char-style-override-14">New Yorker</span><span>’da mı okumuştum? O kadar çok okuyorum ki bazen neyi nerede gördüğümü unutuyorum.”</span></p>
				<p class="paragraf-3 para-style-override-17"><span>Ben kendi tıp dergilerimdeki yazıları okuyacak vakti zor buluyordum, </span><span class="char-style-override-14">New Yorker</span><span>’ı en son ne zaman elime aldığımı hatırlamıyordum bile. “Hayır, rastlamadım o makaleye. Ama gel şimdi senden söz edelim. Dr Reidel yardımcı olabileceğimi düşünmüş.”</span></p>
				<p class="paragraf-3 para-style-override-17"><span>“Umarım olursunuz Doktor” dedi sessizce. “Mesele, oğlum. Onun fakültedeki çalışma temposundan ve rekabetten dolayı fena halde bunaldığını düşünüyorum. Tamam, çok parlak bir insan, ama çok da hassas ve yaşadıklarıyla ilgili benimle konuşmak istemiyor.”</span></p>
				<p class="paragraf-3 para-style-override-17"><span>“Eskiden konuşur muydu?” dedim.</span></p>
				<p class="paragraf-3 para-style-override-17"><span>“Çok yakındık. Babası o beş yaşındayken öldü, sırdaşı ben oldum. Ne zaman canını sıkan bir şey olsa hisseder, ona tavsiyelerde bulunurdum. Ama şimdi öyle meşgul ki yüzünü 40 yılda bir görüyorum.”</span></p>
				<p class="paragraf-3 para-style-override-17"><span>“Tıp fakültesinin ilk yılı bayağı yoğun olabiliyor” dedim. </span></p>
				<p class="paragraf-3 para-style-override-17"><span>“Biliyorum ama şimdi de başağrıları başladı. Öyle çok ağrıyor ki midesi bulanıyor, haftasonlarında eve bile gelemiyor. Gerçekten çok endişeleniyorum onun için.”</span></p>
				<p class="paragraf-3 para-style-override-17"><span>Dr Reidel’in “çocuğunun üstüne titreyen otoriter anne” tahmini doğru görünüyordu. Carol zeki ve iyi konuşmayı bilen biriydi ama oğlunun biraz uzak kalma mesajını gözden kaçırıyor gibiydi. Gördüğüm şey klasik bir “olumsuza dönmüş ana-oğul ilişkisiydi”. Carol az önce oğlunun hayatı olduğunu söylemişti ama belki Michael kendi hayatını istiyordu.</span></p>
				<p class="paragraf-3 para-style-override-17"><span>Konsültasyon psikiyatrisinin zorlu yanlarından biri, hastane ortamında hastaya ayrılabilecek özel alanın olmamasıdır. Odadakiler dinlerken Carol’ın kişisel meselelerine girmek istemiyordum. Carol kendinden çok, oğlu hakkında konuşmakta rahattı, ben de engel olmadım.</span></p>
				<p class="paragraf-3 para-style-override-17"><span>“Peki, Michael’ın başağrıları konusunda canını sıkan nedir?” dedim. </span></p>
				<p class="paragraf-3 para-style-override-17"><span>Carol sesi alçalttı. “Bana anlatmadığı bir şeyler var diye düşünüyorum. Rahatsızlıklarını kesinlikle hafifleterek anlatıyor, ayrıca görme kabiliyetinin de etkilendiğini düşünüyorum Son zamanlarda ne zaman görsem gözünde kara güneş gözlüğü var.” Durdu ve önüne baktı.</span></p>
				<p class="paragraf-3 para-style-override-17"><span>“Ne oldu?” dedim.</span></p>
				<p class="paragraf-3 para-style-override-17"><span>“Bunu henüz doktoruna söylemedim ama beyin tümöründen şüpheleniyorum.” Bana doğru eğildi. “Kötü huylu.”</span></p>
				<p class="paragraf-3 para-style-override-17"><span>Kahkahamı zor bastırdım. Güneş gözlüğü ile başağrısı ne zamandan beri beyin kanserinin tanı kriteri olmuştu? “Gerçekten mi? Nedir kötü huylu tümör olduğunu düşünmenize sebep?”</span></p>
				<p class="paragraf-3 para-style-override-17"><span>“Umuyorum ki yanılıyorumdur ama tüm belirtiler ona işaret ediyor.”</span></p>
				<p class="paragraf-3 para-style-override-17"><span>“Carol” dedim, “bir sürü insanın başı ağrır ve bir sürü insan güneş gözlüğü takar.”</span></p>
				<p class="paragraf-3 para-style-override-17"><span>“Ama Michael’da yoktu böyle bir şey. Işığa duyarlılık, baş ağrısı… Her ikisi de tümör kaynaklı beyin ödeminin göstergesi olabilir. Hatta belli mi olur, belki gliyoblastom görme sinirini etkiliyordur.”</span></p>
				<p class="paragraf-3 para-style-override-17"><span>Vay canına, bu kadın tıp jargonuna sahiden hâkimdi ve gösterişini yapmayı da seviyordu. Gören de oğlu değil, annesi tıp okuyor sanırdı. Onu gliyoblastoma 35 yaş altı insanlarda hemen hiç rastlanmadığını söylememe fırsat kalmadan Michael siyah kotu, gri tişörtü, kara gözlüğüyle içeri girdi. </span></p>
				<p class="paragraf-3 para-style-override-17"><span>“Michael!” diye haykırdı Carol. “Çok sevindim uğramana. Seni Dr Small’la tanıştırayım. Hani bana sözünü ettiğin doktor.” Yatakta oğlunun ilişmesini istediği yeri gösterdi.</span></p>
				<p class="paragraf-3 para-style-override-17"><span>“Tanıştığımıza memnun oldum Dr Small. Birkaç hafta önce verdiğiniz geriatri semineri çok güzeldi” dedi Michael, gözlüğünü başının üstüne kaldırırken. “Annemle tanışmışsınız bakıyorum.”</span></p>
				<p class="paragraf-3 para-style-override-17"><span>“Evet” dedim, “birbirimizi tanımaya başl…”</span></p>
				<p class="paragraf-3 para-style-override-17"><span>Carol sözümü kesti. “Seni görmek ne güzel hayatım. Ben de şimdi Dr Small’a senin nasıl bir dâhi olduğunu anlatıyordum.”</span></p>
				<p class="paragraf-3 para-style-override-17"><span>Canı sıkılmış gibi görünen Michael ayağa kalktı. “Bak anne, sadece ‘merhaba’ demek için uğradım, fazla kalmayacağım. Çalışma grubum var.” Michael’la birkaç dakika baş başa kalabilmek için bunun bir fırsat olduğunu düşündüm. </span></p>
				<p class="paragraf-3 para-style-override-17"><span>“Aslında benim de çıkmam gerek” dedim. “Sonra tekrar gelirim, biraz daha konuşuruz Carol. Michael, ben de seninle aşağı ineyim.”</span></p>
				<p class="paragraf-3 para-style-override-17"><span>Carol cevap verdi: “Ne güzel, hadi biraz birbirinizi tanıyın bakalım! Bay bay!” Biz kapıdan çıkarken Carol bayanlara nutuk çekmeye döndü. “Bak şimdi Shirley, lupus öyle hafife alınacak şey değil…”</span></p>
				<p class="paragraf-3 para-style-override-17"><span>Merdivenlerden inerek güneşli avluya çıktık. Michael itiraf etti: “Aslında çalışma grubum falan yok Dr Small. Sadece annemle bir saat geçirip de her hareketime teşhis koymasına dayanacak halim yoktu.” Gözlüğünü çıkarıp temizledi, devam etti, “Soruları bitmek bilmiyor. İyi uyudun mu? Kahvaltıda ne yedin? Hâlâ o </span><span class="char-style-override-14">Mia</span><span>’yla çıkıyor musun?”</span></p>
				<p class="paragraf-3 para-style-override-17"><span>“Bayağı sinirini bozuyor anlaşılan” dedim.</span></p>
				<p class="paragraf-3 para-style-override-17"><span>Güldü. “En hafif ifadesiyle, evet.”</span></p>
				<p class="paragraf-3 para-style-override-17"><span>“Annen çok akıllı ama bir o kadar da hararetli bir insana benziyor. Onun hayatının merkezi olmak, yorucu olsa gerek” dedim.</span></p>
				<p class="paragraf-3 para-style-override-17"><span>“Dünya kadar boş vakti var, hepsini de bana adıyor” dedi. “Bir sandviç istesem, Şükran Günü sofrası hazırlıyor. Öksürsem zatürree oldum sanıyor. Üstelik bu hali giderek de kötülüyor.”</span></p>
				<p class="paragraf-3 para-style-override-17"><span>Kendimize birer kahve alıp avluda bir masaya oturduk. “Sence neden?” dedim.</span></p>
				<p class="paragraf-3 para-style-override-17"><span>“Kız arkadaşımla birlikte yaşamaya başlamama dayanamıyor. Yüksekokul boyunca evde yaşadım ama tıp fakültesine başladığımda Mia ile kendi evimize çıktık. Annem ilk başta benim adıma seviniyormuş gibi davrandı ama sonra her şey tuhaflaşmaya başladı. Encino’daki aile evimizi sattı kendine UCLA’nın yakınında bir daire satın aldı. Söylediğine göre ev tek başına ona çok büyükmüş ama ben biliyorum ki asıl sebebi, bana yakın olmak.”</span></p>
				<p class="paragraf-3 para-style-override-17"><span>“Senden ayrılmakta zorlanıyor sanki” dedim.</span></p>
				<p class="paragraf-3 para-style-override-17"><span>“Aynen öyle. Mia sürekli annemle arama sınırlar koymam gerektiğini söylüyor ama kolay değil ki. Mia’ya hiç katlanamıyor annem, hâlbuki hiç şans tanımadı ona şimdiye kadar. Yani hiçbir kız onun </span><span class="char-style-override-14">küçük dehasına </span><span>layık olamıyor. Mia harika biri ve ben de ilişkimiz yürüsün istiyorum ama annemi üzmek de kolay değil.” Gördüğüm kadarıyla Carol Michael’ın onu terk edişi gibi algıladığı şeyde ne kadar zorlanıyorsa, Michael da annesinden ayrılmakta o kadar zorlanıyordu. </span></p>
				<p class="paragraf-3 para-style-override-17"><span>“Dr Reidel’le görüşmüşsün” dedim, “ona gitmeye devam edecek misin?”</span></p>
				<p class="paragraf-3 para-style-override-17"><span>“Haftaya randevumuz var ve inanın buna çok da ihtiyacım var. Annemin bana çektirdiği suçlulukla başedemiyorum artık; yanında az kalıyormuşum, onu az arıyormuşum, çok zayıfmışım… Geceleri uykularım kaçıyor resmen.”</span></p>
				<p class="paragraf-3 para-style-override-17"><span>“Eminim Dr Reidel o konuda yardımcı olur. Ama bence annen de biraz yardım alsa iyi olacak” dedim.</span></p>
				<p class="paragraf-3 para-style-override-17"><span>“Zaten Dr Reidel de o konuda sizin devreye girebileceğinizi düşünmüştü.”</span></p>
				<p class="paragraf-3 para-style-override-17"><span>Ofisime dönerken Michael’ın kendisini annesinin pençesinden kurtarma çabalarını düşündüm. Tahminimce Carol kocasını kaybetmekten doğan üzüntüsünü hiçbir zaman aşamamış ve o boşluğu doldurmak için oğluna sıkı sıkıya tutunmuştu. Duygusal olgunluğa erişmiş, çocuğunun üstüne titizlikle eğilen bir anne, oğluna olan sevgisini onun büyümesine, kendi başına hata yapmasına ve sonunda bağımsız hale gelmesine izin vererek ifade ederdi. Carol oğlunu seviyor ve onun için en iyisini istiyor gibiydi ama onun kendi hayatını yaşamasına izin vermekte zorlanıyormuş gibiydi. </span></p>
				<p class="paragraf-3 para-style-override-17"><span>Ertesi gün tekrar Carol’ın dört yataklı odasına gittim ama yatak boştu. Hemşire onun özel bir odaya nakledildiğini söyledi. Neler olduğunu öğrenmek için Dr Lisa Chung’a aradım ve hemşire bölümünde buluştuk.</span></p>
				<p class="paragraf-3 para-style-override-17"><span>Lisa beni görünce gülümsedi. “Selam Gary, seni gördüğüme sevindim.”</span></p>
				<p class="paragraf-3 para-style-override-17"><span>“Çok iyi görünüyorsun Lisa” dedim. “Dâhiliye yakışmış sana.” Lisa psikiyatri ihtisasını tamamladıktan sonra dâhiliyeye geçiş yapmıştı, şimdi de asistan doktorların başındaydı.</span></p>
				<p class="paragraf-3 para-style-override-17"><span>“Teşekkürler, ben de çok seviyorum dâhiliyeyi. Hastaların 50 dakika dert yanmasını dinlemek yerine her defasında sadece 10 dakika uğraşıyorum.”</span></p>
				<p class="paragraf-3 para-style-override-17"><span>“Peki, bu Bayan Wilson adlı hastanın durumu nedir? Nesi var?” dedim.</span></p>
				<p class="paragraf-3 para-style-override-17"><span>“Akut orta-sırt ağrısıyla geldi ve böbrek taşı düşürmek üzere olduğunda ısrar etti” dedi Lisa. “İdrarda eritrosit bulduk gerçekten ama idrar yolu enfeksiyonu da vardı zaten, dolayısıyla bu yüzden eritrosit görülmüş olabilir.”</span></p>
				<p class="paragraf-3 para-style-override-17"><span>“Ya IVP?” dedim. İntravenöz poligram doktorun iyodin bazlı kontrast boya enjekte ettikten sonra böbrek taşlarını görmesini sağlayan bir röntgendir.</span></p>
				<p class="paragraf-3 para-style-override-17"><span>“Negatif” dedi Lisa, “ama benim asıl sorunla ilgili bir düşüncem var. En azından fiziksel olanla…”</span></p>
				<p class="paragraf-3 para-style-override-17"><span>“Nedir?” dedim.</span></p>
				<p class="paragraf-3 para-style-override-17"><span>“Ne zaman yutkunsa bel ağrısı alevleniyor. Bence ağrı üst mide-bağırsak kanalından kaynaklanıyor… Ağrı için sekiz yüz miligram Motrin almış yedi aydır, aç karnına. Muhtemelen antienflamatuvar ilaçtan dolayı gastriti ya da ülseri var.”</span></p>
				<p class="paragraf-3 para-style-override-17"><span>“Bel ağrısı mide borusundan ya da mideden mi vuruyor diyorsun yani?” dedim.</span></p>
				<p class="paragraf-3 para-style-override-17"><span>“Evet, ibuprofen’i kestik zaten. Bugün için üst mide-bağırsak kanalı test serisi istedim.”</span></p>
				<p class="paragraf-3 para-style-override-17"><span>“Peki, kadının tıpla ilgili merakına ne diyorsun?”</span></p>
				<p class="paragraf-3 para-style-override-17"><span>“Sorma! Hayatımda bu kadar sabit fikirli ve kendi teşhis kabiliyetine inanan bir insan -hatta cerrah bile- görmedim” dedi Lisa, kahkaha atarak. “Kulaktan dolma bir miktar tıbbi bilgi sahibi ama öyle ısrarcı ki insanı sinir ediyor.”</span></p>
				<p class="paragraf-3 para-style-override-17"><span>“Oğluyla karşılaştın mı?” dedim.</span></p>
				<p class="paragraf-3 para-style-override-17"><span>“Evet, bir kez. O da annesi gibi biraz hararetli bir insan ama normal birine benziyor” dedi. “Annesi sürekli ondan bahsediyor, çok da endişeleniyor.”</span></p>
				<p class="paragraf-3 para-style-override-17"><span>“Belki endişesi gastritini iyice azdırıyordur” dedim.</span></p>
				<p class="paragraf-3 para-style-override-17"><span>“Kesinlikle. Ben zaten çoğu gastrointestinal bozukluğun psikolojik bir etkeni olduğunu düşünüyorum.”</span></p>
				<p class="paragraf-3 para-style-override-17"><span>Kolit ve hassas bağırsak sendromu psikosomatik hastalıkların klasik örnekleridir, yani psikolojik faktörlerin etkilediği veya alevlendirdiği gerçek fiziksel rahatsızlıklardır. Çoğu insan stresin neden olduğu fiziksel rahatsızlıkların ciddi veya </span><span class="char-style-override-14">gerçek</span><span> olmadığını düşünür. Oysa psikosomatik bir hastalığa katkıda bulunan duygusal stres, fiziksel semptomları iyice kötüleştirebilir ki bunlar en az fiziksel nedenlerden kaynaklanan semptomlar kadar gerçek ve potansiyel olarak tehlikelidir. </span></p>
				<p class="paragraf-3 para-style-override-17"><span>Mide-bağırsak kanalındaki psikosomatik hastalıkların psikolojik ve fiziksel bileşenleri arasındaki karşılıklı etkileşim oldukça karmaşıktır. Doktorlar yıllarca ülsere kafeinin, antienflamatuvar ilaçların, alkolün ve stresin neden olduğunu düşündüler. Stres ve beslenme şekli, ülser semptomlarına etki edebiliyor. Ancak Barry Marshall ile Robin Warren 2005’te </span><span class="char-style-override-14">Helicobacter pylori</span><span> adlı bakterinin gastrite ve peptik ülser hastalığına neden olabildiği yönündeki keşifleriyle fizyoloji, yani tıp dalında Nobel Ödülü’nü kazandılar. Şimdi ülser tedavisinde aylar ya da yıllar süren beslenme tedavisi veya diğer semptomatik tedaviler yerine basit bir antibiyotik kürü işi görebiliyor. </span></p>
				<p class="paragraf-3 para-style-override-17"><span>1980’lerin sonlarında gastrit ve ülser hastalığının antibiyotikle tedavisi henüz keşfedilmemişti. Ancak Motrin gibi antienflamatuvar ilaçların mide çeperini irite edebildiğini ve kanamaya, ağrıya, yani ülsere yol açabildiğini biliyorduk. </span></p>
				<p class="paragraf-3 para-style-override-17"><span>“Zihnin bedeni nasıl hastalandırabildiğine inanamıyor insan” dedim. “Bu arada senin hem psikiyatri hem de tıp eğitiminden yararlandığını görmek ne güzel.”</span></p>
				<p class="paragraf-3 para-style-override-17"><span>“Bir de çifte tarife uygulayabilsem, daha güzel olacak.” Gülümsedi. “Mide-bağırsak serisinin sonuçları gelir gelmez seni haberdar ederim.”</span></p>
				<p class="paragraf-3 para-style-override-17"><span>“Teşekkürler” dedim. “Bu arada Bayan Wilson neden başka bir odaya nakledilmek istedi?”</span></p>
				<p class="paragraf-3 para-style-override-17"><span>“O değildi isteyen. Odadaki diğer hastalardı.”</span></p>
				<p class="paragraf-3 para-style-override-17"><span>Carol Wilson’un üst mide-bağırsak kanalı testleri özofageal ülserin pozitif olduğunu ortaya koyunca hastaya antiasit ilaçlar ve ülsere uygun bir perhiz verildi. Bayan Wilson böbrek taşı inancından vazgeçmek zorunda kalsa da kendisine yeni ve resmi bir tanı konduğu için pek heyecanlandı; hem de Michael’ın ciddiye alması gereken bir tanı. Taburcu edildikten sonra gelip beni görmek üzere randevu aldı.</span></p>
				<p class="paragraf-3 para-style-override-17"><span>Bir hafta sonra ofisime döpiyesi ve yapılı saçlarıyla girdi. Kolunun altına da katlanmış bir </span><span class="char-style-override-14">New York Times</span><span> sıkıştırmıştı. Kanepeye oturdu, gülümsedi. “Dr Small, sizi tekrar görmek ne güzel.” Ofise göz gezdirdi. “Ambiyansı çok sevdim, tam UCLA’ya uygun.”</span></p>
				<p class="paragraf-3 para-style-override-17"><span>Güldüm ve “Gelmene sevindim Carol” dedim. “Kendini nasıl hissediyorsun?”</span></p>
				<p class="paragraf-3 para-style-override-17"><span>“Ülserimin tamamen geçtiğini memnuniyetle bildiririm.” Öne eğildi. “Dr Chung’a söylemeyin ama arada sabah kahvemle sigara kaçamağı yaptım, hiç de bir şey olmadı.”</span></p>
				<p class="paragraf-3 para-style-override-17"><span>“Kendini iyi hissetmene sevindim ama kafeine fazla yüklenme, sigarayı da tamamen bırak. Antiasitleri düzenli aldın mı?” dedim.</span></p>
				<p class="paragraf-3 para-style-override-17"><span>“Tabii ki. Annem gibi konuştunuz doktor.” Çantasından çiğneme hapını çıkarıp bir tane ağzına attı. Bana da uzattı, istemedim. Sonra bacak bacak üstüne attı ama ağrıdan yüzünü buruşturdu.</span></p>
				<p class="paragraf-3 para-style-override-17"><span>“İyi misin?” dedim.</span></p>
				<p class="paragraf-3 para-style-override-17"><span>Daha rahat oturabilmek için oturuşunu değiştirdi. “İyiyim, omurgada, L4-L5 diskimde yırtılma var da… Mayo Clinic’te uyguladıkları yeni bir tedavi varmış, onu düşünüyorum. Gerçi kimseye kobay olmak da istemiyorum. İnsanın sırtıyla bir oynamaya görsünler… Hiç girmek istemiyorum öyle bir şeye.”</span></p>
				<p class="paragraf-3 para-style-override-17"><span>Burada kendini tekrar eden bir yapı görmeye başlamıştım. Carol için her yeni gün beraberinde yeni bir belirti, incinme ya da hastalık getiriyordu ve tahminimce her problem Michael’ı çileden çıkarıyordu. Carol’da Munchausen sendromu olabilirdi. Bu kişiler dikkat çekmek için hastalıklar uydururlar. Carol’da ayrıca klasik histriyonik kişilik, yani uzun süreli yapıda kronik dikkat çekme ve duygusal uyarılabilirlik de vardı. </span></p>
				<p class="paragraf-3 para-style-override-17"><span>Carol metanetli bir ifade takınmaya çalıştı ama ağrısı yüzünden dikkati dağılmış gibiydi. Hemen konuyu değiştirdim. “Hastaneden çıktığından beri neler oldu?”</span></p>
				<p class="paragraf-3 para-style-override-17"><span>“Michael için çok endişeleniyorum. İlk başta baş ağrıları ve bulantısı yüzünden ciddi bir hastalığı var diye kaygılanıyordum ama artık o kadar emin değilim.”</span></p>
				<p class="paragraf-3 para-style-override-17"><span>“Nasıl yani?” dedim.</span></p>
				<p class="paragraf-3 para-style-override-17"><span>“Tüm bunların psikosomatik olabileceğini düşünüyorum” dedi. </span></p>
				<p class="paragraf-3 para-style-override-17"><span>Tencere dibim kara, diye düşündüm kendi kendime, babamı çağrıştırırcasına. Ama “Psikosomatik mi?” demekle yetindim.</span></p>
				<p class="paragraf-3 para-style-override-17"><span>“Tıp öğrencisi hastalığını duymuşsunuzdur” dedi.</span></p>
				<p class="paragraf-3 para-style-override-17"><span>“Tıp fakültesi öğrencilerinin kitaplarda okudukları her korkunç hastalığa yakalandıklarını düşünmesi durumunu mu diyorsun?” dedim.</span></p>
				<p class="paragraf-3 para-style-override-17"><span>“Evet. Bu çocuklar öğrendikleri hastalıkları takıntı haline getiriyorlar ve bence Michael’a olan da böyle bir şey. O zaten her zaman etkiye karşı duyarlı ve açık biri olmuştur.”</span></p>
				<p class="paragraf-3 para-style-override-17"><span>Tıp öğrencisi hastalığı diye de bilinen medical studentitis’in doktorların neredeyse yüzde 60’ını, eğitimlerinin bir noktasında etkilediği düşünülür. Bu hipokondrinin bir çeşididir, yani ciddi bir hastalığa yakalanma konusunda aşırı düşünme ve endişelenmektir. Tıp eğitiminin külliyetli ve marazi yapısıyla bu türden bir endişe ve kaygıyı tetiklemesi şaşırtıcı değil. Her ne kadar kısa süreli olsa da bazı öğrenciler uyumsuz davranış kısırdöngüsüne girerler; sık sık vücutlarında lezyon kontrolü yapar, gündelik vücutsal duyumların habis yapılı olduğundan şüphelenerek tıp kitaplarına gömülüp ipuçları ararlar. Geçici bir kasık ağrısı testis kanseri oluverir; sıcak bir günde sıvıya aşermek “insüline bağımlı olmayan diyabet” belirtisi sanılır; not almaktan giren krampsa romatoid artrit başlangıcı sayılır. Genelde sınıfta incelenmekte olan hastalık ya da organ, öğrencinin hipokondriyak kaygılarının odağını oluşturur. Tıp öğrencilerinin deneyim ve bilgisi arttıkça genelde kaygıları da azalır ve öğrenci hastalığı kaybolma eğilimi gösterir.</span></p>
				<p class="paragraf-3 para-style-override-17"><span>Michael birinci sınıf öğrencisiydi, bu yüzden de bu yaygın sendroma yakalanma riski vardı. İlk başta okulun sağlık servisine kaygı şikâyetiyle gitmişti ama benim gözüme öyle özellikle kaygılı bir insan gibi görünmemişti. Ayrıca hastanedeyken, rahatsızlıklarını annesinden uzak durabilmek için uydurduğunu da söylemişti bana.</span></p>
				<p class="paragraf-3 para-style-override-17"><span>“Michael’da bu öğrenci rahatsızlığı olabilir ama…”</span></p>
				<p class="paragraf-3 para-style-override-17"><span>Carol sözümü kesti. “Olabilir değil, büyük olasılıkla var. Bence siz ikimizle birlikte görüşseniz müthiş faydalı olacak. O sayede neler olduğunu çözebiliriz.”</span></p>
				<p class="paragraf-3 para-style-override-17"><span>Carol yine terapimizi oğluna odaklayarak kendi sorunlarıyla ilgilenmekten kaçınmaya çalışıyor gibiydi ama ben de zaten anne oğul arasındaki dinamiği gözlemlemenin faydalı olabileceğini düşünüyordum. “İkinizle birlikte görüşebilirim. Sana uygun saatlerimi vereyim de ikiniz programlarınıza bir bakın.”</span></p>
				<p class="paragraf-3 para-style-override-17"><span>“Yarın saat beş gibi benim evime uğrasanız olmaz mı? Michael dersten sonra gelip akşam yemeğine kalmaya söz verdi. Dairem hemen Westwood’da, yolun aşağısında. Ev ziyareti yapabilirseniz gerçekten çok memnun olurum.”</span></p>
				<p class="paragraf-3 para-style-override-17"><span>Çoğu doktorun aksine geriatrik psikiyatri uzmanları bazı hastalar evden çıkamadığı için ara sıra ev ziyareti yaparlar. Her ne kadar bu geriatrik bir vaka olmasa da Carol’ı kendi çöplüğünde, özellikle de oğluyla birlikte gözlemlemenin ilginç olacağını düşündüm. İnsanlar ev ortamının rahatlığı içinde kendileriyle ilgili çok şey ele verir, ortamları ise daha da çok şey söyler.</span></p>
				<p class="paragraf-3 para-style-override-17"><span>Takvimimi kontrol ettikten sonra “Tamam” dedim, “Michael’a sen haber ver, yarın beş buçuk gibi sizde olurum.”</span></p>
				<p class="paragraf-3 para-style-override-17"><span>Carol UCLA’ya beş dakika mesafede, Wilshire Boulevard’da, Los Angeles’ın doğu-batı yönündeki işlek ana caddede yaşıyordu. Oturduğu bina okyanus ve dağ manzarası ile şehir silueti sunan yüksek binalar topluluğunun ortasında, Batı Kıyısı’nın en arzulanan yerleşim yerlerinden birindeydi.</span></p>
				<p class="paragraf-3 para-style-override-17"><span>Arabamı binanın önüne çektim, görevli park etmek üzere arabayı devraldı. Yüksek tavanlı, şık fuayeye girdiğimde danışma görevlisi beni karşıladı ve Carol’ı arayarak geldiğimi haber verdikten sonra asansöre binmeme izin verdi.</span></p>
				<p class="paragraf-3 para-style-override-17"><span>22. kata yaklaşırken kulak zarlarım patlayacak gibi oldu. Asansör altın kakmalı aynalarla kaplıydı, kendime şöyle bir göz attım. Uzun günün ardından epey gösterişsiz görünüyordum. Hemen kravatımı düzelttim, gömleğimi içime soktum, saçımı elden geçirdim ve yarı resmi ama profesyonel ev ziyareti havasına bürünmeye çalıştım.</span></p>
				<p class="paragraf-3 para-style-override-17"><span>Asansör doğrudan Carol’ın dairesine açıldı. İçeri adım atar atmaz Batı Los Angeles ve ötedeki Büyük Okyanus manzarasına hayran oldum. Carol elinde martinisi, boynunda bir boyunlukla koşarak beni karşılamaya geldi. “İçeri girin lütfen Dr Small. Ne içersiniz?” Eğilip fısıltıyla, “İsterseniz kokteyl de alabilirsiniz, kimseye söylemem” dedi.</span></p>
				<p class="paragraf-3 para-style-override-17"><span>“Soda alayım lütfen. Sade olsun” dedim. “Boynuna ne oldu Carol?”</span></p>
				<p class="paragraf-3 para-style-override-17"><span>“Ah, çok saçma ama bende kesintili bir kuru öksürük var. Dr Chung’a söyledim, amfizem başlangıcı olabilir diye. Öksürük C4-C5 disk protrüzyonuma etki ediyor.”</span></p>
				<p class="paragraf-3 para-style-override-17"><span>Kendi kendime, bu artık Munchausen olamayacak kadar abartılı diye düşündüm. Belki de Carol sadece histriyonik kişiliği olan bir hipokondriyaktı. Martini ve ülser konusunda kafasını şişirmemeye karar verdim ama sigara yakarsa ses çıkarmak zorunda kalacaktım… Özellikle de kendisine amfizem teşhisi koyduktan sonra.</span></p>
				<p class="paragraf-3 para-style-override-17"><span>“Michael daha gelmedi” dedi, “ama ben de sizinle birkaç dakika yalnız konuşmak istiyordum zaten. Bence bize çift terapisi yapılmalı.”</span></p>
				<p class="paragraf-3 para-style-override-17"><span>“Kiminle kime?” dedim.</span></p>
				<p class="paragraf-3 para-style-override-17"><span>“Michael’la bana tabii ki.”</span></p>
				<p class="paragraf-3 para-style-override-17"><span>“Carol, çift terapisinde genelde karı koca gibi bir çift olur.”</span></p>
				<p class="paragraf-3 para-style-override-17"><span>“Saygın aile terapisti Salvador Minuchin öyle demiyor ama. Kendi yapısal aile terapisini pek çok ebeveyn/çocuk zorluklarının çözümlenmesinde kullanmış.”</span></p>
				<p class="paragraf-3 para-style-override-17"><span>Carol haklıydı. Minuchin sık sık etkileşim şeklinde neyin yanlış olduğunu anlamalarına yardımcı olmak için hem çekirdek ailelerle hem de aile üyelerinin alt gruplarıyla çalışırdı. Kullandığı yöntemler birbirine dolanmış ilişkilerde özellikle işe yarıyordu. Bu tip ilişkilerde Minuchin aile üyelerine nasıl daha sağlıklı sınırlar tanımlayabileceklerini gösteriyordu. İyileştirici bir değişimin ancak aile üyelerinin birbirleriyle kurdukları ilişkide tekrarlanan yapıların farkına varması ve bunları değiştirmeye gönüllü olması halinde gerçekleşebileceğine inanıyordu. Minuchin’in yaklaşımı Carol ile Michael’a yararlı olabilirdi ama ben, bu isteğin arkasında Michael ile daha fazla vakit geçirme hilesinin yattığından şüpheleniyordum. </span></p>
				<p class="paragraf-3 para-style-override-17"><span>“Biliyorsun Carol, çift terapisini tarafların her ikisinin de istemesi gerekir, Michael da artık çocuk değil.”</span></p>
				<p class="paragraf-3 para-style-override-17"><span>“Doğru, değilim” dedi Michael, asansörden içeri adım atarken. “Hem ne oldu sana anne? Boyun incinmen mi nüksetti yine?”</span></p>
				<p class="paragraf-3 para-style-override-17"><span>“Önemli bir şey değil, hayatım. Dur sana bir kadeh sevdiğin şaraptan getireyim. İkiniz salona geçip oturun.”</span></p>
				<p class="paragraf-3 para-style-override-17"><span>Biz merdivenle inilen salona geçerken Carol mutfağa giderek seslendi: “Luticia? Bir şişe merlot açıp ordövrleri hazırlamama yardım eder misin?”</span></p>
				<p class="paragraf-3 para-style-override-17"><span>Michael ile Carol’ın beyaz kanepelerinde karşılıklı oturduk. “Doktorların hâlâ ev ziyareti yaptığını bilmiyordum.” Başını iki yana salladı. “Pek hoşuma gitmedi doğrusu.”</span></p>
				<p class="paragraf-3 para-style-override-17"><span>“Merak etme, çoğu doktor yapmaz.” Luticia sıcak ordövr tabağını getirdi. Sodamı içerken sehpanın üstünde duran </span><span class="char-style-override-14">Harrison İç Hastalıkları Prensipleri</span><span> kitabını gördüm. Tıp öğrencilerinin ve meslek icra eden doktorların standart el kitabıydı bu. “Burada da çalışıyorsun galiba Michael?”</span></p>
				<p class="paragraf-3 para-style-override-17"><span>“Yok canım.”</span></p>
				<p class="paragraf-3 para-style-override-17"><span>Carol içeri girip Michael’a bir bardak şarap uzattıktan sonra kanepede onun yanına oturdu. “Anne, sen benim evime girip </span><span class="char-style-override-14">Harrison</span><span>’ımı mı aldın?” dedi Michael.</span></p>
				<p class="paragraf-3 para-style-override-17"><span>Carol güldü. “Saçmalama hayatım. Kurgusal olmayan kitap okumayı ne kadar severim biliyorsun. Bu da kitapçıda indirimdeydi.”</span></p>
				<p class="paragraf-3 para-style-override-17"><span>“İyi de bu sıradan bir kitap değil ki anne, tıp kitabı.”</span></p>
				<p class="paragraf-3 para-style-override-17"><span>“İlginç geliyor bana” dedi Carol “Ayrıca seninle öğrendiklerin hakkında konuşabilmek istiyorum.”</span></p>
				<p class="paragraf-3 para-style-override-17"><span>Etkileşimlerini izlerken Carol’ın sahneyi nasıl manipüle ettiğini fark ettim. İkisinin tam karşısında oturuyordum ve onlar birebir çift terapisi pozisyonunda, kanepeyi paylaşıyorlardı. </span></p>
				<p class="paragraf-3 para-style-override-17"><span>“Tamam anne sonra konuşuruz bunu. Şimdi bana geldiğim sırada Dr Small’la ne konuşuyordunuz, onu söyleyin” dedi Michael.</span></p>
				<p class="paragraf-3 para-style-override-17"><span>“Son zamanlarda senin için ne kadar endişelendiğimi anlatıyordum” dedi Carol</span></p>
				<p class="paragraf-3 para-style-override-17"><span>“Bilmediğim bir şey söyle bana. Hapşırsam ölüyorum sanıyorsun.”</span></p>
				<p class="paragraf-3 para-style-override-17"><span>“Yok canım!” diye haykırdı Carol “Sadece endişeleniyorum hayatım.”</span></p>
				<p class="paragraf-3 para-style-override-17"><span>“Hangi konuda anne?”</span></p>
				<p class="paragraf-3 para-style-override-17"><span>“Sende tıp öğrencisi hastalığı olabileceği konusunda.”</span></p>
				<p class="paragraf-3 para-style-override-17"><span>Michael bir kahkaha attı ve başını sağa sola salladı. “Sen istersen </span><span class="char-style-override-14">Harrison</span><span>’ı okumayı bırakıp biyografilerine dön.”</span></p>
				<p class="paragraf-3 para-style-override-17"><span>“Ne düşünürsen düşün canım ama birinci sınıf tıp öğrencilerinde çok yaygın olan bir şey bu. Hem utanacak bir şey de yok.” Yine ağrıyla yüzünü buruşturdu. “Uf, boynum ne zaman nüksetse, ardından zonklayan bir baş ağrısı geliyor.”</span></p>
				<p class="paragraf-3 para-style-override-17"><span>Fark ettim ki Michael tıp öğrencisi hastalığı tanısını yutmayınca Carol konuyu kendi ağrılarına çevirmişti.</span></p>
				<p class="paragraf-3 para-style-override-17"><span>“Biliyorsun anne, baş ağrısının en yaygın nedeni kas gerilimi ve strestir. O yüzden sakın beyin tümörün olduğunu falan düşünmeye başlama.”</span></p>
				<p class="paragraf-3 para-style-override-17"><span>Carol ağlamaya başladı.</span></p>
				<p class="paragraf-3 para-style-override-17"><span>“İyi misin anne?”</span></p>
				<p class="paragraf-3 para-style-override-17"><span>“Neyin var Carol?” dedim.</span></p>
				<p class="paragraf-3 para-style-override-17"><span>“Yok bir şeyim, şu baş ağrısı yüzünden.” Michael annesini avutmak için kolunu onun omzuna attı. Carol devam etti: “Dr Small, Luticia’ya Tylenol getirmesini söyler misiniz?” Görünüşe bakılırsa Michael’ın beyin tümörüyle ilgili alaycı yorumu Carol’ın gözyaşlarını tetiklemişti ve Carol şimdi bir kez daha kontrolü ele geçirmişti.</span></p>
				<p class="paragraf-3 para-style-override-17"><span>Mutfağa gittiğimde Luticia’yı bulamayınca koridoru geçip banyoya doğru ilerledim. Ecza dolabından Tylenol alarak salona dönmeye koyuldum ama kütüphane odasının önünden geçerken bir yığın tıp kitabı gördüm. Merakım uyandı. Carol birinci sınıfın neredeyse tüm kitaplarını masaya yığmıştı. İçlerinden birine göz gezdirince sayfaların sarı kalemle işaretlendiğini gördüm. Sıradan bir kurgu dışı kitap merakı değildi bu. Carol tıp fakültesine giden </span><span class="char-style-override-14">kendisiymiş</span><span> gibi bu kitapları çalışıyordu.</span></p>
				<p class="paragraf-3 para-style-override-17"><span>Salona döndüm ve Carol’a iki Tylenol uzattım. Hapları martinisiyle içti.</span></p>
				<p class="paragraf-3 para-style-override-17"><span>“İyi misin anne?” dedi Michael.</span></p>
				<p class="paragraf-3 para-style-override-17"><span>“Evet hayatım. Senin evde olman çok rahatlatıyor beni.”</span></p>
				<p class="paragraf-3 para-style-override-17"><span>“Düzelmene sevindim Carol” dedim. “Az önce kütüphane odasının önünden geçerken bir sürü birinci yıl tıp kitabı gördüm.”</span></p>
				<p class="paragraf-3 para-style-override-17"><span>Michael annesinden uzaklaştı. “Ne? Ne diyorsunuz siz?” Koşarak koridora gitti. </span></p>
				<p class="paragraf-3 para-style-override-17"><span>“Böyle meraklı olduğunuzu hiç tahmin etmezdim Dr Small” dedi Carol, tıslar gibi bir sesle.</span></p>
				<p class="paragraf-3 para-style-override-17"><span>Michael odadan seslendi. “İnanamıyorum anne! Sınıf arkadaşım mı oldun şimdi de? İstersen gel de Mia ve benimle birlikte otur.”</span></p>
				<p class="paragraf-3 para-style-override-17"><span>“Michael, gelir misin lütfen, konuşalım bu konuyu” diye seslendim. </span></p>
				<p class="paragraf-3 para-style-override-17"><span>Michael elinde bir yığın kitapla dönerken Carol bana ters ters baktı ve “Artık hayatta konuşmaz benimle” dedi.</span></p>
				<p class="paragraf-3 para-style-override-17"><span>“O kadar emin olma” dedim.</span></p>
				<p class="paragraf-3 para-style-override-17"><span>Michael ağır kitapları sehpanın üstüne attıktan sonra yerine oturdu. “Kim burada tıp öğrencisi, sen mi ben mi?”</span></p>
				<p class="paragraf-3 para-style-override-17"><span>“Sadece sana yakın olmak istemiştim” dedi Carol, suçlu bir tavırla. “Çok mu kötü bir şey yani?”</span></p>
				<p class="paragraf-3 para-style-override-17"><span>“İyi de ben senin bana o kadar yakın olmanı istemiyorum!” diye bağırdı Michael. “Kendi hayatım olsun istiyorum.”</span></p>
				<p class="paragraf-3 para-style-override-17"><span>İyice çığrından çıkmadan seansın dizginlerini ele almam gerektiğini fark ettim. Ayağa kalktım. “Şimdi biraz yavaşlayalım ve burada neler olduğunu anlamaya çalışalım.” İkisi de sesimdeki otoriter tona tepki vererek başlarını kaldırıp baktılar. “Carol, sen yetişkin oğlunun evinden taşınmasıyla başetmekte zorlanıyorsun. Michael, sana gelince; hem anneni tam anlamıyla memnun edip hem de kendine ait, ayrı bir hayat yaşayamazsın. İkinizin de ilişkinizde sınırlar belirlemeniz gerekiyor.”</span></p>
				<p class="paragraf-3 para-style-override-17"><span>Carol sesini yükseltti. “Ben sınırlarla başedebilirim ama Michael inkâr içinde, şu Mia da onu destekliyor.”</span></p>
				<p class="paragraf-3 para-style-override-17"><span>“Ondan sürekli ‘şu Mia’ diye bahsediyorsun. Sanki araba falanmış gibi. Kız arkadaşım o benim anne, seviyorum onu. Neden kabul edemiyorsun? Beni neden kabullenmiyorsun?”</span></p>
				<p class="paragraf-3 para-style-override-17"><span>Carol yine ağlamaya başladı. “Mutlu olmanı gerçekten istiyorum Michael. Sadece o senin için doğru insan mı, bilemiyorum.”</span></p>
				<p class="paragraf-3 para-style-override-17"><span>“İyi de hiç şans vermediğin insanı nasıl tanıyacaksın ki?” dedi Michael.</span></p>
				<p class="paragraf-3 para-style-override-17"><span>“Şans vermek istiyorum ama senin şu tıp öğrencisi hastalığını yutuyormuş gibi geliyor bana.”</span></p>
				<p class="paragraf-3 para-style-override-17"><span>İkisinin yanındaki koltuğa oturdum. “Carol, Mia’yı tanımaya çalışacak olmana sevindim ama artık Michael’ın hastalık belirtilerine odaklanmayı bırakıp kendininkilere daha dürüstçe yaklaşsan iyi olacak. Kusura bakma ama burada tıp öğrencisi hastalığı olan biri varsa o da sensin.”</span></p>
				<p class="paragraf-3 para-style-override-17"><span>Sessizlik içinde bana bakıyorlardı. Çok fazla şey mi söylemiştim? İkisinin de gerçekleri biraz tatması gerektiğini düşünmüştüm.</span></p>
				<p class="paragraf-3 para-style-override-17"><span>Sessizliği bozan Carol oldu. “Bende nasıl tıp öğrencisi hastalığı olur? Tıbba gitmiyorum ki.”</span></p>
				<p class="paragraf-3 para-style-override-17"><span>“Ama benim kitaplarımın hepsini okuyorsun. Sınıf arkadaşım olmak istiyormuş gibi bir halin var” dedi Michael.</span></p>
				<p class="paragraf-3 para-style-override-17"><span>“O kitapları niye aldım bilmiyorum Michael. Kendimi sana daha yakın hissetmek istedim sadece.”</span></p>
				<p class="paragraf-3 para-style-override-17"><span>“Kitaplarımı çalışarak mı?” dedi Michael. “Seninle okul hakkında konuşurken aramızda rekabet varmış gibi hissetmem gayet normalmiş demek ki.”</span></p>
				<p class="paragraf-3 para-style-override-17"><span>Devreye girdim. “Carol, o kitapları neden okuduğun ayrı bir konu ama okuduklarının tıbbi sorunlarla ilgili endişelerini tetiklemesi ihtimali çok yüksek.” Önceki yorumlarımı yumuşatmaya çalışıyordum.</span></p>
				<p class="paragraf-3 para-style-override-17"><span>“Ben sadece Michael’ın hayatında olup bitenleri konuşabilmek istedim” dedi Carol.</span></p>
				<p class="paragraf-3 para-style-override-17"><span>“İyi de anne, bütün hayatım okul değil ki benim.”</span></p>
				<p class="paragraf-3 para-style-override-17"><span>“Biliyorum. Kendimi kaptırmış olabilirim biraz.”</span></p>
				<p class="paragraf-3 para-style-override-17"><span>“Tamam anne, uzatmayalım” dedi Michael, “yorgun görünüyorsun.”</span></p>
				<p class="paragraf-3 para-style-override-17"><span>Ayağa kalktım. “Saat geç oldu. Bunu bir dahaki sefere konuşuruz.” Müsaade isteyip asansörle otoparka indim.</span></p>
				<p class="paragraf-3 para-style-override-17"><span>Eve dönerken Carol ile oğlunu düşündüm. O akşam biraz ilerleme kaydetmişlerdi ama daha önlerinde uzun bir yol vardı. Carol Michael’ın kız arkadaşını neden bir tehdit gibi gördüğünü anlamalıydı. Michael da başağrılarını ve diğer rahatsızlıklarını Carol’ı görmekten kaçmak için abarttığını itiraf etmeliydi. Michael annesini seviyor ama onun kendisine yakın olmak için başvurduğu yollardan rahatsızlık duyuyordu. Carol’ın manipülasyonları geri tepmekle ve oğlunu ondan uzaklaştırmakla kalmamış, aynı zamanda tuhaf ve nevrotik bir ana-oğul ilişkisi yaratmıştı. Bu ilişkiyi besleyen şey de Carol’ın hipokondriyası ve ikisinin ortak fiziksel semptomlarıydı. Terapinin ana oğula, aralarındaki dolaşık ve komplike ilişkinin farkına varma fırsatını sunacağını ve onlara hem daha fazla yakınlık hem de daha fazla otonomi kazandıracağını umuyordum. </span></p>
				<p class="paragraf-3 para-style-override-17"><span>Eve döndüğümde telesekreterimin ışığı yanıp sönüyordu. Üç mesajım vardı. İlki dostum Ross’dandı, ikincisi kız kardeşimden, üçüncüsü de Gigi’den… Nihayet. Bir şişe cabernet açtım, kadehimi doldurdum ve Gigi’yi aradım. </span></p>
				<p class="paragraf-3 para-style-override-17"><span>Telefon üç kez çaldıktan sonra Gigi “Alo?” dedi.</span></p>
				<p class="paragraf-3 para-style-override-17"><span>“Merhaba, ben Nancy’nin Anma Günü partisinden Gary. Hatırladın mı beni?”</span></p>
				<p class="paragraf-3 para-style-override-17"><span>“Ah, tabii. Bir iki hafta geçti aradan, senden haber alacağımdan ümidi kesmiştim artık. Nasılsın?”</span></p>
				<p class="paragraf-3 para-style-override-17"><span>“Kusura bakma. Nasıl olduysa yanlış numara almışım. İki mesaj bıraktım ama ajans gibi bir yeri aramışım galiba…”</span></p>
				<p class="paragraf-3 para-style-override-17"><span>Gigi güldü. “Biliyorum. Kız kardeşin Nancy’i aramış, o Shelly’i aramış, Shelly de beni aradı, olanları anlattı. Ben de bunca insanı bir daha devreye sokmadan seni arayayım dedim.”</span></p>
				<p class="paragraf-3 para-style-override-17"><span>“Eh, sonunda bağlantı kurabildik neyse ki.” Tuhaf bir sessizlik oldu, dayanamayıp bozdum. “E, aktristsin demek?”</span></p>
				<p class="paragraf-3 para-style-override-17"><span>“Evet, öyleydim ama şimdi yazarlık yapıyorum. İlk senaryomu yeni sattım.”</span></p>
				<p class="paragraf-3 para-style-override-17"><span>“Harika” dedim, “tebrikler.”</span></p>
				<p class="paragraf-3 para-style-override-17"><span>“Teşekkürler. Sen de psikiyatristmişsin. Nasıl gidiyor?”</span></p>
				<p class="paragraf-3 para-style-override-17"><span>Şarabımdan bir yudum aldım. “İyi gidiyor sanırım ama neden iyi gidiyor, emin değilim.” İşte bu Gigi ile yıllar içinde yapacağımız pek çok sohbetin ilkiydi.</span></p>
				<p class="paragraf-3 para-style-override-17"><span>Carol ve Michael ile birkaç defa daha bir arada görüştüm. Michael’ın anneden ayrılma mücadelesi ile annenin oğlunu bırakma zorluğu aslında pek çok yetişkin çocuk ile ebeveyni arasında yaşanandan farklı değildi. Onların durumunda sıradışı olan, Carol’ın Micheal’ın hayatına dâhil olma yönündeki çabalarının dolaylı yolla tıp öğrencisi hastalığı vakasına dönüşmüş olmasıydı. Ebeveynlerin dikkat çekmek için çocuklarına hastalık kurguladıkları dolaylı Munchausen vakaları önceden de rapor edilmişti. Ancak dolaylı tıp öğrencisi hastalığı ile ilk defa karşılaşıyordum. </span></p>
				<p class="paragraf-3 para-style-override-17"><span>Carol’ın tedavisine altı ay devam ettim. Bu süre içinde hem anksiyetesi hem de fiziksel semptomlarında iyileşme oldu. Bunun nedeni tahminimce kısmen terapi, kısmen de düşük dozlu antidepresandı. İnsanlar kimi zaman depresyona girdiklerinde altta yatan duygudurum bozukluğunun bir göstergesi olan fiziksel rahatsızlıklar yaşar. Carol yavaş yavaş eşini yitirmenin üstesinden geldikçe, Michael’a ve hayali fiziksel rahatsızlıklarına tutunma ihtiyacı da azaldı. Hâlâ hipokondriyaktı ama ağrılarını ve acılarını artık ölümcül hastalıkların göstergesi olarak görmüyordu. Tıp kitaplarını okulun kütüphanesine bağışladı ve biyografi ile kurgusal yazın okumaya döndü.</span></p>
				<p class="paragraf-3 para-style-override-17"><span>Carol nihayetinde Mia’yı sevdi ve Michael ile ilişkisi iyileşti. Benimle terapisi bittikten iki yıl sonra Batı yakasından ünlü bir dâhiliyeci ile evleneceği haberini aldım. Hayatında ileri doğru adım atmış olmasına çok sevinmiştim. Rahatsızlıkları nüksetse bile hiç değilse her gece ev ziyareti yapabilecek biri vardı.</span></p>
				<p class="paragraf-3 para-style-override-17"/>
			</div>
		</div>
	</body>
</html>