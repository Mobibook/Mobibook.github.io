<html xmlns="http://www.w3.org/1999/xhtml">
	<head>
		<title>8-6.html</title>
		<link href="template.css" rel="stylesheet" type="text/css"/>
	</head>
	<body>
		<div id="x8-6.html" xml:lang="tr-TR">
			<div class="Basic-Text-Frame-7">
				<p class="anabaslik-2" id="toc_marker-9"><span>YEDİNCİ BÖLÜM</span></p>
				<p class="arabaslikorta">KÜÇÜLEN PENİS</p>
				<p class="Footnote-Text para-style-override-3"/>
				<p class="arabaslikorta-copy"><span>1985 Baharı</span></p>
				<p class="resim-2"><img alt="1.jpg" class="image" height="69" src="images/1_fmt9.jpeg" width="65"/></p>
				<p class="paragraf-3"><span class="GG-dropcaps-3">UCLA BAYIRLARINA YARIM SAATLİK MESAFEDE,</span><span> Sherman Oaks’da evimin yakınındaki marketten bir şeyler alıyordum. Los Angeles’a döndüğümden beri geçen dört yıl içinde klinik işlerim ve araştırma programımı oluşturmak öyle vaktimi alıyordu ki akşamları ancak sekizde ya da dokuzda markete gidebiliyordum. Meyve bölümünde durmuş kusursuz olgunlukta, hoş kokulu bir kavun aradığım sırada Güney aksanlı, tanıdık, boğuk bir ses duydum: “Aman efendim, Vadi’de alışveriş mi yapardınız siz Dr Small?”</span></p>
				<p class="paragraf-3 para-style-override-17"><span>Arkamı dönünce karşımda arkadaşım ve meslektaşım Dr Pete Carter’ı buldum. Pete ağzına kadar dolu alışveriş sepetini yanıma çekti. </span></p>
				<p class="paragraf-3 para-style-override-17"><span>“İşe bak Pete Carter’ı göreceğim varmış efendim” dedim, Pete’in aksanını taklit ederek.</span></p>
				<p class="paragraf-3 para-style-override-17"><span>Pete kocaman sırıtarak, 1,90’lık boyuyla tepeme dikildi. Kendisi Tulane Üniversitesi’nden mezun bir dâhiliyeciydi ve yeni kurduğu ailesini Batı’dan çıkararak uzman doktorluk görevi için UCLA’ya taşımıştı. “Aksanı biraz daha çalışman lazım Gary.” Uzanıp rastgele bir kavun aldı ve “Biliyor musun, rastlaşmamız çok isabetli oldu. Telefon etmekten kurtuldum. Sana yönlendirmek istediğim bir çift var.”</span></p>
				<p class="paragraf-3 para-style-override-17"><span>“Olur tabii. Hikâyeleri nedir?” dedim, tekerlekli alışveriş sepetlerimizle dedikodu eden ev kadınları gibi rafların arasında ilerlediğimiz sırada. </span></p>
				<p class="paragraf-3 para-style-override-17"><span>Pete sesini alçalttı. “Adam benim hastam. Şehirdeki şu büyük firmalardan birinde avukatlık yapıyor. Üç çocukları var. Adam ortaklığa girme konusunda aşırı derecede stresli. Karısı bıkmış durumda. Sanırım evlilikleri de zorda.”</span></p>
				<p class="paragraf-3 para-style-override-17"><span>Pete’in sepetindeki bebek bezlerini ve şeker paketlerini görünce hastanın sorunlarına karşı neden hassasiyet gösteriyor olabileceğini anladım. “Ne tedavi uyguluyorsun?” dedim.</span></p>
				<p class="paragraf-3 para-style-override-17"><span>“Öyle heyecanlı bir şey değil. Bildiğin şeyler. Adamın firmasının tüm tıp hizmetleri bizim grupta.”</span></p>
				<p class="paragraf-3 para-style-override-17"><span>“Müsait zamanım var. Söyle, arasınlar beni” dedim, kasaya doğru ilerlerken.</span></p>
				<p class="paragraf-3 para-style-override-17"><span>Pete alışveriş listesine göz attı, “Tüh, fıstık ezmesini unuttum.” Sonra benim sepetime bakıp güldü. “Ah, ah, nasıl özlüyorum iki muz bir süt alıp işi bitirdiğim günleri.”</span></p>
				<p class="paragraf-3 para-style-override-17"><span>Eve döndüğümde içerisi sessiz ve karanlıktı. Normalde tek başıma olmayı severdim ama bu akşam kendimi yalnız hissediyordum. Pete ile hemen hemen aynı yaştaydım ama o çoktan evlenmiş, çoluğa çocuğa karışmıştı. Bense kız arkadaşım Linda ile iki aydır birlikteydim ama ilişkimiz ikimize de ciddi bir bağlılık gibi gelmiyordu. Acaba ne zaman yuva kurma fikrini benimseyeceğim diye düşündüm. O sırada bebek bezi ve şekerler pek içimi açmıyordu ama hayatımda önemli yer verdiğim birinin olması fikri kulağıma hoş geliyordu. Marketten aldıklarımı yerleştirmeye başladığım sırada Pete’in dikkatimi dağıtarak beni kusursuz kavunu bulmaktan alıkoyduğunu fark ettim. Aldığım kavun tam olgunlaşmamıştı. Ben de onu mutfak tezgâhının üstünde bıraktım.</span></p>
				<p class="paragraf-3 para-style-override-17"><span>İki gün sonra Pete’in hastasının mesajını dinliyordum. “Ehm, merhaba, ben Steve Ackerman. Sizi aramamı Dr Carter önerdi.” Sesi sert ve ciddi geliyordu. Birkaç defa mesajlaştıktan sonra nihayet Steve ve eşi Sharon’a uygun bir randevu saati belirledik.</span></p>
				<p class="paragraf-3 para-style-override-17"><span>Artık kendimi daha bir “evimde” hissedecek kadar vakit geçirmiştim UCLA’da. Psikiyatri ihtisasım da dâhil, altı senelik bir psikiyatri deneyimi edinmiş durumdayım. Şimdi Jules Stein Göz Enstitüsü’ne bakan, daha genişçe bir ofisim vardı. Ofiste masam ve dosya dolaplarımın dışında üç koltuk, bir küçük yeşil kanepe, bir de sehpa bulunuyordu. </span></p>
				<p class="paragraf-3 para-style-override-17"><span>Kaçırdığım bazı makaleleri okuduğum sırada Ackerman’lar açık duran kapımı tıklattılar. “Dr Small siz misiniz?” dedi Sharon.</span></p>
				<p class="paragraf-3 para-style-override-17"><span>40’lı yaşlarında, incecik, uzun, kıvırcık kahverengi saçlı bir kadındı. Altında soluk bir kot, üstünde askılı tişört vardı. Steve de aynı yaşlarda görünüyordu ve ince çizgili takım elbise giymişti. Kapıda dururken vücut dili bana acele içinde olduğunu ve bu işi hemen bitirip gitmek istediğini söylüyordu. Tahminimce ofisinden aceleyle gelmişti ve buna canı sıkkındı.</span></p>
				<p class="paragraf-3 para-style-override-17"><span>“Sharon ile Steve, değil mi?” dedim. “İçeri girin, oturun lütfen.” Ben ayağa kalkıp kapıyı kapatırken onlar kanepenin iki ayrı ucuna oturdu.</span></p>
				<p class="paragraf-3 para-style-override-17"><span>Koltuğuma dönmeme fırsat kalmadan Sharon çabuk çabuk konuşmaya başladı. “Ofisinizi çok zor bulduk Dr Small. Labirent gibi burası. Bir koridora giriyorsunuz, git git bitmek bilmiyor, tam köşeyi dönüyorsunuz, bu sefer de ofis numaraları değişiyor. Sonunda sayıdan önce gelen C harfinin aslında katı belirttiğini anladık ama asansörde böyle yazmadığı için ta lobideki danışma masasına geri döndük…”</span></p>
				<p class="paragraf-3 para-style-override-17"><span>Steve karsının sözünü kesti. “Bunların bir önemi yok Sharon. Asıl meseleye gelelim. Adam saat başına para alıyor, ben de öyle.” Sharon’ın kocasının buyurgan tavrından rahatsız olmaması beni şaşırttı.</span></p>
				<p class="paragraf-3 para-style-override-17"><span>Bu çift bende tedirginlik uyandırıyordu, demek ki kendileri de tedirginlik hissediyorlardı. Sharon’ın motor gibi konuşmasında hafif manik bir tat vardı ama yine de lineer ve mantıklı bir konuşmaydı. Bu konuşkan “persona” muhtemelen onun kaygısını ifade şekliydi. Steve ise kaygısını güçlükle kontrol altında tutuyor gibiydi ve sabırsızlığı da altta yatan bir öfkeye işaret ediyordu. İçten içe kaynıyordu sanki, patladı patlayacak gibiydi.</span></p>
				<p class="paragraf-3 para-style-override-17"><span>“Pekâlâ, nasıl yardımcı olabilirim size?” dedim.</span></p>
				<p class="paragraf-3 para-style-override-17"><span>Sharon hemen atıldı. “Şöyle ki, çocuklarımız olmadan önce ben eczacılık yapıyordum. Steve ise USC’yi sınıf birinciliğiyle bitirmiş bir avukat. Üç çocuğumuz var. Altı yaşındaki kızımız Lisa’yı planlayarak dünyaya getirdik ama üç yaşındaki ikizlerimiz Jackson ve Robby sürpriz oldu. İşi de o yüzden bıraktım zaten.” Sharon yıldırım hızıyla konuşmasına devam ederken Steve hem bezgin hem de sıkılmış görünüyordu. Steve pencereden dışarı bakarken Sharon anlamsızca konuşmayı sürdürdü. “Benedict Canyon’da oturuyoruz. Bilirsiniz, hani 70’lerde Manson cinayetlerinin işlendiği yer.”</span></p>
				<p class="paragraf-3 para-style-override-17"><span>Steve dayanamayıp çıkıştı. “Yeter artık Sharon! Bu kadar çok konuşup bu kadar az şey söylemen olacak şey değil.”</span></p>
				<p class="paragraf-3 para-style-override-17"><span>“Doktora geçmişimizle ilgili bilgi vermeye çalışıyorum hayatım. Az sonra da şirkette ortaklığa geçerken yaşadığın stresi anlatacaktım. Yani geceleri neredeyse hiç uyumuyorsun, sürekli sinirlisin tatlım.”</span></p>
				<p class="paragraf-3 para-style-override-17"><span>Steve’in iğneleyici sözlerine rağmen Sharon istifini hiç bozmadı. Onun durmaksızın konuşmasından Steve’in rahatsız olmasını anlayabiliyordum. Döndüm ve “Bana yaşadığın stresi anlatır mısın Steve?” dedim. </span></p>
				<p class="paragraf-3 para-style-override-17"><span>“Herkesin başına gelir böyle şeyler. Haftada 80 saat çalışıyorum ama büyütülecek bir şey de değil. Bu durumla başedemeyen asıl Sharon.”</span></p>
				<p class="paragraf-3 para-style-override-17"><span>“Hiç de değil hayatım. Başediyorum. Senin için endişeleniyorum sadece” dedi Sharon.</span></p>
				<p class="paragraf-3 para-style-override-17"><span>Araya girdim. “Bakalım doğru anlamış mıyım? Steve, sen yakında bir ortaklığa giriyorsun ve yoğun çalışıyorsun. Sharon sen de bu durumun Steve’in ruh halini etkileyip onu strese sokmasından kaygılanıyorsun. Fakat Steve, sen durumu idare edebildiğini söylüyorsun. O zaman ortada herhangi bir sorun olduğu fikrine katılmıyorsun demektir.”</span></p>
				<p class="paragraf-3 para-style-override-17"><span>“Sorun var canım, olmaz olur mu?” dedi Steve. “Ben evime ekmek parası getirmek için didiniyorum, geleceğimiz için çalışıyorum, ama Sharon’ın çenesi evle yeterince ilgilenmiyorum diye kapanmak bilmiyor.”</span></p>
				<p class="paragraf-3 para-style-override-17"><span>Steve sonunda Sharon’ı kışkırtmıştı. Sharon gerildi ve daha tiz bir sesle cevap verdi. “Çok şey istemiyorum ki Steve! Sadece arada bir çocukların yanında ol istiyorum. Sen çalışırken ya da boş boş havaya bakarken, evle ilgili diğer her şeyi ben yapıyorum. Üstelik yardım da almıyorum.”</span></p>
				<p class="paragraf-3 para-style-override-17"><span>Steve ağır ağır ve kontrollü bir hiddetle konuştu. “Milyon defa söyledim sana Sharon bakıcı tutacak paramız var bizim. İstediğin takdirde, yoga mı olur Pilates mi, artık her neyse, onu yapmak için kendine vakit ayırabilirsin.” Kafasını iki yana salladı ve bana döndü. “Sharon öyle kontrolcü ki çocuklara ya da ev işlerine yardım edecek birini işe alamıyor.” </span></p>
				<p class="paragraf-3 para-style-override-17"><span>Steve’in çalışma saatleri onu çocuklarından ve evinden uzak tutuyordu ama o Sharon’dan uzak kaldığı için pek de yakınıyormuş gibi değildi. Steve’le yaşamanın da öyle kolay bir şey olmadığını anladım. Bitmek bilmez eleştirilerini kaldırmak Sharon için zor olmalıydı. Pete Carter, Ackerman’ların arasının kötü olduğunu söylerken ne demek istemişti, şimdi anlıyordum.</span></p>
				<p class="paragraf-3 para-style-override-17"><span>Tüm arabuluculuk çabalarıma rağmen karı koca seansın büyük bölümünü atışarak geçirdi. Sharon’ın aralıksız yorumları sabrımı zorluyordu ama Steve’in acımasız dokundurmaları da bende Sharon’ı koruma isteği uyandırıyordu. Bu ikisi kesinlikle kışkırtıcı bir çiftti. Bazen Sharon konuşurken Steve kafasının içinde kendisiyle sohbet ediyormuş gibi tamamen kopup gidiyordu. O ne kadar sessizleşip içine çekilirse Sharon’ın konuşması da o kadar hızlanıyordu. </span></p>
				<p class="paragraf-3 para-style-override-17"><span>İlişki hakkında daha fazla şey öğrenebilmek için Sharon’ın konudan uzaklaşmasını önlemeye çalıştım. “Yani siz lisede mi çıkmaya başladınız?”</span></p>
				<p class="paragraf-3 para-style-override-17"><span>Steve gözlerini devirirken Sharon oltaya atladı. “Evet. Steve basketbolcuydu, ben de amigo takımındaydım. Üniversitede birlikte yaşamaya başladık, son sınıfta da evlendik. Ben eczacılık okuluna devam ettim, Steve de hukuktan mezun oldu. Ama ben ikizlere hamile kalınca çalışmayı bıraktım.”</span></p>
				<p class="paragraf-3 para-style-override-17"><span>Aile geçmişinde psikiyatrik bir rahatsızlık olmadığını ve ikisinin de şimdiye kadar depresyondan yakınmadıklarını veya akıl sağlığı uzmanına görünmediklerini öğrendim. Alkolü sadece hafta sonlarında sosyal ortamlarda içiyorlardı, üniversite yıllarında, daha çok marihuana olmak üzere, eğlence amaçlı uyuşturucu kullanmışlardı.</span></p>
				<p class="paragraf-3 para-style-override-17"><span>Seansın bitmesine 20 dakika kadar kala temel geçmiş hikâyesinin ötesine geçmek istedim. Sharon’ın konuşmayı bıraktığı ender anlardan birinde, “Peki, seks hayatınız nasıl?” dedim.</span></p>
				<p class="paragraf-3 para-style-override-17"><span>İkisi aynı anda cevap verdiler.</span></p>
				<p class="paragraf-3 para-style-override-17"><span>“İyi” dedi Steve.</span></p>
				<p class="paragraf-3 para-style-override-17"><span>“Daha iyi olabilirdi” dedi Sharon.</span></p>
				<p class="paragraf-3 para-style-override-17"><span>Steve dik dik Sharon’a baktı, Sharon ise omuz silkti.</span></p>
				<p class="paragraf-3 para-style-override-17"><span>Steve aniden ayağa kalktı. “Biliyor musunuz toplantıma geç kaldım. Siz ikiniz neyi istiyorsanız konuşun.”</span></p>
				<p class="paragraf-3 para-style-override-17"><span>Bir şey söylememe fırsat kalmadan Steve çıkıp gitti. Belli ki seks, tartışmak istediği bir konu değildi.</span></p>
				<p class="paragraf-3 para-style-override-17"><span>Sharon ağlamaya başladı. Ona mendil kutusunu uzattım. “İyi misin Sharon?”</span></p>
				<p class="paragraf-3 para-style-override-17"><span>Burnunu sildi, başını salladı. </span></p>
				<p class="paragraf-3 para-style-override-17"><span>“Anlaşılan yatak odanızda olup bitenler hakkında hemfikir değilsiniz.”</span></p>
				<p class="paragraf-3 para-style-override-17"><span>“Hiçbir şey olduğu yok yatak odasında. Sorun da bu zaten. Neredeyse bir yıldır doğru dürüst seks yapmadık.”</span></p>
				<p class="paragraf-3 para-style-override-17"><span>“</span><span class="char-style-override-14">Doğru dürüst</span><span> derken neyi kastediyorsun?” dedim.</span></p>
				<p class="paragraf-3 para-style-override-17"><span>“Cinsel ilişkiyi” dedi Sharon. “Bir süre oynaşmaya falan devam ettik ama Steve dokunmama izin vermiyordu… Orasına. Spor salonundaki bir şey yüzünden kasığında isilik gibi bir şey çıkmış, bana da bulaşmasını istemiyormuş. İyi de ne kadar sürer ki öyle bir şey? Hayatımızın sonuna kadar mı? Bir ilişkisi falan bile olabilir, nereden bileyim?”</span></p>
				<p class="paragraf-3 para-style-override-17"><span>“Nesi var sence?” dedim.</span></p>
				<p class="paragraf-3 para-style-override-17"><span>“Bilmiyorum ama ne zaman sorsam konuyu değiştiriyor” dedi. “Bir hafta kadar önce duştan çıkmıştı, şu isiliği göstermesini istediğimde adeta fıttırdı, sanki havluyu üstünden çekecekmişim gibi paranoyaya kapıldı. Sonra da giyinmek için odaya kaçtı.”</span></p>
				<p class="paragraf-3 para-style-override-17"><span>“Bu isilik başlamadan önce seks hayatınız nasıldı?” dedim.</span></p>
				<p class="paragraf-3 para-style-override-17"><span>“Harikaydı” dedi Sharon. “Birbirimizden uzak duramıyorduk. Şimdi ise o seksten kaçmak için her tür saçma mazereti üretiyor. Ya çok işi oluyor, ya çok yorgun oluyor, çok stresli oluyor ya da isiliğine yeni merhem sürmüş oluyor. Sürekli bir şey buluyor yani.”</span></p>
				<p class="paragraf-3 para-style-override-17"><span>“Merhem mi?” diye düşündüm sesli bir biçimde. </span></p>
				<p class="paragraf-3 para-style-override-17"><span>“Evet, isilik ilk başladığında Dr Carter’dan aldığı bir krem.” Duraksadı ve “Buna ne kadar dayanabilirim bilmiyorum Dr Small.”</span></p>
				<p class="paragraf-3 para-style-override-17"><span>Steve’in isiliği ve merhemi konusunda Pete’le konuşmayı kafamın bir köşesine yazdım. “Açık sözlülüğün için sana teşekkür ederim Sharon. Bu konu üzerine biraz daha konuşmamız iyi olacak diye düşünüyorum ama şimdilik bu kadar yeter. Senle ve Steve’le haftaya aynı saatte görüşebilirim.”</span></p>
				<p class="paragraf-3 para-style-override-17"><span>O Cumartesi gecesi Linda ile sinemadan dönüyorduk. Linda bende kalacağı için evi atıştırmalıklarla ve kahvaltılık malzemeyle doldurmuştum.</span></p>
				<p class="paragraf-3 para-style-override-17"><span>Yatağa girince Linda’yı öpmek için uzandım ama o az önce adetinin başladığını, sevişmek istemediğini söyledi. Bunun üzerine hüsranımı gizleyerek alnına bir öpücük kondurdum. Linda arkasını dönüp uykuya daldı. Bense Ken Follett romanımı alarak okumaya başladım.</span></p>
				<p class="paragraf-3 para-style-override-17"><span>Aklım kitabım </span><span class="char-style-override-14">İğne Deliği</span><span>’nden Linda’nın tedbir mahiyetindeki püskürtmesine kaydı. Sonra da Steve ile Sharon’ın sekssiz evliliğini düşündüm. Onlarda frene basan taraf Steve’di ve kasık isiliği mazereti de pek zayıf bir mazeretti. Ayrıca karısı isiliği görmek istediğinde neden o kadar paranoyaklaştığını da açıklamıyordu. Ne saklıyordu havlunun altında? Ne kadar kötü olabilirdi bu kasık döküntüsü ve bir yıldır neden hâlâ geçmemişti?</span></p>
				<p class="paragraf-3 para-style-override-17"><span>İçimden bir ses Steve’in Sharon’ın bilmediği daha derin bazı psikolojik sorunlarının olduğunu söylüyordu. Adam saat gibi kurulmuştu adeta ve her an yayları atacak gibi görünüyordu. Gizli bir obsesif kompulsif veya öfkeli depresif olabilirdi. Belki de havlu olayı daha da ciddi bir şeyin işaretiydi. Seansımızda kopup gittiği anlarda aklından neler geçiyordu acaba? Seks hayatları hakkında konuşmaya başladığımız anda fırlayıp gitmişti.</span></p>
				<p class="paragraf-3 para-style-override-17"><span>Terapide seks pek çok insan için önemli bir meseledir. Freud seksi birincil sosyal aktivitemiz olarak görürdü ve onu basit bir cinsel birleşmenin çok daha ötesi olarak tanımlardı. Cinsellik gücün bir sembolü olabilir ve güçlü insanlar -milyarderler, politikacılar, ünlüler- fiziksel olarak çekici olmasalar bile, genelde seksi diye algılanırlar. Sevgi ve yakınlıkla beslenen ilişkilerde seks sevginin bir ifadesi olabilir; partnerlerden birinin veya her ikisinin, başkalarını da içeren aşağılanma, bağlanma veya benzeri fetiş fantezileri olsa bile. </span></p>
				<p class="paragraf-3 para-style-override-17"><span>İlişkide seksin inişe geçmesinin pek çok nedeni vardır. İş veya para stresi, çocuk veya ailevi sorumluluklar ve sağlık problemleri libidoyu düşürebilir ve bazı çiftlerde aseksüel bir yapıya yol açabilir. Depresyon da kişinin seks dürtüsünü azaltabilir. Çoğu antidepresan morali iyileştirerek libidoyu yükseltebilir ama gariptir ki orgazma ulaşma kabiliyetini de azaltabilir. </span></p>
				<p class="paragraf-3 para-style-override-17"><span>Sharon ile Steve’in asıl sorunu neydi bilemiyordum ama bulmaya ve onlara yardımcı olmaya kararlıydım. Dönüp horlamakta olan kız arkadaşıma bakınca benim libidom da düştü. Kitabıma dönmeye çalıştıysam da başım düşmeye başlayınca ışığı söndürüp yattım.</span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">PAZARTESİ SABAHI PETE CARTER’LA TELEFONDA</span><span> birbirimizi yakalamaya çalıştık, nihayet öğleden sonra konuşmayı başardık. Steve’in isiliğini ve merhemini sorduğumda Pete şaşırdı. “Yazdığım o kremleri hâlâ kullanıyor muymuş? Ta bir sene önce, döküntüsü olduğunda vermiştim.”</span></p>
				<p class="paragraf-3 para-style-override-17"><span>“Ayrıntıları hatırlıyor musun?” dedim.</span></p>
				<p class="paragraf-3 para-style-override-17"><span>“Elbette” dedi Pete, her zamanki ağır ağır konuşmasıyla. “Sporcu kaşıntısı diye bilinen tinea cruris’i vardı. Kasık bölgesi için bir mantar ilacı verdim, kaşıntıyı kesmek için de birkaç gün kullanılmak üzere kortikosteroid bir krem verdim.”</span></p>
				<p class="paragraf-3 para-style-override-17"><span>“Anlaşılan hâlâ kullanıyor onu” dedim.</span></p>
				<p class="paragraf-3 para-style-override-17"><span>“İyi de sorun yaratabilir” dedi Pete. “Nadir olur ama bazen emilip kana karışan steroid, hipofiz bezinin işlevini durdurabilir ve kan şekeri fırlar. Dahası, kremi hâlâ kullanıyorsa kaşıntı ve döküntü daha da beter bir hal alır.”</span></p>
				<p class="paragraf-3 para-style-override-17"><span>“Sağ ol verdiğin bilgiler için Pete. Bu hafta yine gelecekler bana.”</span></p>
				<p class="paragraf-3 para-style-override-17"><span>“İyi” dedi Pete. “Ben de onu yeniden göreyim de, ne haltlar karıştırmış aşağısıyla bir öğreneyim.”</span></p>
				<p class="paragraf-3 para-style-override-17"><span>“Ben öğreneceğime sen öğren” dedim ve telefonu kapadım. Tıp fakültesinde hiç sevmezdim dermatoloji derslerini. Cilt tahrişleri midemi bulandırırdı.</span></p>
				<p class="paragraf-3 para-style-override-17"><span>Perşembe günü Steve saat tam ikide geldi. “Merhaba” dememe fırsat kalmadan oturup “Geç kaldı değil mi? Tipik işte!” dedi. </span></p>
				<p class="paragraf-3 para-style-override-17"><span>“Biz başlayabiliriz” dedim.</span></p>
				<p class="paragraf-3 para-style-override-17"><span>Duymazdan gelerek devam etti. “Sharon’ın bugün çocukları anneme bırakıp buraya gelmekten başka yapacak işi yok, yine de geç kalıyor. Hep böyle yapıyor.”</span></p>
				<p class="paragraf-3 para-style-override-17"><span>“Kolay değildir senin için eminim ama bu sayede seninle birkaç dakika baş başa konuşabiliriz. Benim de zaten takibini yapmak istediğim bir konu vardı.” Bu sözüm dikkatini çeker gibi oldu.</span></p>
				<p class="paragraf-3 para-style-override-17"><span>“Öyle mi? Nedir?”</span></p>
				<p class="paragraf-3 para-style-override-17"><span>“Geçen hafta sen gittikten sonra Sharon ile senin tıbbi geçmişini konuştuk biraz. Vücudundaki döküntü için bir krem kullandığından söz etti” dedim.</span></p>
				<p class="paragraf-3 para-style-override-17"><span>“Evet? Ne olmuş?” dedi, savunmaya geçerek.</span></p>
				<p class="paragraf-3 para-style-override-17"><span>“Hâlâ kullanıyor musun?” dedim. </span></p>
				<p class="paragraf-3 para-style-override-17"><span>“Arada bir, gerek olduğu zaman” dedi. “Siz de spor salonuna gidiyorsunuzdur herhalde, değil mi? Bilirsiniz, bir noktada herkes mantar kapar. Ne diye mesele oldu ki bu?”</span></p>
				<p class="paragraf-3 para-style-override-17"><span>“Çünkü Sharon bunun seks hayatınızı etkilendiğini düşünüyor” dedim tedirginlikle. </span><span class="char-style-override-14">Seks</span><span> kelimesinin kullanılmasıyla bu defa fırlayıp gitmeyeceğini umuyordum.</span></p>
				<p class="paragraf-3 para-style-override-17"><span>“Yine mi seks? Seks, seks, seks. Sharon çenesini kapamıyor şu konuda. Başka hiçbir şey duyamıyorum; sadece seks hakkında konuşan sesler.” Steve tedirgin olmuş, odada başka biri varmış gibi tuhaf bir şekilde konuşmaya başlamıştı. </span></p>
				<p class="paragraf-3 para-style-override-17"><span>“Sesler mi?” dedim. Acaba bu adam psikotik olabilir miydi? İşitsel halüsinasyonlar mı görüyordu?</span></p>
				<p class="paragraf-3 para-style-override-17"><span>Cevap vermedi. Başka bir dünyadaymış gibi pencereden dışarı bakmakla yetindi.</span></p>
				<p class="paragraf-3 para-style-override-17"><span>Sesimi yükselttim. “Steve! Sesler duyduğunu söyledin?”</span></p>
				<p class="paragraf-3 para-style-override-17"><span>Kendine geldi. “Ha? Ne dediniz?”</span></p>
				<p class="paragraf-3 para-style-override-17"><span>“Sesler… Kafanda sesler mi duyuyorsun?” dedim.</span></p>
				<p class="paragraf-3 para-style-override-17"><span>“Canım… Ses değil tabii. Anlarsınız işte, hiç susmak bilmiyor ki.” Tekrar pencereye doğru baktı. O anda Sharon’ın söyledikleri geldi aklıma; Steve’i banyoda gördüğü ve isiliğe bakmak istediği zaman Steve paranoyaklaşmıştı. Şimdi de seks hakkında konuşan sesler duyduğu gerçeğini öylece geçiştiriyor ve neredeyse gözümün önünde halüsinasyon görüyordu. Eğer psikotik bir tür deneyim yaşıyorsa bunu çok iyi saklıyordu çünkü çoğu zaman sadece obsesif, öfkeli, zeki bir avukat gibi görünüyordu; tıpkı tanıdığım pek çok avukat gibi.</span></p>
				<p class="paragraf-3 para-style-override-17"><span>Tekrar ona ulaşmaya çalıştım. “Neye bakıyorsun Steve?”</span></p>
				<p class="paragraf-3 para-style-override-17"><span>“Ha? Hiçbir şeye” dedi. “Bir şey gördüm gibi geldi de…”</span></p>
				<p class="paragraf-3 para-style-override-17"><span>Sharon o sırada paldır küldür içeri girdi. “Çok özür dilerim geç kaldığım için ama Wilshire’da tam bir trafik kâbusu vardı. Federal Building’de protesto gibi bir şey varmış. Sonra da burada park yeri bulmaya çalıştım. Mümkün değil! Neyse, sonunda bir mil falan ötede bir yer buldum, koşarak buraya geldim…”</span></p>
				<p class="paragraf-3 para-style-override-17"><span>Sharon’ın aralıksız konuşması Steve’i özel dünyasından çıkarmış gibiydi. Tüm iritasyonunu karısına odakladı. “Tamam, yeter Sharon. Geç kaldın zaten. Kalan vakti kurtarmaya çalışalım hiç değilse.”</span></p>
				<p class="paragraf-3 para-style-override-17"><span>Sharon incinmiş gibiydi. “Özür dilerim dedim ya Steve.” Ağlamaya başladı. “Elimden geleni yapıyorum. Bazen yetişemiyorum işte.”</span></p>
				<p class="paragraf-3 para-style-override-17"><span>Gözyaşları Steve’i biraz yumuşattı. “Kusura bakma Sharon. O kadar yoğun ve stresliyim ki bazen çıkışıyorum işte.” Kanepede Sharon’a yaklaşarak teskin etmek için kolunu omzuna koydu.</span></p>
				<p class="paragraf-3 para-style-override-17"><span>Steve az önce ters bir çıkış yapmış olsa da şimdi gördüğüm gidişat hoşuma gitmişti. Gerçekte neler olup bittiğini keşfedebilmemiz için onları geçen seansın didişmeli havasından öteye geçirmek istiyordum. </span></p>
				<p class="paragraf-3 para-style-override-17"><span>“Sharon, Steve seni teselli edince ne hissediyorsun?” dedim.</span></p>
				<p class="paragraf-3 para-style-override-17"><span>Sharon burnunu çekti. “İyi hissediyorum kendimi… Daha yakın hissediyorum ona.”</span></p>
				<p class="paragraf-3 para-style-override-17"><span>“Ya sen Steve?”</span></p>
				<p class="paragraf-3 para-style-override-17"><span>“Onun gözyaşlarını görünce yelkenleri suya indiriyorum sanırım” dedi. “Birbirimize sarıldığımızda pek fazla şey düşünmüyorum.”</span></p>
				<p class="paragraf-3 para-style-override-17"><span>Sharon gülümsedi. “Biliyor musun hayatım, aklıma uyuyabilmek için hani birbirimize sarılarak yatışımız vardı ya, o geldi.”</span></p>
				<p class="paragraf-3 para-style-override-17"><span>“E, ne olmuş?” dedi Steve, Sharon’dan uzaklaşarak.</span></p>
				<p class="paragraf-3 para-style-override-17"><span>Sharon devam etti. “E, hiç yapmıyoruz onu artık.”</span></p>
				<p class="paragraf-3 para-style-override-17"><span>“Peki, sence niye?” dedi Steve.</span></p>
				<p class="paragraf-3 para-style-override-17"><span>“Sen hiç uyumuyorsun da ondan” diye cevabı yapıştırdı Sharon. “Ya başka bir odada oturmuş çalışıyor oluyorsun ya da yatakta dosyalarını okuyorsun. En sonunda ışığı söndürdüğünde de gece boyu bir sağa bir sola dönüp duruyorsun ve hiç seks yapmıyoruz.”</span></p>
				<p class="paragraf-3 para-style-override-17"><span>“Biliyorsun Sharon, kafam çok meşgul bu aralar. O kadar çok uykuya ihtiyacım yok, seks konusunda kafamın şişirilmesineyse hiç ihtiyacım yok.”</span></p>
				<p class="paragraf-3 para-style-override-17"><span>Konuşmayı seksten başka yöne çevirmeye çalıştım. “Kaç saat uyku uyuyorsun Steve?”</span></p>
				<p class="paragraf-3 para-style-override-17"><span>“Bilmem, dört ya da beş” diye mırıldandı.</span></p>
				<p class="paragraf-3 para-style-override-17"><span>Steve’in yaşında biri için bu kadar uykunun yeterli olmadığını biliyordum. Ama onu uyutmayan şeyin ne olduğunu bilmiyordum. Depresyon olabilirdi, stres olabilirdi ya da başka pek çok şey olabilirdi ama davranışları altta yatan bir psikoza işaret ediyordu ve çoğu psikotik insan gibi o da açılıp kafasının içinde olup bitenleri bana anlatamayacak kadar savunmacıydı. </span></p>
				<p class="paragraf-3 para-style-override-17"><span class="char-style-override-14">Psikoz</span><span> gerçeklikle ilişkiyi yitirme şeklinde tanımlanır. Psikotik insanlar halüsinasyon görebilir, yani gerçekte olmayan sesleri duyabilir, görüntüleri görebilirler. Ayrıca kuruntuları, yani hatalı birtakım sabit inanışları vardır ki bunlar, düşünce izleyen Marslılar gibi paranoyak inanışlardan tutun da ünlü bir rock yıldızı, hatta İsa oldukları gibi görkemli fikirlere kadar değişiklik gösterebilen çeşitli kılıklarda ortaya çıkabilir.</span></p>
				<p class="paragraf-3 para-style-override-17"><span>İnsanı pek çok şey psikotik yapabilir. Psikiyatrist genelde öncelikle tıbbi hastalık ihtimallerini gözden geçirir sonra akut mani, psikotik depresyon ya da şizofreni gibi çeşitli psikiyatrik rahatsızlıkları değerlendirir. Hastanın kuruntularının yapısı, bu hastalıklardan hangisi olduğunu ayırt etmede işe yarayabilir. Depresyonlu hastalarda genelde somatik kuruntular görülür. Yani hasta vücudunun bir şekilde hastalıklı, anormal ya da değiştirilmiş olduğuna inanır. Kimi zaman korkunç bir suç işlemiş ve ağır biçimde cezalandırılması gerekiyormuş gibi abartılı pişmanlık duyguları yaşar. Buna kıyasla psikotik şizofrenler daha tuhaf deneyimler yaşarlar ve düşüncelerinin radyodan yayınlandığına inanabilirler. Bazen kafalarında iki ya da daha çok kişi arasında geçen konuşmaları duyarlar.</span></p>
				<p class="paragraf-3 para-style-override-17"><span>Steve psikozun başlangıç aşamalarındaysa, nedeninin tıbbı bir sorun olduğundan şüpheliydim çünkü Pete Carter çok titiz bir dâhiliyeciydi. Steve 40’lı yaşlarının başlarında olduğundan şizofreni pek olası değildi çünkü şizofreninin psikotik özellikleri genelde daha genç yaşlarda, ergenlik sonunda veya 20’lerin başlarında ortaya çıkar. Steve’in uykusuzluğu manik episodla tutarlı olabilirdi ama onda, manik dönemdeki bipolar hastaların tipik özelliği olan hararetli konuşma ve aşırı coşkunluk yoktu. Ancak depresyona işaret edebilen gerginlik, öfke ve içine çekilme özellikleri vardı. Fakat bir yandan da ofisimdeki paranoyası ve tuhaf davranışları bana şizofrenin kıyısındaki birini çağrıştırıyordu. Tanısını doğru koyabilmem için Steve’in neler yaşadığını ve düşündüğünü daha iyi anlamalıydım.</span></p>
				<p class="paragraf-3 para-style-override-17"><span>Antipsikotik ilaçlarla deneme tedavisi çoğu zaman psikozda görülen savunmacılığın, paranoyanın ve halüsinasyonların bir kısmını ortadan kaldırır. Ben de Steve’in uyku sorununu, ona antipsikotik ilaç yazmak için bir fırsat olarak gördüm. Bu sayede semptomları iyileştirebilir, onu terapiye daha uygun duruma getirebilirdim. </span></p>
				<p class="paragraf-3 para-style-override-17"><span>“Steve” dedim, “senin yaşında bir adamın gecede en az yedi saat uyuması gerekir. Sana daha iyi uyuyabilmen için düşük dozlu bir ilaç vereceğim. Bunu alınca muhtemelen gündüzleri kendini daha dinlenmiş ve daha az stresli hissedeceksin.”</span></p>
				<p class="paragraf-3 para-style-override-17"><span>Ona iki miligramlık Haldol tablet reçetesi yazdım. “Akşamları yatmadan yarım saat önce bundan bir tane al. Yine uyuyamazsan bir tane daha al.”</span></p>
				<p class="paragraf-3 para-style-override-17"><span>Reçeteyi Steve’e uzattığım sırada Sharon, “İlaç kullanmaktan nefret eder o” dedi.</span></p>
				<p class="paragraf-3 para-style-override-17"><span>“Çok düşük dozlu bir şey bu. Hem alışkanlık yapan türden uyku haplarından da değil” diye onları temin ettim. “Stresi azaltmaya da yardımcı olur.”</span></p>
				<p class="paragraf-3 para-style-override-17"><span>“Tamam, sorun değil Sharon” dedi Steve. “Denerim ilacı.”</span></p>
				<p class="paragraf-3 para-style-override-17"><span>“Güzel” dedim. “Birkaç gün sonra beni arayıp nasıl gittiğini haber ver.”</span></p>
				<p class="paragraf-3 para-style-override-17"><span>Hafta boyunca Steve’den haber alamayınca ilaç tedavisinin ya iyi gittiğini ya da ilacı hiç almadığını düşündüm. Bir sonraki randevuda hangisi olduğunu öğrenecektim.</span></p>
				<p class="paragraf-3 para-style-override-17"><span>Telefon çaldı, arayan Steve’di. İkizler ateşlendiği, Sharon’ın da onları Steve’in annesine bırakmaya gönlü razı olmadığı için randevuya gelemeyeceklerini söyledi.</span></p>
				<p class="paragraf-3 para-style-override-17"><span>“Çocuklara üzüldüm, geçmiş olsun” dedim. “Sen tek başına gel istersen Steve? Nasılsa ikimiz de o saati ayırmıştık, hem biraz daha konuşma fırsatımız olur.”</span></p>
				<p class="paragraf-3 para-style-override-17"><span>Bir an durup düşündü. “Olabilir. Neden olmasın?” Sesindeki neşeyi fark edince şaşırdım.</span></p>
				<p class="paragraf-3 para-style-override-17"><span>“Bu arada Steve, ilaçlı tedavi nasıl gidiyor?”</span></p>
				<p class="paragraf-3 para-style-override-17"><span>“Fena değil. Daha iyi uyuyorum.”</span></p>
				<p class="paragraf-3 para-style-override-17"><span>“Ya gündüzleri? Bir fark oldu mu?” dedim. </span></p>
				<p class="paragraf-3 para-style-override-17"><span>“Eh, eskisi kadar yorgun değilim. Sharon moralimin de daha iyi olduğunu söylüyor.” Psikiyatrik ilaçların ilk etkilerini genelde hastanın kendisinden çok yakınları fark eder. Duyduğum şey Haldol’un işe yaradığına dair iyi bir işaretti.</span></p>
				<p class="paragraf-3 para-style-override-17"><span>“Harika Steve. Dinle bak, seninle görüşmemizden hemen önce benim bir personel toplantım var, o yüzden birkaç dakika gecikirsem içeri girip bekle. Fazla uzun sürmez.”</span></p>
				<p class="paragraf-3 para-style-override-17"><span>“Tamam, sorun değil” dedi. </span></p>
				<p class="paragraf-3 para-style-override-17"><span>Personel toplantısına gitmek üzere asansöre doğru yürürken Steve için endişelenmeye başladım. Telefonda sesi daha iyi gelse de düşük dozlu Haldol’un onu bir gecede iyileştirmeyeceğini biliyordum. Ama en azından şimdi işbirliği yapıyordu ve seansa tek başına gelecek kadar esnek davranması da beni yüreklendirmişti.</span></p>
				<p class="paragraf-3 para-style-override-17"><span>Personel toplantısı tahmin ettiğim gibi uzun sürdü ve Steve’in seansına 10 dakika geç kaldım. Asansörü beklemeye sabredemeyince üç kat merdiveni çıkarak ofisime geldim. Koşar adımlarla koridorda ilerlerken Steve’e yeterince yüksek dozda bir antipsikotik verip vermediğimi düşündüm. Belki antidepresana da ihtiyacı vardı. Çok sayıda irdeleyici soru sorarsam psikozu yeniden depreşir mi acaba, diye düşündüm. </span></p>
				<p class="paragraf-3 para-style-override-17"><span>Ofisime geldim, kapıyı açtım. Kanepede Steve’i gördüğümde yaşadığım şoku gizlemem mümkün değildi. Karşımdaki manzaraya hiç kıpırdayamadan, şaşkınlık içinde baktım.</span></p>
				<p class="paragraf-3 para-style-override-17"><span>Steve pantolonunu dizlerine kadar indirmişti. Bir eliyle penisini tutuyor, diğer eliyle penisi kremle ovuyordu. Yaptığını izleyebilmek için de bacaklarının arasına küçük, yuvarlak bir makyaj aynası sıkıştırmıştı. Kanepede hemen yanına açık bir prezervatif yerleştirmişti. İşine öyle dalmıştı ki içeri girdiğimi fark etmedi bile. Mastürbasyon mu yapıyordu? Belki de teşhirciydi ve ben bu tanıyı tamamen gözden kaçırmıştım. Psikotik bir ritüel miydi bu? Yoksa bu tuhaf performansın, akla gelmeyen ama mantıklı başka bir açıklaması mı vardı? Afallamıştım ama aynı zamanda da merak içindeydim ve nasıl devam edeceğimi bilemiyordum.</span></p>
				<p class="paragraf-3 para-style-override-17"><span>Sonunda patladım. “Ne halt ediyorsun sen Steve? Kendini toparlayana kadar dışarıda bekleyeceğim.”</span></p>
				<p class="paragraf-3 para-style-override-17"><span>İrkilen ve utanan Steve, “Ah, Dr Small, bir saniye arkanızı dönün lütfen, tedavim neredeyse bitti” dedi. </span></p>
				<p class="paragraf-3 para-style-override-17"><span>Ne yapacağımı bilemeden Steve’in sözünü dinleyip arkamı döndüm. Prezervatifi takıp fermuarını çekişini duyabiliyordum.</span></p>
				<p class="paragraf-3 para-style-override-17"><span>“Tamam, işim bitti” dedi. Arkamı döndüğümde onu kremi ve aynayı çantasına kaldırırken buldum. Kendime gelmeye çalışarak, tökezleyerek koltuğuma gittim. Herkesin penisi pantolonunun içinde kaldığında terapi seanslarının daha bir iyi gittiğini düşünmüşümdür nedense?</span></p>
				<p class="paragraf-3 para-style-override-17"><span>“Neler oluyor Steve? Kapı açıktı, içeri başka biri de girebilirdi.”</span></p>
				<p class="paragraf-3 para-style-override-17"><span>Steve utanç içinde önüne baktı. “Hani benim kasık isiliğimden söz etmiştik ya, işte deli gibi kaşınmaya başladı, ben de mecburen tedavimi yaptım.”</span></p>
				<p class="paragraf-3 para-style-override-17"><span>“İyi de sen kasığına değil, penisine bir şey sürüyordun.”</span></p>
				<p class="paragraf-3 para-style-override-17"><span>“Biliyorum” dedi savunmaya geçerek, “ama penisime de yayıldı. Aylardır bu halde. Merhemi doğrudan kaşıntılı yere sürdüğümde iyi geliyor. Prezervatif de merhemin dağılıp gitmesini önlüyor.”</span></p>
				<p class="paragraf-3 para-style-override-17"><span>“Doktor Carter mı önerdi bunu?” dedim.</span></p>
				<p class="paragraf-3 para-style-override-17"><span>“İsilikten haberi var ama penisime yayıldığını söylemedim ona.”</span></p>
				<p class="paragraf-3 para-style-override-17"><span>Tahminimce Steve bunu kimseye söylememişti; özellikle de Sharon’a. Karısının onu neden çıplak görmesini istemediği veya karısıyla neden seks yapmadığı şimdi anlaşılıyordu. Belki de kullandığı antipsikotik ilaç bana açılmasını, sırrını paylaşmasını sağlamıştı. Tabii onu iş üstünde yakalamış olmamın da etkisi yok değildi.</span></p>
				<p class="paragraf-3 para-style-override-17"><span>“Kimseye söylemediğin başka şeyler var mı?” dedim. “Yardım etmek istiyorum sana Steve ama bana karşı dürüst olmalısın.”</span></p>
				<p class="paragraf-3 para-style-override-17"><span>Steve ağır ağır ayağa kalkarak pencereye yürüdü. O yolun karşısındaki binaya bakarken, ben de Haldol’un Steve’in psikozunu, düşüncelerini düzenlemesine yetecek ve özel dünyasına girmemi sağlayacak kadar kontrol altına almış olduğunu ümit ettim. </span></p>
				<p class="paragraf-3 para-style-override-17"><span>Steve pencereden dışarı bakmayı sürdürerek, “Bir şey var aslında…” dedi. Bekledim. Sonunda devam etti. “Kulağa delice gelecek biliyorum ama… Döküntü penisime yayıldığından beri küçülmeye başladı.”</span></p>
				<p class="paragraf-3 para-style-override-17"><span>“Döküntü mü?” dedim.</span></p>
				<p class="paragraf-3 para-style-override-17"><span>“Hayır, penisim. Giderek ufalıyor” dedi.</span></p>
				<p class="paragraf-3 para-style-override-17"><span>Beni nihayet özel dünyasına kabul ediyordu ama şimdi de ben oraya gitmek istediğimden emin değildim.</span></p>
				<p class="paragraf-3 para-style-override-17"><span>Steve devam etti. “Penisimi küçülmekten alıkoyan tek şey o merhemmiş gibi geliyor bana.”</span></p>
				<p class="paragraf-3 para-style-override-17"><span>İçimden ona aynanın arka tarafını çevirip büyüten kısmıyla bakmasını söylemek geldi. Bu sevimsiz espri aklıma geldiği anda anladım ki düşündüğüm şey aslında kendi düştüğüm tuhaf durumun yarattığı kaygının bir ifadesiydi. Freud mizahın kaygıyı ve bastırılmış dürtüleri azaltmaya yarayan etkili bir savunma mekanizması olduğuna inanırdı. Kahkaha bu rahatsızlık verici duyguları bir anlamda keyifli duygulara dönüştürür. Tıp ortamında kara mizah yaygındır ve bu, hekimlerin insana ağır gelen trajedi ve hastalıklarla başetmesine yardımcı olur. Hastalar ve aile üyeleri işitme mesafesi dışında olduğu sürece çoğu uzman mizahın zararsız olduğunu ve tıp çalışanlarının biraz rahatlamalarına yaradığını düşünür. Bu sayede doktorlar hastalarına karşı daha erişebilir ve etkili olur. </span></p>
				<p class="paragraf-3 para-style-override-17"><span>Steve’in küçülen penisle ilgili endişesinin sembolik yanını da düşünmeden edemedim. Sonuçta şirkette ortaklığa girmeye, beş kişilik aileyi geçindirmeye ve karısını yatak odasında tatmin etmeye çalışıyordu ve bunların hepsi de onun iktidarını ve erkeklik duygusunu tehdit eden şeylerdi. Bilinçdışı bir düzeyde muhtemelen küçülmüş, kaşınan bir penis yerine büyük, güçlü bir penis istiyordu. </span></p>
				<p class="paragraf-3 para-style-override-17"><span>“Steve” dedim, “bunları bana anlatmana memnun oldum. Böyle bir şeyin gerçekten olduğuna inandığını biliyorum ve Dr Carter’la işbirliği yaparak bu döküntüden kurtulmana, kendini daha iyi hissetmene yardımcı olacağım.” </span></p>
				<p class="paragraf-3 para-style-override-17"><span>“Peki ama penisimin küçülmesini durdurabilir misiniz? Yazabileceğiniz daha güçlü bir ilaç var mı?”</span></p>
				<p class="paragraf-3 para-style-override-17"><span>Onun daha güçlü bir merhemi kastettiğini biliyordum ama benim aklımdaki daha yüksek dozda bir antipsikotik ilaçtı. “Durumu Dr Carter’la konuşayım. Bu arada senden Haldol’un dozunu iki katına çıkarmanı istiyorum. Tahminimce kaşıntına faydası olacak, endişelerini azaltacaktır.”</span></p>
				<p class="paragraf-3 para-style-override-17"><span>Pete ile konuşup olup biteni daha iyi kontrol altına alacak vaktimin olması için, birkaç gün sonrasına randevulaştık. Steve bir daha gün ortasında tedavi ihtiyacı duyduğunda kapıyı kilitleyeceğine söz verdi.</span></p>
				<p class="paragraf-3 para-style-override-17"><span>Aynı günün ilerleyen saatlerinde Pete Carter’ı aradım ve ona Steve’in durumuyla ilgili bilgi verdim. Pete dışarıdan normal gözüken bu avukatın kendi deyişiyle epey bir “kaçık” olduğuna hayret etti. Steve’in isiliğini ise hemen yeniden görmek ve ACİLEN bir dermatologa danışmak istediğini söyledi. Steroid kremin uzun süreli kullanımı yüzünden sorunun devam ettiğini, yaralı bölgenin kuruyup iyileşmek yerine prezervatif yüzünden nemli kaldığını düşünüyordu. </span></p>
				<p class="paragraf-3 para-style-override-17"><span>Steve’in penisinin küçüldüğüne dair inanışında tıbbi bir neden olmadığına göre, geriye birkaç psikiyatrik rahatsızlık kalıyordu. Bu kuruntunun yapısı şizofreniyle tutarlıydı ve şizofreni semptomları nadiren de olsa ilerleyen yaşlarda ortaya çıkabilirdi. Steve’de ayrıca bazı depresyon özelikleri de vardı; uyku sorunu, kaygı ve uzun düşüncelere dalma. </span></p>
				<p class="paragraf-3 para-style-override-17"><span>Her ne kadar çoğu şizofreni hastası işini ve ilişkisini sürdüremeyecek kadar düzensiz olsa da istisnalar da vardı. Bir şizofreni hastası çok zekiyse üstün bilişsel yetileri psikotik düşüncelerini kontrol etmesine yardımcı olur ve bu kişiler (en azından çoğu zaman) görünürde normal bir hayat sürdürürler. Bunun en bilinen örneklerinden biri Russel Crowe’un </span><span class="char-style-override-14">A Beautiful Mind / Akıl Oyunları</span><span> filminde hayatını canlandırdığı matematikçi John Nash’tir. Nash olağanüstü zekâsı sayesinde MIT’de ve diğer önde gelen akademik enstitülerde üstün başarı sergilemiş, 1994’te Nobel Ödülü’nü kazanmıştı. Ancak hayatının pek çok dönemini akıl hastanelerinde, paranoid şizofreninin ve fasılalı depresyonun pençesinde geçirdi.</span></p>
				<p class="paragraf-3 para-style-override-17"><span>Nash gibi Steve Ackerman da avukatlık mesleğinde son derece başarılıydı ama depresyonun ve psikozun pençesindeydi. Hem duygudurum hem de psikotik semptomları olan çoğu hasta şizoaffektif rahatsızlık diye bilinen tanı kategorisine girer. Bu tanının konduğu hastalarda genelde “duygudurum semptomları” taşımayan hastalara kıyasla daha iyi bir hastalık seyri öngörülür. Rahatsızlığına ne isim verirsem vereyim, Steve’in hem antipsikotik hem de antidepresan tedavisine ihtiyacı olduğunu artık anlamıştım. Bunun yanında, karısıyla yapılan seanslara ek olarak, kendine özel psikoterapiden de yarar görecekti. </span></p>
				<p class="paragraf-3 para-style-override-17"><span>Steve birkaç gün sonra yeniden ofisime geldi. Haldol’un dozunu yükseltmek doğru karardı. Steve şimdi daha düzenli, daha az dalgın ve penisiyle daha az takıntılı görünüyordu. Ayrıca verdiğim antidepresan doxepin de geceleri iyi uyumasını sağlamıştı.</span></p>
				<p class="paragraf-3 para-style-override-17"><span>Sonraki birkaç ay boyunca Steve’i haftada bir defa tek başına, iki haftada bir de Sharon’la birlikte görmeye devam ettim. İlaçlı tedavi etkisini gösterdikçe çiftin arası giderek düzeldi. Pete Carter, Steve’in steroid krem alışkanlığını bırakmasına yardımcı oldu ve döküntü, küçülen penis kuruntularıyla birlikte ortadan kalktı. Steve’in psikotik semptomları azaldıkça Sharon da sakinleşti. Her ne kadar onu hâlâ hızlı konuşan biri olarak değerlendirsem de daha katlanılır hale geldi. Hatta karı koca tekrar seks yapmaya bile başladı.</span></p>
				<p class="paragraf-3 para-style-override-17"><span>Steve nihayetinde ortaklığa girdi, bundan kısa bir süre sonra şirket onu Chicago ofisine gönderdi ve ailece taşınmak zorunda kaldılar. Şizofrenik semptomların tekrarlayabileceğini bildiğimden Steve’e orada başvurabileceği birkaç iyi psikiyatristin ismini verdim.</span></p>
				<p class="paragraf-3 para-style-override-17"><span>Steve’den bir daha haber almadım ama Sharon bilgi vermek için bir süre beni birkaç ayda bir aradı. Steve ilaçlarını alıyordu ve listedeki psikiyatristlerden birine gidiyordu. Sharon bir bakıcı almış, yarı zamanlı çalışmaya başlamıştı. Ayrıca konuşmasının hızı da normale inmişti. Onlarla yaptığım çift terapisinin başarıya ulaştığını hissettim. En azından evliliklerini en çok aksatan iki semptom konusunda onlara yardımcı olmuştum; Sharon’ın hızlı konuşması ile Steve’in penis küçülmesi.</span></p>
				<p class="paragraf-3 para-style-override-17"/>
			</div>
		</div>
	</body>
</html>