<html xmlns="http://www.w3.org/1999/xhtml">
	<head>
		<title>8-10.html</title>
		<link href="template.css" rel="stylesheet" type="text/css"/>
	</head>
	<body>
		<div id="x8-10.html" xml:lang="tr-TR">
			<div class="Basic-Text-Frame-7">
				<p class="anabaslik-2" id="toc_marker-13"><span>ON BİRİNCİ BÖLÜM</span></p>
				<p class="arabaslikorta-copy"><span>RÜYALARDAKİ DÜĞÜN</span></p>
				<p class="Footnote-Text para-style-override-3"/>
				<p class="arabaslikorta-copy"><span>1997 Baharı</span></p>
				<p class="Footnote-Text para-style-override-3"/>
				<p class="resim-2"><span><img alt="1.jpg" class="image" height="69" src="images/1_fmt13.jpeg" width="65"/></span></p>
				<p class="paragraf-3"><span class="GG-dropcaps-3">LA’DA KIŞ YAĞIŞSIZ GEÇMİŞTİ</span><span> ama Mart sonunda nihayet biraz yağmur gördük. Güney California sürücüleri her zamanki gibi gökten ilk damlanın düşmesiyle birlikte çıldırdılar. Bunu takiben 134 Otoyolu’ndaki küçük trafik kazası yüzünden Pasadena’da verdiğim konferans dönüşünde trafikte sıkışıp kaldım. Günboyu bir şey yememiştim ve yeni hastam 13:00’de gelmeden önce ofise yetişmeyi ümit ediyordum. </span></p>
				<p class="paragraf-3 para-style-override-17"><span>Arabamı UCLA’da her zamanki park yerime çektiğim gibi şemsiyeyi alarak dışarı fırladım. Şemsiye açıldığı anda rüzgârdan ters döndü ve kırıldı. Ben de kırık şemsiyeyi çöpe atıp tabana kuvvet binaya koşmaya başladım. Kafeteryanın yanından geçerken saatime baktım ve bir sandviç alıp ondan sonra ofise gitmeye karar verdim.</span></p>
				<p class="paragraf-3 para-style-override-17"><span>Sonunda ofisimden içeri girdim, sırılsıklam yağmurluğumu kapının arkasına astım. Doçent olup kadroya alındıktan sonra daha büyük bir ofise geçmiştim. Artık daha geniş pencerelerim, daha bol ışığım, bir kanepe ve üç koltuklu bir oturma alanım vardı, çocuklarımın resimleri de duvarlarımı süslüyordu. Ayrıca telefonlarıma cevap veren asistanımın oturduğu bir dış ofisim de vardı. </span></p>
				<p class="paragraf-3"><span>Sandviçimi mideye indirmek için hâlâ birkaç dakikam vardı, ben de üstüne biraz hardal ekleyeyim dedim ama hardalı doğruca kravatıma bulaştırdım. Bir elimle peynirli hindili sandviçimi tutup koca bir ısırık alırken, diğer elimle kravatımı çözmeye koyuldum. O sırada telefonum çaldı ve asistanım, elbette ki tam vaktinde gelen yeni hastamı haber verdi. Hastayı içeri almasını söyledim.</span></p>
				<p class="paragraf-3">Hastam Beverly Hills’in saygın estetik cerrahlarından Dr Bruce Rifkin’di. Bir hafta önce yaptığımız kısa telefon konuşmasından uyku sorunu yaşadığı için görüşmek istediğini öğrenmiştim. Ayrıca 48 yaşında olduğunu, hiç evlenmediğini ve şimdi nişanlı olduğunu da söylemişti.</p>
				<p class="paragraf-3 para-style-override-17"><span>“Merhaba Gary. Böyle kısa sürede bir araya gelebilmemize sevindim. Benim programım çok yoğun, eminim seninki de öyledir.”</span></p>
				<p class="paragraf-3 para-style-override-17"><span>El sıkıştık, kanepeyi işaret ettim. “Otur lütfen Bruce.”</span></p>
				<p class="paragraf-3 para-style-override-17"><span>Bruce şık yağmurluğunu koltuklardan birine yerleştirdikten sonra yerine oturdu. İnce ve uzun boyluydu. Üstünde ince çizgili bir takım elbise, kolunda kol düğmeleri vardı. Açık mavi bir gömlek giymiş, cebine ona uygun bir mendil yerleştirmişti. </span><span class="char-style-override-14">GQ</span><span> dergisinden fırlamış gibi bir hali vardı.</span></p>
				<p class="paragraf-3 para-style-override-17"><span>“Dâhiliye doktorum bana psikofarmakolojide senin üstüne kimse olmadığını söyledi. Anladığım kadarıyla geriatri hekimliği de yapıyormuşsun. Estetik cerrah olarak benim de uzmanlık alanlarımdan biri sayılır.”</span></p>
				<p class="paragraf-3 para-style-override-17"><span>Gülümsedim. “Şimdiye kadar hiç psikiyatriste gitmiş miydin?”</span></p>
				<p class="paragraf-3 para-style-override-17"><span>“Hayır” dedi, “ama ailem öyle üşütüktür ki yıllarca gitsem yeriydi.” </span></p>
				<p class="paragraf-3 para-style-override-17"><span>“Öyle mi, biraz dinlemek isterim onları senden.” Bruce gibi espri anlayışı olan hastalarla çalışmak her zamanki gibi hoşuma gidiyordu ama bunun ne kadarı Bruce’un benimle görüşmekten doğan kaygısıyla ilgiliydi, merak ettim. </span></p>
				<p class="paragraf-3 para-style-override-17"><span>“Aslında şu an sadece uykusuzluk için yardımına ihtiyacım var. Geceler geçmek bilmiyor.”</span></p>
				<p class="paragraf-3 para-style-override-17"><span>“Uyumakta mı zorlanıyorsun, uykuyu sürdürmekte mi?” dedim. Klinik depresyonu olan insanlar tipik olarak gecenin bir yarısında uyanır, tekrar uyumakta zorlanırlar. Anksiyete bozukluğu olan insanlarsa yattıklarında sakinleşmekte zorlanırlar.</span></p>
				<p class="paragraf-3 para-style-override-17"><span>“Gayet rahat uykuya dalıyorum. Asıl sorunum uykumu devam ettirmekte. Gördüğüm rüyalar yüzünden uyanıyorum, ertesi gün kendimi yorgun hissediyorum. Özellikle de uzun ameliyatlar sırasında.” Bir an durup yüzünü ve gözlerini ovuşturduktan sonra savunmaya geçercesine “Bak, işimi etkilemiyor çok şükür” dedi. “Ama daha kötüleşmeden halletmek istiyorum şunu. Kendime Dalmane veya Valium yazabilirdim ama prensip olarak insanın kendine ilaç yazmasının yanlış olduğunu düşünüyorum.”</span></p>
				<p class="paragraf-3 para-style-override-17"><span>Bruce’un kendine ilaç yazma konusundaki yorumu ahlaklı biri olduğuna ve doğruyla yanlışı ayırt ettiğine işaret ediyordu. Öte yandan, gereğinden fazla direnç gösteriyor, ilaç bağımlılığını gizliyor olabilirdi. Pek çok doktor kolaylığı yüzünden kendisine ve aile üyelerine ilaç yazar. Ancak uzmanlık alanı dışındaki rahatsızlıklar için yanlış ilaçları veya dozajları verirlerse başları derde girebilir. Bu ayrıca reçeteli ilaç bağlılığın ve bağımlılığın da ilk adımı olabilir.</span></p>
				<p class="paragraf-3 para-style-override-17"><span>Doktorlar grup olarak kokain ya da eroin gibi yasadışı ilaçları kullanmaya daha az; uyuşturucular ve sakinleştiriciler gibi reçeteli ilaç istismarına daha çok yatkındırlar. Estetik cerrahlar, anestezistler ve diş hekimleri ofislerinde ağrı kesici ve yatıştırıcı depolarlar ve bu kolay erişilebilirlik kendi kendine ilaç kullanımını ve bağımlılık riskini arttırır. Bruce’un tıbbi geçmiş kayıtlarını ayrıntısıyla incelemeyi kafamın bir köşesine yazdım. Ancak şu an için en iyisi onun esas şikâyetine odaklanmaktı.</span></p>
				<p class="paragraf-3 para-style-override-17"><span>“Bana rüyalarından söz eder misin Bruce?”</span></p>
				<p class="paragraf-3 para-style-override-17"><span>“Gerek var mı gerçekten? Bana en uygun ilaçlı uyku tedavisini tartışırız diye düşünmüştüm. Mahmurluk yapan ya da yan etkisi olan ilaçlar istemiyorum.”</span></p>
				<p class="paragraf-3 para-style-override-17"><span>“Seansımız bitmeden ona da geleceğiz ama bazen bizi uyandıran şeyin ne olduğunu bulmak daha iyi uyumamıza yardımcı olabiliyor.”</span></p>
				<p class="paragraf-3 para-style-override-17"><span>“Rüyalarım hakkında konuşmak uyumama nasıl yardımcı olacak anlayamadım. Hem çok karmaşık benim rüyalarım. 50 dakikaya sığmaz.” Ayağa kalktı, ceketini çıkardı, yanına koydu ve yeniden oturdu.</span></p>
				<p class="paragraf-3 para-style-override-17"><span>“Bol bol vaktimiz var” dedim. “Bir deneyelim istersen.”</span></p>
				<p class="paragraf-3 para-style-override-17"><span>“Neyi bilmek istiyorsun?”</span></p>
				<p class="paragraf-3 para-style-override-17"><span>“İlk ne zaman başladın bu rüyaları görmeye?”</span></p>
				<p class="paragraf-3 para-style-override-17"><span>“Sanırım çocukluğumdan beri ara ara görüyorum. Ama nişanlımla tanıştığımdan beri daha bir arttı.”</span></p>
				<p class="paragraf-3 para-style-override-17"><span>“Rüyalarının nişanlınla bir ilgisi var mı?” dedim.</span></p>
				<p class="paragraf-3 para-style-override-17"><span>“Eh, enteresan bir saplantısı vardır kendisinin.”</span></p>
				<p class="paragraf-3 para-style-override-17"><span>“Sahi mi?” dedim, aklımdan onlarca sıradışı olasılığı geçirerek. “Biraz açar mısın?”</span></p>
				<p class="paragraf-3 para-style-override-17"><span>“Bak, Christina harika bir kadın aslında. Ailem benim evleneceğimden ümidi kesmişti neredeyse. Ama onunla tanıştıklarında, benim için doğru insan olduğunu hemen anladılar; Yahudi olmadığı halde. Christina güzel, alımlı, akıllı biri… İnanılmaz da bir enerjisi var. Birlikte çok eğleniyoruz. Seyahat ediyoruz, golf oynuyoruz, tiyatroya gidiyoruz.”</span></p>
				<p class="paragraf-3 para-style-override-17"><span>“Harika birine benziyor ama rüyalarla ne ilgisi var?”</span></p>
				<p class="paragraf-3 para-style-override-17"><span>Bruce kollarını kavuşturdu, kamburunu çıkardı. “Küçük bir acayipliği var, sinirimi bozmaya başladı.”</span></p>
				<p class="paragraf-3 para-style-override-17"><span>“Peki… Nedir?” Sinirim gerilmeye başlamıştı.</span></p>
				<p class="paragraf-3 para-style-override-17"><span>“Disneyland’e ve Disneyland’le ilgili her şeye büyük bir hayranlık duyuyor.” Sustu, ben de beklemeye başladım.</span></p>
				<p class="paragraf-3 para-style-override-17"><span>“Santa Monica’daki evine ilk gittiğimde neye uğradığımı şaşırdım. Her yer Disney temalarıyla dekore edilmişti. Pamuk Prenses salonu, Mickey Mouse mutfağı, Denizkızı banyosu… Bir de Pinokyo odası var. Öyle acayip ki içine girmek bile istemiyorum.”</span></p>
				<p class="paragraf-3 para-style-override-17"><span>“Zor bir durum” dedim.</span></p>
				<p class="paragraf-3 para-style-override-17"><span>“Hem de nasıl.” Başını iki yana salladı. “Tamam, herkesin hobisi vardır ama bu gülünç artık.”</span></p>
				<p class="paragraf-3 para-style-override-17"><span>“Nesi gülünç?” dedim.</span></p>
				<p class="paragraf-3 para-style-override-17"><span>“Mickey Mouse’lu saat ya da benzeri şeyler kullanan insanlar vardır, sonuçta ‘kitsch’ bir şey ama bence Christina’nın hobisi saplantının kıyısında geziniyor. Asıl oyunbozan şey de şu; düğünü Disneyland’de yapmak istiyor. Geleneksel çardak falan olmayacak, Uyuyan Güzel Şatosu’nun üzerinde yeminimizi edeceğiz ve Christina üzerine Pamuk Prenses kıyafeti giyecek.”</span></p>
				<p class="paragraf-3 para-style-override-17"><span>İstifimi bozmamaya çalışarak ve kendisinin Dingo mu Pluto mu olacağını sormamak için kendimi zorlayarak “Anladım” dedim.</span></p>
				<p class="paragraf-3 para-style-override-17"><span>“Disneyland’de böyle şeyleri ayarlayan insanlar var biliyor musun? Ailem Yahudi olmayan biriyle evlenmeme itiraz etmiyor ama ya bu? Bilseler ölürler.”</span></p>
				<p class="paragraf-3 para-style-override-17"><span>“Daha söylemedin mi yani?”</span></p>
				<p class="paragraf-3 para-style-override-17"><span>“Yok canım, üstüme iyilik sağlık” dedi.</span></p>
				<p class="paragraf-3 para-style-override-17"><span>Bruce esprili tarzıyla hikâyeyi eğlenceli hale getiriyordu ama kendi sorunları yerine Christina’nınkilere odaklanarak uykusuzluğunu besleyen rüyalar hakkında konuşmaktan kaçınıyordu. Önceki ilişkilerinde onu bağlanmaktan alıkoyan yıkıcı bir olay olup olmadığını merak ettim.</span></p>
				<p class="paragraf-3 para-style-override-17"><span>“Sıradışı bir düğün fikri olduğu kesin” dedim. “Ama istersen bana rüyalarını anlat da aradaki bağlantıyı anlayabileyim.”</span></p>
				<p class="paragraf-3 para-style-override-17"><span>“Rüyadan çok kâbus aslında… İlk başta normal başlıyorlar. Ya işte oluyorum ya da çocuğum ve okuldayım… Ama hepsinin sonu aynı bitiyor…”</span></p>
				<p class="paragraf-3 para-style-override-17"><span>“Nasıl yani?” dedim.</span></p>
				<p class="paragraf-3 para-style-override-17"><span>“Rüya nasıl başlarsa başlasın ben nihayetinde hep Pinokyo oluyorum, burnum uzuyor ve eşeğe dönüşmeye başlıyorum. Kan ter içinde uyanıyorum, bir daha da uyuyamıyorum. Bu kadar.”</span></p>
				<p class="paragraf-3 para-style-override-17"><span>“Uyandığında kendini nasıl hissettiğini hatırlıyor musun?” dedim.</span></p>
				<p class="paragraf-3 para-style-override-17"><span>“Eşek gibi.” Kahkaha attı, ben de onunla birlikte gülümsedim. “Doğrusu dehşete düşmüş oluyorum. Akıl almaz bir şey. 48 yaşındayım ama gece yarısı bir çizgi filmden korkarak uyanıyorum.” </span></p>
				<p class="paragraf-3 para-style-override-17"><span>“Rüyalar tuhaf ve anlaşılmaz olabilir” dedim. “Bu rüyanın duygusal düzeyde sana ne ifade ettiği açık olmayabilir ve senin için anlamı, rüyanın içeriğiyle de sadece kısmen bağlantılı olabilir.”</span></p>
				<p class="paragraf-3 para-style-override-17"><span>Rüyaları anlamak 19. yüzyılın sonundan beri psikanalitik teori ve pratiğin odağı olmuştur. Freud </span><span class="char-style-override-14">Rüyaların Yorumu</span><span> adlı kitabında bir rüyanın esas içeriğinin gizli anlamını ortaya koyabileceğini ileri sürer. Tüm rüyaların arzuların bir tatmini olduğuna inanır. Psikoterapist bir rüyayı anlamaya çalışırken çoğu zaman bir önceki günün rüyayı tetiklemiş olabilecek olaylarını araştırır. Ancak rüyanın asıl içeriği genelde yılların deneyimiyle ve korku, öfke, kaygı, suçluluk vs gibi bastırılmış duygularla yanıltıcı, gizli ya da çarpıtılmış niteliktedir. Bu çarpıtmalar çeşitli formlara bürünebilir. Yoğunlaşma; rüya birkaç fikri veya deneyimi temsil eder. Yerdeğiştirme; rüya kişinin kabul edilemez duygu veya arzularını daha kabul edilebilir olanlara doğru kaydırır. Sembolizm; rüyadaki bir olay veya karakter önem taşıyan başka bir şeyi temsil eder.</span></p>
				<p class="paragraf-3 para-style-override-17"><span>“Benim rüyalarımın anlaşılmaz olduğu kesin” dedi Bruce.</span></p>
				<p class="paragraf-3 para-style-override-17"><span>“Gel biz anlamaya çalışalım, dün geceki rüyayı sistematik olarak ele alalım. Dün bu olayı tetiklemiş olabilecek neler oldu?”</span></p>
				<p class="paragraf-3 para-style-override-17"><span>“Pek bir şey olmadı. Christina’larda yemek yedim.”</span></p>
				<p class="paragraf-3 para-style-override-17"><span>“Sıradışı bir şey oldu mu?” dedim.</span></p>
				<p class="paragraf-3 para-style-override-17"><span>“Hayır, hatırladığım kadarıyla olmadı. Orada kalmadım gerçi. Bu sabah erkenden ameliyatım vardı.”</span></p>
				<p class="paragraf-3 para-style-override-17"><span>“Pinokyo odasına girdin mi?” dedim.</span></p>
				<p class="paragraf-3 para-style-override-17"><span>“Genelde girmekten kaçınıyorum. Tüylerimi diken diken ediyor” dedi. “Rüyalarıma baksana.”</span></p>
				<p class="paragraf-3 para-style-override-17"><span>“Peki, yemekte nelerden bahsettiniz?”</span></p>
				<p class="paragraf-3 para-style-override-17"><span>“Geliştirmekte olduğum bir prosedürü anlattım onlara. Ameliyatsız yüz germe. Ama Christina konuyu değiştirip durdu. Çılgın Şapkacı temalı düğün pastasını ve masa süsü olarak düşündüğü saçma şeyi konuşmak istiyordu.”</span></p>
				<p class="paragraf-3 para-style-override-17"><span>“Konuyu değiştirdiğinde neler hissettiğini söyledin mi ona?” dedim. </span></p>
				<p class="paragraf-3 para-style-override-17"><span>“Hayır, moralini bozmak istemedim. Sonuçta seviyorum onu. Şu Disneyland düğünü onun için bu kadar önemliyse yaparım, olur biter.” Teslimiyet içinde başını önüne eğdi.</span></p>
				<p class="paragraf-3 para-style-override-17"><span>“Bruce, bu düğün senin de düğünün.”</span></p>
				<p class="paragraf-3 para-style-override-17"><span>“Biliyorum ama kadınlar şu düğün meselesinin ayrıntılarına bizden daha meraklılar.”</span></p>
				<p class="paragraf-3 para-style-override-17"><span>“Ama düğünün senin için de bir şey ifade etmesi önemli” dedim.</span></p>
				<p class="paragraf-3 para-style-override-17"><span>Başını kaldırdı. “Sence bunun rüyalarımla bir ilgisi olabilir mi?”</span></p>
				<p class="paragraf-3 para-style-override-17"><span>Standart psikiyatrist sorusu için mükemmel bir andı. “</span><span class="char-style-override-14">Sen</span><span> ne düşünüyorsun?”</span></p>
				<p class="paragraf-3 para-style-override-17"><span>Bruce bir an durup düşündükten sonra konuştu. “Emin değilim ama bildiğim kadarıyla şu Pinokyo ile eşek, benim bir korkumu temsil ediyor. Kan ter içinde uyandığıma göre.”</span></p>
				<p class="paragraf-3 para-style-override-17"><span>“Belki bir konuda kendine yalan söylüyorsun. Yalan söyleyince burnu uzayan Pinokyo gibi” diye ekledim.</span></p>
				<p class="paragraf-3 para-style-override-17"><span>“Yani evlenmeyi isteme konusunda kendine yalan söylüyorsun mu diyorsun?” dedi endişeyle.</span></p>
				<p class="paragraf-3 para-style-override-17"><span>Doğrusu bunun epey büyük bir fikir sıçraması olduğunu düşündüm ama belki de isabetli bir sıçramaydı. “Bilemiyorum Bruce. Belki sadece düğünü Disneyland’de yapmak istemiyorsundur.”</span></p>
				<p class="paragraf-3 para-style-override-17"><span>“Ona ne şüphe? Hem sanırım bunu Christina’dan gizleyerek ona yalan söylemiş de oluyorum.”</span></p>
				<p class="paragraf-3 para-style-override-17"><span>“Bence rüyalarının anlamını biraz daha iyi kavradığımızda Christina’yla bu tür duyguların hakkında konuşman daha kolay olacak.”</span></p>
				<p class="paragraf-3 para-style-override-17"><span>“Hiç konuşmuyor değiliz canım” dedi. “Sadece olay yaratmaktansa belli konuları konuşmaktan kaçınıyorum.”</span></p>
				<p class="paragraf-3 para-style-override-17"><span>Bruce ilk baştaki savunmacı tavrına rağmen rüyalar ve duygular hakkında konuşmanın işe yarayabileceği fikrine ısınmaya başlamıştı. Daha ilk seansta önemli bir yol kat etmişti. Başlangıçta beni görme nedeni uykusu için ilaç yazdırmaktı ama şimdi sorunlarının olası psikolojik nedenlerini araştırmaya heves ediyordu. Hatta tekrarlanan rüyalarına akla yatkın bir yorum bile getirmişti. Ama ben onda bu rüyaları doğuran, daha derin duygusal sorunlar olduğunu düşünüyordum. </span></p>
				<p class="paragraf-3 para-style-override-17"><span>Seansın bitişinden önce problemleri depresyondan çok anksiyete bozukluğuna benzediği için Bruce’a kısa etkili benzodiazepin yazdım. İlacı sadece ertesi gün uzun bir ameliyatı olduğu için gerçekten uyuması gerektiği zamanlarda almasını önerdim. Ayrıca bu rüyaları görmekten kaçmamasını, hatta uyandığında notlar almasını söyledim. Böylece ayrıntıları daha iyi hatırlayacaktı ve bir sonraki seansta onları konuşabilecektik.</span></p>
				<p class="paragraf-3 para-style-override-17"><span>Yağmur haftasonu kesilince Gigi ile çocukları evin hemen aşağısında, Studio City’deki en sevdiğimiz kahvaltı mekânına götürdük. (Fırlatır gibi önümüze konan) pankekleri ve yumurtalarımızı yedikten sonra benim üç dolarlık park parasını ödememek için park ettiğim, restoranın dört buçuk sokak aşağısındaki mükemmel park yerine doğru yürümeye başladık. </span></p>
				<p class="paragraf-3 para-style-override-17"><span>Gigi ve beş yaşındaki kızımız Rachel vitrinlere bakarak önden gidiyor, ben de üç yaşındaki oğlumuz Harry ile yürüyordum. Harry iki adım önümde -yakalama mesafemin hemen ötesinde- yürüyordu ki ayağı yerdeki bir çatlağa takıldı ve kötü bir biçimde düştü. Düşer düşmez feryada başladı. Dizleri, elleri ve dirsekleri kan içindeydi. Dehşete düşen Gigi’nin yorumuna göre de alnında “ömürboyu taşıyacağı” bir yara vardı (ki iki ay içinde tamamen kayboldu).</span></p>
				<p class="paragraf-3 para-style-override-17"><span>Harry’yi temizleyip bandajlamak için (dikiş gerekmiyordu) arabayla eve giderken, bu ilk kötü düşüşün yanımızda olmasının ne büyük şans olduğunu düşündüm. Annelerimizden birinin veya bir bakıcının gözetimi altındayken düşmüş olsa muhtemelen çocukların ikisini de önümüzdeki 20 sene boyunca kimseye bırakıp gidemezdik. Her ne kadar Harry’nin gözetimim altındayken düşmesinin benim hatam olmadığını savunsam da bunu çocukların önünde tartışmamaya özen gösterdik. Gigi’nin okuduğu çok sayıdaki çocuk yetiştirme kitabından da bildiğimiz üzere çocuklar incindikleri zaman veya bir kriz anında psikolojik travmayı minimuma indirmenin sırrı, serinkanlılığı ve birliği korumaktı. </span></p>
				<p class="paragraf-3 para-style-override-17"><span>Acaba Bruce’un çocukluk travmaları neydi ve şimdiki kâbuslarında, belirgin bağlanma korkusunda, hangi tecrübelerinin etkisi vardı? Birkaç defa nişanlanmanın eşiğine geldiğini söylese de sonuçta 48 yaşındaydı ve hiç evlenmemişti. Bruce’a yardımcı olabilmek için küçüklüğüne ait anıları araştırmam ve bunların rüyalarla ne gibi bağlantısı olabileceğini bulmam gerekiyordu.</span></p>
				<p class="paragraf-3 para-style-override-17"><span>Ertesi hafta Bruce’la randevumdan hemen önce, öğle saatinde, geriatrik psikiyatri eğitim komitesi toplantım vardı. Ben fazladan geriatri deneyimi isteyen genç psikiyatristlerin işe alınması ve eğitiminden sorumluydum. Hayli ihtiyaç duyulan bu pozisyonlar için iyi adaylar bulmak, kısmen yaş ayrımcılığı yüzünden oldukça zordu. Pek çok doktor, durumları genelde karmaşık ve zaman alıcı olduğundan ve genç hastalara kıyasla tedavi sürecinde yaşamlarını yitirme ihtimalleri yüksek olduğundan, ileri yaştaki hastaları tedavi etmekten kaçınır. İşte bu yüzden fakülte o yıl adayları çekebilmek için birkaç güzel fikir geliştirmişti, ben de Bruce gelmeden önce kravatımı mahvetmeden şöyle güzel bir öğle yemeği yiyecek vakti bulduğum için memnundum. </span></p>
				<p class="paragraf-3 para-style-override-17"><span>Ofisime döndüğümde Bruce’u bekleme alanında otururken buldum. Erken gelmiş olması rüya işine dönme konusundaki gönüllülüğünün işareti olabilirdi. Öğleden sonrasını boşaltmış olmalıydı çünkü sırtına dikkatle kondurduğu süveteri de dâhil, golf kulübü tarzında gündelik kıyafetler giymişti. Ofisin kapısını açtım, Bruce kanepeye giderken, ben de koltuğuma geçtim.</span></p>
				<p class="paragraf-3 para-style-override-17"><span>“Ee, hafta nasıl geçti Bruce?”</span></p>
				<p class="paragraf-3 para-style-override-17"><span>“İlacı sadece gerçekten gerekeceğini düşündüğüm birkaç gece aldım. Çok işe yaradı, mahmurluk falan da yapmadı.”</span></p>
				<p class="paragraf-3 para-style-override-17"><span>“Çok iyi” dedim. “Peki ya diğer geceler?”</span></p>
				<p class="paragraf-3 para-style-override-17"><span>Cebinden spiralli bir not defteri çıkardı. “Rüyalarımla ilgili notlar aldım.”</span></p>
				<p class="paragraf-3 para-style-override-17"><span>Gördüğüm kadarıyla defter cerrahlara özgü kargacık burgacık el yazısıyla baştan sona dolmuştu. </span></p>
				<p class="paragraf-3 para-style-override-17"><span>Devam etti. “Haklıymışsın. Uyanır uyanmaz düşüncelerimi yazınca daha çok ayrıntı hatırladım. Üstelik rüyaların hepsi tamı tamına aynı bitmiyormuş.”</span></p>
				<p class="paragraf-3 para-style-override-17"><span>“Dün geceki rüyanla başlayalım o zaman. Ne hatırlıyorsun?”</span></p>
				<p class="paragraf-3 para-style-override-17"><span>“Biraz garipti. Ameliyat odasındaydım ama başcerrah değil, doktor bile olmayan babamın asistanıydım.”</span></p>
				<p class="paragraf-3 para-style-override-17"><span>“Baban ne iş yapıyor ya da yapardı?” dedim.</span></p>
				<p class="paragraf-3 para-style-override-17"><span>“Yatırım bankacısıydı. Birkaç yıl önce emekli oldu. O yüzden de benimle ameliyat odasında olması tuhaftı.”</span></p>
				<p class="paragraf-3 para-style-override-17"><span>“Rüyanın başka tuhaf bir yanı var mıydı?”</span></p>
				<p class="paragraf-3 para-style-override-17"><span>“Evet. Babama bir sünger uzattım, o da elime çok sert bir şaplak attı.”</span></p>
				<p class="paragraf-3 para-style-override-17"><span>“Sen nasıl tepki verdin?”</span></p>
				<p class="paragraf-3 para-style-override-17"><span>“Öfkeden delirdim. Ben sadece ne yapmam gerekiyorsa onu yapıyordum, o ise durduk yere saldırmıştı. Hem amacım onu kızdırmak da değildi.”</span></p>
				<p class="paragraf-3 para-style-override-17"><span>“Sonra ne oldu?”</span></p>
				<p class="paragraf-3 para-style-override-17"><span>“Babam beni ameliyat odasından attı, sonra da burnum uzamaya başladı.”</span></p>
				<p class="paragraf-3 para-style-override-17"><span>“Burnun uzamaya başladığı anda ne hissediyordun?” dedim.</span></p>
				<p class="paragraf-3 para-style-override-17"><span>“Kendimi yine çocukmuşum gibi hissediyordum. Sanki tıp fakültesine hiç gitmemişim, sahtekârlık yaparak ameliyat odasına girmiştim. Burnum uzadıkça uzadı ve eşeğe dönüşmeye başladım. Ardından da uyandım.” Defterini kaldırırken üzgün bir hali vardı.</span></p>
				<p class="paragraf-3 para-style-override-17"><span>“Daha önce babanı rüyanda görmüş müydün?”</span></p>
				<p class="paragraf-3 para-style-override-17"><span>“Görmüş olabilirim ama belli ki bir şey hatırlamıyorum.”</span></p>
				<p class="paragraf-3 para-style-override-17"><span>“Bu rüya sana babanla yaşadığın herhangi bir şeyi anımsatıyor mu?” dedim.</span></p>
				<p class="paragraf-3 para-style-override-17"><span>Derin bir nefes aldı, koltuğuna iyice yerleşti ve cevap verdi: “Babam bana hayatımda sadece bir defa vurdu. Geriye kalan zamanlarda benimle pek ilgilenmedi.”</span></p>
				<p class="paragraf-3 para-style-override-17"><span>“Ne demek istiyorsun?” dedim.</span></p>
				<p class="paragraf-3 para-style-override-17"><span>“Müşterileri ona bayılırdı. Çekici, nazik bir insandı ama eve geldiğinde akşam yemeğinde bir-iki içki içer, televizyon seyreder sonra da uyuyakalırdı.”</span></p>
				<p class="paragraf-3 para-style-override-17"><span>“Peki, ne zaman vurdu sana?” dedim.</span></p>
				<p class="paragraf-3 para-style-override-17"><span>“Yuvaya gidiyordum sanırım. Beni okuldan babam alacaktı ama deli gibi yağmur yağdı ve o gelmedi.” Sinirleri gerilmiş gibiydi, boynunu ovuşturdu. “Arkadaşımın annesi beni götürmeyi teklif etti. Dışarıda, yağmurda beklememin saçma olduğunu söyledi. Ben de onun arabasına bindim, evime geldim.”</span></p>
				<p class="paragraf-3 para-style-override-17"><span>“Sonra ne oldu?”</span></p>
				<p class="paragraf-3 para-style-override-17"><span>“Babam yarım saat kadar sonra küplere binmiş halde eve geldi. Yağmurda arabayla her yere gitmiş, beni kaçırdılar sanarak çılgına dönmüş.” Tıkanmış gibi duraksadı sonra kendini toparladı. “Tepemde dikilip ‘gerizekalı’ diye bana bağırdığını hatırlıyorum. Kolumdan tuttuğu gibi beni dizine yatırdı, kemerini çıkardı ve canım çıkana kadar dövdü.”</span></p>
				<p class="paragraf-3 para-style-override-17"><span>“Korkunç bir şey olmalı.” Bruce beni duymamıştı. Aklı başla yerdeydi. “Bruce, iyi misin?” dedim.</span></p>
				<p class="paragraf-3 para-style-override-17"><span>“Başka bir şey hatırladım birden. Şimdiye kadar hiç hatırlamamıştım…”</span></p>
				<p class="paragraf-3 para-style-override-17"><span>“Devam et” dedim, cesaret vererek.</span></p>
				<p class="paragraf-3 para-style-override-17"><span>“O gece bir etkinlik için ailecek sinagoga gitmiştik. Annemle babam kız kardeşimle beni dinlenme odasına bıraktı. Bütün çocuklar orada toplanmış film izliyordu.”</span></p>
				<p class="paragraf-3 para-style-override-17"><span>“Annenle baban nereye gitti?”</span></p>
				<p class="paragraf-3 para-style-override-17"><span>“Şapeldeki bir konuşmayı dinlemeye gittiler galiba.</span></p>
				<p class="paragraf-3 para-style-override-17"><span>“Ne oldu seni bırakmalarından sonra?” dedim. Üzgün görünüyordu. “Acele etme Bruce.”</span></p>
				<p class="paragraf-3 para-style-override-17"><span>“Biraz tedirgin bir halde kız kardeşimle oturuyordum. Daha önce hiç filme gitmemiştim. Koydukları katlanan sandalyelerin çok rahatsız olduğunu ve dövülmekten dolayı popomun acıdığını hatırlıyorum. Filmden de acayip korktum.”</span></p>
				<p class="paragraf-3 para-style-override-17"><span>“Hangi filmdi, hatırlıyor musun?” dedim.</span></p>
				<p class="paragraf-3 para-style-override-17"><span>“</span><span class="char-style-override-14">Pinokyo</span><span>!” diye haykırdı.</span></p>
				<p class="paragraf-3 para-style-override-21"><span class="GG-dropcaps-3">O AKŞAM ÇOCUKLAR YATTIKTAN SONRA</span><span> Gigi’yle evde vakit geçiriyorduk. Televizyonda haberlerin sesini kısmıştık, Gigi dizüstü bilgisayarıyla çalışıyordu. Bense geriatri stajyerlerini seçmekte yaşadığım zorluklar üstüne konuşuyordum. Gigi arada “hı hı” ya da “hmm” gibi karşılıklar veriyordu. Bir süre sonra dikkatini bana vermiyor diye kızmaya başladığımı fark ettim. O anda aklıma Bruce’un babası geldi. Müşterileri kendilerine eksiksiz ilgi gösterdiği için onu çok seviyorlardı ama o, geceleri ortamdan kopuyor, ailesine neredeyse hiç ilgi göstermiyordu.</span></p>
				<p class="paragraf-3 para-style-override-17"><span>İnsanın sürekli kusursuz bir ilgi göstermesi elbette ki mümkün değildi. Gigi beni seviyor ve hayatımla ilgileniyordu ama o anda dikkatini başka bir şeye odaklamıştı. Bilgisayarını bırakıp beni dinlemesini istesem, eminim ki isteğimi yerine getirirdi. Bana hiç aldırış etmeyen ya da duygusal hayatıma ilgi göstermeyen biriyle yaşamanın nasıl bir şey olabileceğini hayal etmeye çalıştım.</span></p>
				<p class="paragraf-3 para-style-override-17"><span>Bazı insanlarda empati kurma zorluğu “narsisizm” gibi bir kişilik bozukluğundan kaynaklanır. Bu kişiler kendilerini kendi ihtiyaçlarına öyle kaptırırlar ki yakınlarının ihtiyaçlarına karşılık vermeyi hiçbir zaman öğrenemezler. Bazı insanlar ise psikotik bir hastalık, depresyon veya başka birtakım kişisel sorunlar yüzünden diğer insanlara yaklaşamaz.</span></p>
				<p class="paragraf-3 para-style-override-17"><span>Bruce </span><span class="char-style-override-14">Pinokyo</span><span> filminin etrafında dönen travmatik olayları hatırladıktan sonra daha az kâbus görmeye başladı. Onunla çalışmaya devam ettikçe babasının sadece narsistik bir kişilik değil aynı zamanda, yüksek işlevli de olsa, bir alkolik olduğunu öğrendim. Gündüzleri içki içmiyordu ama geceleri içki onu kişisel sorunlarından uzaklaştırıyor, ailesiyle ilişki kurmasını engelliyordu. Babası Bruce’u bir defa dövmüştü ama oğlunun korku içinde yaşamasına neden olan, ani öfke nöbetlerine kapılan biriydi. Bruce’un gözünde güçlü, peşin hükümlü ve duygusal açıdan mesafeli bir kişilikti. Bruce babasının müşterilerine gösterdiği sevgi ve ilgiye büyük ihtiyaç duyuyor, oğul olarak onda hayalkırıklığı yarattığını, istediği gibi gerçek bir evlat olamadığını düşünüyordu. Babasından dayak yedikten hemen sonra Disney filmini izlemiş olması, Pinokyo’yu bilinçsizce bu travmatik olayla ilişkilendirmesine yol açmıştı. Filmin konusu da Bruce’a rüyalarında musallat olan kişisel çatışmalarla büyük ölçüde örtüşüyordu çünkü Pinokyo da babasının ilgi göstereceği “gerçek bir oğula” dönüşmek istiyordu.</span></p>
				<p class="paragraf-3 para-style-override-17"><span>Bu çözümlenmemiş sorunların Bruce’u şimdiye, yani 48 yaşına kadar, başkalarıyla yakınlaşmaktan ve başkalarına bağlanmaktan alıkoyduğunu düşünüyordum. Belki nişanlısında Disney saplantısı olması da tesadüf değildi. Bizler hayatta çoğu zaman korkumuzu yenmek ve korkunun altında yatan çatışmaları çözümlemek için en korktuğumuz şeylerin peşine düşeriz.</span></p>
				<p class="paragraf-3 para-style-override-17"><span>Gigi’ye döndüm ve “Hayatım, biraz ara verebilirsen seninle konuşmak istiyorum. Önerilerine ihtiyacım var” dedim.</span></p>
				<p class="paragraf-3 para-style-override-17"><span>Gigi gülümsedi. “Tabii ki” dedi ve bilgisayarını kenara kaldırdı.</span></p>
				<p class="paragraf-3 para-style-override-21"><span class="GG-dropcaps-3">PERŞEMBE GÜNÜ BRUCE İLE </span><span>seansımdan önce bir araştırma çalışmamın üzerinden geçebilmek için ofise erken geldim. Kendimi işe öyle kaptırmıştım ki zamanın nasıl geçtiğini anlamadım. Asistanım telefonu çaldırdı ve Bruce’un geldiğini haber verdi.</span></p>
				<p class="paragraf-3 para-style-override-17"><span>Kapıyı açtığımda Bruce’u yanında 30’lu yaşlarda, güzel bir kadınla buldum. Kadın pembe, fazla resmi olmayan Chanel döpiyes ile alçak topuklu ayakkabı giymişti. “Seni nişanlım Christina ile tanıştırayım.”</span></p>
				<p class="paragraf-3 para-style-override-17"><span>“Tanıştığımıza çok memnun oldum Dr Small” dedi Christina, gülümseyerek.</span></p>
				<p class="paragraf-3 para-style-override-17"><span>“Ben de memnun oldum” dedim.</span></p>
				<p class="paragraf-3 para-style-override-17"><span>“Hayatım, 50 dakika sonra beni buradan al, olur mu? Çıkıp alışverişe gideriz” dedi Bruce.</span></p>
				<p class="paragraf-3 para-style-override-17"><span>“Ah, buraya kadar gelip birkaç dakika sohbet edemeyecek miyim? Hiç psikiyatrist ofisine girmemiştim.” Bruce ile benim bir şey söylememe fırsat kalmadan Christina odaya girerek kanepeye oturdu. Bruce da tereddütle onun yanına geçti. Christina’nın neşesi bulaşıcıydı ve ben onun hipomanik mi yoksa sadece inanılmaz derecede canlı bir kişilik mi olduğunu kestiremiyordum. Ama ortama mutluluk saçtığına şüphe yoktu. “Bruce bana sizin mükemmel bir doktor olduğunuzu söyledi” dedi güleryüzle.</span></p>
				<p class="paragraf-3 para-style-override-17"><span>“Teşekkürler. Sen de hayır işleri yapıyormuşsun galiba Christina.”</span></p>
				<p class="paragraf-3 para-style-override-17"><span>Christina Doğu’da üniversiteden mezun olduktan sonra ailesinin hayır kurumunda çalışmaya başlayışını, şimdi de yönetim kurulu başkanı olduğunu anlattı. Kurum her yıl müzik ve sanat alanında kâr amaçlı olmayan kuruluşlara yaklaşık beş milyon dolar veriyordu. Bruce hayranlığını gizlemeden onu dinledi.</span></p>
				<p class="paragraf-3 para-style-override-17"><span>“Özellikle konuşmak istediğin bir şey var mıydı?” dedim Christina’ya.</span></p>
				<p class="paragraf-3 para-style-override-17"><span>“Öncelikle Bruce’un terapiye gelmesine ne kadar memnun olduğumu söylemek istiyorum” dedi. “Çok iyi oldu gerçekten. Artık daha iyi uyuyor, morali de çok yüksek.”</span></p>
				<p class="paragraf-3 para-style-override-17"><span>“Doğru” diye araya girdi Bruce. “İyi bir uyku çekmek mucizeler yaratabiliyor.”</span></p>
				<p class="paragraf-3 para-style-override-17"><span>“Peki, düğün planları nasıl gidiyor?” dedim.</span></p>
				<p class="paragraf-3 para-style-override-17"><span>Christina’nın çehresi aydınlandı. “Öyle heyecanlıyız ki! Peri masallarındaki gibi bir düğün olacak. Bruce size ayrıntıları anlattı mı?”</span></p>
				<p class="paragraf-3 para-style-override-17"><span>Bruce ellerini kenetleyerek öne doğru eğildi. “Disneyland olayını anlattım tabii ki Gary’e.”</span></p>
				<p class="paragraf-3 para-style-override-17"><span>Christina kibarca ona döndü. “Ne demek istedin, ‘Disneyland olayı’ derken?”</span></p>
				<p class="paragraf-3 para-style-override-17"><span>“Biliyorsun işte, Pamuk Prenses olayı, Uyuyan Güzel Şatosu, bütün bunlar” dedi Bruce.</span></p>
				<p class="paragraf-3 para-style-override-17"><span>Christina incinmiş gibiydi. “Hani senin için hiç dert değildi?”</span></p>
				<p class="paragraf-3 para-style-override-17"><span>“Pek değil aslında ama üzerinde durmadığımız daha başka o kadar çok seçenek var ki…”</span></p>
				<p class="paragraf-3 para-style-override-17"><span>“Benim düğün planımdan memnun değil misin yani Bruce?”</span></p>
				<p class="paragraf-3 para-style-override-17"><span>Bruce bir an tereddüt ettikten sonra endişeyle “Sadece ailemin daha geleneksel… Belki daha Yahudi usulü bir şey beklediğini düşünüyorum” dedi.</span></p>
				<p class="paragraf-3 para-style-override-17"><span>Christina şaşırdı. “Şimdiye kadar hiç bahsetmemiştin bundan.”</span></p>
				<p class="paragraf-3 para-style-override-17"><span>“Duygularını incitmek istemedim de, ondan” dedi Bruce. “Bu düğün senin için ne kadar önemli, biliyorum.”</span></p>
				<p class="paragraf-3 para-style-override-17"><span>“Senin için önemli değil mi?” diye çıkıştı Christina.</span></p>
				<p class="paragraf-3 para-style-override-17"><span>Bruce onun elini tuttu. “Tabii ki önemli. Seni seviyorum.”</span></p>
				<p class="paragraf-3 para-style-override-17"><span>Devreye girdim. “Düğünün ikiniz için de önemli olduğu ortada ama ayrıntılar hakkındaki hislerinizi tartışmanız da bir o kadar önemli.”</span></p>
				<p class="paragraf-3 para-style-override-17"><span>“Dr Small, ben küçüklüğümden beri mükemmel bir Pamuk Prenses düğünü istedim.”</span></p>
				<p class="paragraf-3 para-style-override-17"><span>“Sence neden?” dedim.</span></p>
				<p class="paragraf-3 para-style-override-17"><span>“Sanırım babamla Disneyland’e gitmek çok önemliydi de ondan. Elimden tutarak beni Uyuyan Güzel Şatosu’nda gezdirdiğini hatırlıyorum. Muhteşem bir şeydi. Eminim o da olsa benim adıma bunu isterdi.”</span></p>
				<p class="paragraf-3 para-style-override-17"><span>“Baban vefat mı etti?” dedim.</span></p>
				<p class="paragraf-3 para-style-override-17"><span>Christina üzgün bir ifadeyle bakışlarını kaçırdı. “Ben 10 yaşımdayken pankreas kanserine yakalandı, üç ayda gitti.” Bruce uzanıp Christina’ya sarıldı.</span></p>
				<p class="paragraf-3 para-style-override-17"><span>“Baba kaybetmek için hayli küçük bir yaş” dedim.</span></p>
				<p class="paragraf-3 para-style-override-17"><span>Christina toparlandı. “Evet, zordu gerçekten ama annem yeniden evlendi, hem de harika bir insanla. Üstelik Bruce’um da var.” Bruce’a gülümsedi ve yanağına bir öpücük kondurdu.</span></p>
				<p class="paragraf-3 para-style-override-17"><span>Kendi kendime acaba Christina duygusal olarak babasıyla son defa Disneyland’e gittiği 10 yaşında takılıp kalmış olabilir mi diye düşündüm. Peri masallarındaki gibi kusursuz bir düğün yapma girişimi, babasıyla arasında hissettiği yakınlığı yeniden yaşamaya yönelik, tatmin edilmemiş bir arzunun ifadesi olabilirdi. Bu ayrıca neden kendisinden 15 yaş büyük bir adamla evlendiğini de kısmen açıklayabilirdi. </span></p>
				<p class="paragraf-3 para-style-override-17"><span>“Disneyland’de evlenmenin senin için neden önemli olduğunu anlayabiliyorum” dedim.</span></p>
				<p class="paragraf-3 para-style-override-17"><span>“Bir hayaldi sadece; hayatım ona bağlı değil. Bruce’un bana bu fikirden hoşnut olmadığını hiç söylememiş olması daha önemli.”</span></p>
				<p class="paragraf-3 para-style-override-17"><span>Bruce’a baktım. “Sen de hayallerinden bazılarını Christina’yla paylaşmak ister misin?”</span></p>
				<p class="paragraf-3 para-style-override-17"><span>“Evet, ister misin?” dedi Christina giderek sinirlenerek.</span></p>
				<p class="paragraf-3 para-style-override-17"><span>Bruce ayağa kalkıp pencereden dışarı baktı. “Hayatım, Gary ile konuştuğum şeylerden biri sürekli gördüğüm bir kâbus.”</span></p>
				<p class="paragraf-3 para-style-override-17"><span>Christina Bruce’un açılmaya başladığını hissettiği anda yumuşadı. “Öyle mi canım? Anlatsana bana da.”</span></p>
				<p class="paragraf-3 para-style-override-17"><span>“Çok acayip, biraz da utanç verici rüyalar” dedi.</span></p>
				<p class="paragraf-3 para-style-override-17"><span>“Benden utanmana gerek yok. Seni seviyorum.”</span></p>
				<p class="paragraf-3 para-style-override-17"><span>“Biliyorum… Şey, nasıl başlarsa başlasın her rüyanın sonunda Pinokyo oluyorum ve bir eşeğe dönüşüyorum. Sonra uyanıyorum ve bir daha da uyuyamıyorum.”</span></p>
				<p class="paragraf-3 para-style-override-17"><span>“Vay canına” dedi Christina, “Hiç haberim yoktu. Çok üzüldüm sevgilim. Benim evden nefret etmene şaşmamalı.” İkisi de güldüler.</span></p>
				<p class="paragraf-3 para-style-override-17"><span>Bruce devam etti. “Olay baştan sona çok karmaşık ve de babamla ilgisi var.”</span></p>
				<p class="paragraf-3 para-style-override-17"><span>“Babanla ne oldu?” dedi Christina.</span></p>
				<p class="paragraf-3 para-style-override-17"><span>“Uzun hikâye ama çocukken babam bir gün bana dayak attı ve aynı gün </span><span class="char-style-override-14">Pinokyo</span><span> filmini izledim. Film ödümü patlattı . Fakat şimdi terapi sayesinde görüyorum ki aklımda bu iki olay arasında bir şekilde tuhaf bir bağlantı oluşmuş.” </span></p>
				<p class="paragraf-3 para-style-override-17"><span>“Bruce, Disneyland’de evlenmek çocukluğumdan beri hayalimdi. Ama ne diyeceğim biliyor musun?” duraksadı ve doğruldu, “Artık yetişkin bir insanım ve sen benim için fantastik bir şatodan ya da Pamuk Prenses elbisesinden daha değerlisin. Keşke bu konudaki hislerini daha önce söyleseydin bana.” Bruce Christina’ya yanaştı, birbirlerine sarıldılar.</span></p>
				<p class="paragraf-3 para-style-override-17"><span>Rüya yorumu tüm psikoterapistler için güçlü bir araç olabilir. Pinokyo hikâyesi Bruce’un hayatıyla ilgili metaforlarla yüklüydü. Babasıyla ilişkisi onda hayatı boyunca başkaları tarafından görülmeyen, duygudan yoksun bir kukla gibi değil, gerçek bir insan gibi muamele görme arzusu uyandırmıştı. Babasından yakın bir ilişkinin karmaşıklığıyla başetmeyi hiçbir zaman öğrenememişti ve çoğu Disney öyküsünde olduğu gibi, ortada güçlü bir ana figürü de yoktu. Bruce’un annesi arka planda kalmış, ne olursa olsun daima babanın tarafını tutmuştu.</span></p>
				<p class="paragraf-3 para-style-override-17"><span>Bruce’un estetik cerrah olma tercihi de kendi hayatında kusursuzluk yaratma yönünde bir girişim olabilirdi. Freud olsa buna “yüceltme” derdi; yani bilinçdışı kusurluluk duygusunu yapıcı bir şeye yönlendirmenin bir yolu. Bruce çatışmaları ve korkuları hakkında Christina’ya açılmamış olsa Disney düğününü yeni bir ilişkiden daha kaçmak için “oyunbozan” mazeret olarak kullanabilirdi. Ama kendine ve Christina’ya yalan söylemeyi bırakınca burnu uzayan Pinokyo rüyaları, eşeğe dönüşen kötü çocuk imgesiyle birlikte giderek ortadan kalktı. </span></p>
				<p class="paragraf-3 para-style-override-17"><span>Christina’nın düğünü Disneyland’de yapma arzusu, babasının ölümünde deneyimlediği terk edilme ve kaybetme duygularını tamir etme yönünde bir girişim olabilirdi. Babasıyla yaşadığını anımsadığı yakınlığı ve büyüleyici duyguları zihninde yeniden yaratmaya çalışıyordu.</span></p>
				<p class="paragraf-3 para-style-override-17"><span>Christina’nın Disney’le ilgili her şeye gösterdiği ilgi bana hobiden çok saplantı gibi görünmüştü. Ama poker veya golf olsun, beyzbol kartından ayakkabıya kadar çeşitli eşyaları biriktirmek olsun, hangimizde saplantının kıyısında gezinen meşgaleler yoktur ki? Bazen bu tutkularımızı benimser, hatta kendimizi onlarla tanımlarız, bazen de utanır, onları gizli tutarız. Kendi kendimizle veya başkalarıyla rahat olmamızın anahtarı eksantrik yanlarımızı kabul etmemiz ve saplantıya dönüştürmeden onlardan keyif almamızdır.</span></p>
				<p class="paragraf-3 para-style-override-17"><span>Bruce sonraki hafta seansa tek başına geldi. Dinlenmiş ve neşeli görünüyordu. </span></p>
				<p class="paragraf-3 para-style-override-17"><span>“Geçen hafta Christina’nın da katıldığı seans ilişkimizde olağanüstü bir fark yarattı” dedi. “Disneyland kontratını iptal ettik. Christina bir düğün organizatörü tuttu, hatta seremoniyi de bir haham yapacak.”</span></p>
				<p class="paragraf-3 para-style-override-17"><span>“Nerede yapacaksınız peki?” dedim. </span></p>
				<p class="paragraf-3 para-style-override-17"><span>Sırıttı. “Ailemin gittiği sinagogda!”</span></p>
				<p class="paragraf-3 para-style-override-17"><span>“Christina tüm bu değişikliklere ‘tamam’ dedi mi?”</span></p>
				<p class="paragraf-3 para-style-override-17"><span>“‘Tamam’ demekten de öte, mükemmel karşıladı. Ona duygularımı açtığımdan beri çok daha fazla yakınlaştık.”</span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">DÜĞÜN KAZASIZ BELASIZ ATLATILDI</span><span> ve Bruce psikoterapiye bir yıl daha devam etti. Karı koca bir ev satın aldılar ve minimalist stiliyle ünlü bir dekoratör tuttular. Christina Disney eşyalarını depoya kaldırttı, Pinokyo ise Bruce’un rüyalarında nadiren boy gösterdi.</span></p>
				<p class="paragraf-3 para-style-override-17"><span>Christina evlilikten birkaç ay sonra hamile kaldı. Bruce çok sevinçliydi ama kâbusları geri döndü. Terapi sürecinde rüyalarının bu defa çocuğunun Yahudi olarak yetiştirilmemesi kaygısı yüzünden tetiklendiğini keşfettik. Birkaç “çift terapisinden” sonra Bruce nihayet duygularını Christina’ya anlattı. Aralarındaki dinamik gereği Bruce gizli korku ve kaygılarını ortaya koyduğu anda Christina kendini ona daha yakın hissetti ve Noel ağaçları olabildiği sürece çocukların Musevi okuluna gönderilmesini kabul etti.</span></p>
				<p class="paragraf-3 para-style-override-17"/>
			</div>
		</div>
	</body>
</html>