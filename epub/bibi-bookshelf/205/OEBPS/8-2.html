<html xmlns="http://www.w3.org/1999/xhtml">
	<head>
		<title>8-2.html</title>
		<link href="template.css" rel="stylesheet" type="text/css"/>
	</head>
	<body>
		<div id="x8-2.html" xml:lang="tr-TR">
			<div class="Basic-Text-Frame-7">
				<p class="anabaslik-2" id="toc_marker-5"><span>ÜÇÜNCÜ BÖLÜM</span></p>
				<p class="arabaslikorta"><span>ELİMİ TUT LÜTFEN</span></p>
				<p class="Footnote-Text para-style-override-3"/>
				<p class="arabaslikorta-copy"><span>1980 Kışı</span></p>
				<p class="Footnote-Text para-style-override-3"/>
				<p class="resim-2"><span><img alt="1.jpg" class="image" height="69" src="images/1_fmt5.jpeg" width="65"/></span></p>
				<p class="paragraf-3"><span class="GG-dropcaps-3">NÖBET ODASINDA UYUYORDUM Kİ </span><span>telefonun sesine uyandım. Saat sabahın 2’siydi ve ortopedik cerrahi bölümünün asistan doktoru acil servise inmemi, bileği kırılmış 28 yaşında bir adamla görüşmemi istiyordu. Sürünerek yataktan kalktım, merdivenleri indim.</span></p>
				<p class="paragraf-3 para-style-override-17"><span>Acil servis odası her zamanki gibi kaza geçiren hastalarla, kaygılı anne babalarla, ağır hastalarla ve bir Tylenol alıp evde otursa çok daha iyi edecek kişilerle tıka basa doluydu. Ortopedik cerrahi asistanı Dr Neil Cooper’ın hemşire köşesinde bir dosyaya bir şeyler yazdığını gördüm. Eski tenis oyuncusu, yanık tenli, iri yarı, kendini beğenmiş Cooper, adeta cerrah olmak için doğmuştu. Kral olmak güzel bir şey olmalı.</span></p>
				<p class="paragraf-3 para-style-override-17"><span>“Söylesene Neil, ne zamandan beri kırık bileği sarmak için akıl doktorundan yardım istiyorsun?”</span></p>
				<p class="paragraf-3 para-style-override-17"><span>Neil başını kaldırıp “Gary, senden tavsiye istiyorum. Bir gariplik var bu hastada” dedi. </span></p>
				<p class="paragraf-3 para-style-override-17"><span>Cooper fena adam değildi aslında. Bazen birlikte takılırdık. Dış dünyaya karşı bir doktor için fazla seksiyim tavrını takınırdı ama aslında iç dünyasında güvensiz, hepimiz gibi zorluklar karşısında bocalayan biriydi. Tahminimce cerrahlardan çok akıl doktorlarıyla takılmasının nedeni annesinin psikiyatrist olmasıydı. Ona göre psikiyatri ve cerrahi en müdahaleci uzmanlık alanlarıydı -o insanları keserken ben zihinlerinin içine bakıyordum- ve hem korku hem de saygı uyandırmamız bu yüzdendi.</span></p>
				<p class="paragraf-3 para-style-override-17"><span>“Nesi garipmiş?” dedim. </span></p>
				<p class="paragraf-3 para-style-override-17"><span>“Üçüncü defadır sol üst ekstremite yaralanmasından geliyor buraya.”</span></p>
				<p class="paragraf-3 para-style-override-17"><span>Esnedim. “Sakardır belki.”</span></p>
				<p class="paragraf-3 para-style-override-17"><span>“Yok, hayır, adam cidden bir garip. Sürekli ameliyat gerekip gerekmediğini soruyor. İstiyor sanki ameliyat olmayı. Tüylerimi diken diken ediyor resmen.” Neil tanıdığım cerrahlar içinde psikolojik kavrayışı yüksek olanlardan biriydi. Bu hastada tehlikeli olabilecek bir şeyler sezmiş olmalıydı. </span></p>
				<p class="paragraf-3 para-style-override-17"><span>Acil serviste bir dâhiliyeci veya cerrah psikiyatrik danışma istiyorsa bu genelde olası bir intihar riskinden veya tıp ekibinin telaşlı ritmini etkileyen, sekteye uğratan ajite davranışlardan dolayıdır. Sürekli meşgul acil doktorlarının genelde hastanın zihinsel rahatsızlığa veya duygusal sorunlara işaret edebilecek ilk bakışta anlaşılamayan, karmaşık veya tuhaf davranışlarını doğru biçimde değerlendirecek vakti yoktur. </span></p>
				<p class="paragraf-3 para-style-override-17"><span>Kendi tıp hekimliği stajım sırasında ben de aynı anda neredeyse 20 hastayla ilgilenirken, herhangi bir gariplik veya duygusal sorun sezdiğimde acilen psikiyatriye çağrı gönderirdim. Psikiyatriye daima ilgi duyduğum halde zihnin inceliklerini araştırma olasılığını aklımda bloke ediyordum. Diğer intörnlerle konuştuğumda onların da aynı şekilde davrandıklarını öğrendim.</span></p>
				<p class="paragraf-3 para-style-override-17"><span>Daha sonra, psikiyatri eğitimim sırasında profesörlerimden Ed Messner bana bloke etme konusunda yardımcı oldu. Messner verdiği “Öztanı” başlıklı seminerde tanı becerimizi geliştirmek için hastalara verdiğimiz duygusal tepkileri tanımamızı sağladı. Seminer doğuştan gelen empatik becerilerimiz sayesinde başkalarının duygusal durumunu bir noktaya kadar deneyimlediğimiz ilkesini temel alıyordu. Diğer bir deyişle, depresyondaki veya öfkeli bir insanla vakit geçiriyorsak o insanın zihinsel durumu “empatik olarak bulaşıcıydı” ve biz de kendimizi üzgün veya sinirli hissetmeye başlıyorduk. Dolayısıyla terapist hastalarına verdiği duygusal tepkileri belirleyebildiğinde, hastanın tanısı hakkında ipuçları edinebilir. Bu strateji, özellikle de hastalar bilinçli ya da bilinçsiz, gerçek duygusal deneyimlerini maskelemeye ya da saklamaya çalıştıklarında yararlı olur. </span></p>
				<p class="paragraf-3 para-style-override-17"><span>Elbette ki psikiyatrist işin dozunu kaçırarak her depresyonlu hasta geldiğinde kendini depresif hissetmek istemez. Hastaya karşı hem duygusal mesafeli hem de duyarlı olunabilecek “mesafeli bir ilgiyi” korumak yararlı olacaktır. Mesafelilik doktoru iyileşemeyen veya belki de ölüm olasılığı olan hastalara duyulan ilginin yarattığı duygusal sarsıntılardan korur. Tıp okulları ne yazık ki bu becerileri öğretmeye ya hiç vakit ayırmazlar ya da çok az ayırırlar.</span></p>
				<p class="paragraf-3 para-style-override-17"><span>Hastamız Kenny Miller’ı acil servise annesi getirmişti. Hastada sadece sargı ve askıya almayı gerektiren yaygın yaralanmalardan biri olan, sol bilekte dorsal trikuetral avülsiyon kırığı vardı. Söylediğine göre evlerinin garajında bir dolap yaparken çekici kaydırmış, bileğine vurmuştu. Neil’ın notlarına göre son bir yıl içinde aynı bilekte ve elde benzeri yaralanmalar yüzünden iki defa daha acil servise gelinmişti. Hastanın gecenin bir yarısı garajda neden dolap yapmaya çalıştığını merak ettim. Hikâye baştan sona tuhaftı.</span></p>
				<p class="paragraf-3 para-style-override-17"><span>Perdeyi çekip açtığımda Kenny’nin sedyede oturduğunu, yanındaki sandalyede de orta yaşlı bir kadının oturduğunu gördüm. Kadın kaygılı ve stresli görünüyordu. Kenny’nin uzun, sapsarı saçları ve düzgün kısaltılmış sakalı vardı. Üstüne eski bir oduncu gömleği, altına soluk bir kot giymişti ve sol kolunun sargısı yapılmış, kol askıya alınmıştı. </span></p>
				<p class="paragraf-3 para-style-override-17"><span> “Hey, cerrahım nereye gitti?” Kenny sakin, hatta neredeyse neşeliydi.</span></p>
				<p class="paragraf-3 para-style-override-17"><span>“Dr Cooper’ın acil bir durumla ilgilenmesi gerekti” dedim. “Ben Dr Small. Dr Cooper benden uğrayıp biraz daha bilgi almamı istedi. Bileğini nasıl incittiğini anlatabilir misin bana Kenny?” dedim.</span></p>
				<p class="paragraf-3 para-style-override-17"><span>“Doktora anlatmıştım zaten… Marangozum ben. Bir dolabın kapağını takarken dikkatim dağıldı herhalde, çekicim kaydı. Aptallık işte.”</span></p>
				<p class="paragraf-3 para-style-override-17"><span>Kenny konuşurken kadın ayağa kalktı ve oğlunu rahatlatmak için sırtını okşadı. “Ağrın var mı canım?”</span></p>
				<p class="paragraf-3 para-style-override-17"><span>“Yok anne, iyiyim ben. Sağol.”</span></p>
				<p class="paragraf-3 para-style-override-17"><span>“Demek marangozsun. Elinde çok iş vardır herhalde. Burada yazdığına göre bu yıl bileğini iki defa daha incitmişsin” dedim Kenny’yi açıklamaya yönlendirmeye çalışarak.</span></p>
				<p class="paragraf-3 para-style-override-17"><span>“Şey, evet, aldığım birkaç iş yüzünden bayağı meşgulüm. Sanırım kazaya da yatkınlığım var.”</span></p>
				<p class="paragraf-3 para-style-override-17"><span>Annesi anlayışla başını salladı. “Zavallı bebeğim. Ne kadar çok çalışıyor, çok da tehlikeli işi.”</span></p>
				<p class="paragraf-3 para-style-override-17"><span>Kenny annesinden fazlaca sevgi şefkat görüyordu ve annesi dikkatimi dağıtmaya başlıyordu. “Bayan Miller? Baş başa konuşabilmemiz için bize birkaç dakika verebilir misiniz? Kafeterya koridorun hemen ilerisinde.”</span></p>
				<p class="paragraf-3 para-style-override-17"><span>“Ne dersin Kenny, olur mu? İhtiyacın olursa biliyorsun yerimi” dedi anne.</span></p>
				<p class="paragraf-3 para-style-override-17"><span>“Ben iyiyim anne. Merak etme.”</span></p>
				<p class="paragraf-3 para-style-override-17"><span>Kadın odadan çıktığında” Kenny, ben psikiyatristim” dedim. “Dr Cooper buraya uğramamı söyledi çünkü senin bilek yaralanmalarının tamamen kaza sonucu olmayabileceğini düşünüyor.”</span></p>
				<p class="paragraf-3 para-style-override-17"><span>Kenny bozulmuş gibiydi. “Ne diyorsunuz yani? Bileğimi bilerek mi kırdım?”</span></p>
				<p class="paragraf-3 para-style-override-17"><span>“Mutlaka kasıtlı ya da planlıydı demiyorum. Sadece farkında olmadığın ama canını sıkan bir şey olabilir.”</span></p>
				<p class="paragraf-3 para-style-override-17"><span>“Bakın Dr Small, cerraha da söylediğim gibi sadece kazaydı. Bu konuda niye böyle telaş ettiniz, anlamadım.”</span></p>
				<p class="paragraf-3 para-style-override-17"><span>Kenny konuşurken ben de çekici “kaydırmasının” olası bazı nedenlerini aklımdan geçirdim. İşçi tazminatı peşinde olabilirdi veya belki annesinden ilgi görmekten hoşlanıyordu. Belki de uyuşturucu bağımlısıydı ve ağrı kesici almaya çalışıyordu. Gerçek hikâye ne olursa olsun, kaynağını gecenin bu saatinde keşfedemeyeceğimi biliyordum. Şu an dolaysız denebilecek yaklaşımıma karşı savunmaya geçtiğini fark edince ciddiyetin dozunu biraz azalttım.</span></p>
				<p class="paragraf-3 para-style-override-17"><span>“Biliyorsun Kenny, stres bazen dikkatimizi dağıtır, bizi kazalara yatkın hale getirir. Bu aralar hayatında stres yaratan bir şey var mı?”</span></p>
				<p class="paragraf-3 para-style-override-17"><span>Kenny ajite olmaya başlamıştı. “Eh, tabii. Eşinden ayrı yaşamayı ve ailenin yanına dönmeyi stres sayarsanız, evet, var.” Durup kendini toparladı. “Yani kolay değil, demek istiyorum. Ama idare ediyoruz işte.”</span></p>
				<p class="paragraf-3 para-style-override-17"><span>“Eşinle aile danışmanlığını düşündünüz mü hiç?” dedim.</span></p>
				<p class="paragraf-3 para-style-override-17"><span>“Hayır. Zaten onun isteyeceğini sanmıyorum” dedi. “Bıktı artık benden.”</span></p>
				<p class="paragraf-3 para-style-override-17"><span>“Biliyor musun Kenny, Salı veya Çarşamba öğleden sonra boş vaktim var benim. İstersen karınla birlikte haftaya bana gelin. O gelmese bile seninle stresini azaltmanın yollarını araştırabiliriz.”</span></p>
				<p class="paragraf-3 para-style-override-17"><span>“Bilemiyorum. Onunla konuşmayı deneyebilirim herhalde. 10 yılı birlikte geçirdik sonuçta. Belki gelir.”</span></p>
				<p class="paragraf-3 para-style-override-17"><span>Kenny ile ilgili notlarımı tamamladıktan sonra merdivenleri geçerek asansöre doğru yürüdüm. Aklımda Kenny’nin asıl sorununun ne olduğu vardı. Karısını resme dâhil etmek iyi olacaktı. Ne de olsa Kenny ayrılık konusunda üzgündü ve kadın çok sayıdaki bilek kazasına bir açıklık getirebilirdi.</span></p>
				<p class="paragraf-3 para-style-override-17"><span>Çarşamba günü ofisimi düzeltip sandalyeleri yerleştirdiğim sırada Kenny ile karısı randevuya geldi. Kenny’nin sağlam elini sıktım, o de beni Lauren Miller ile tanıştırdı. Kadın dışa dönük tipte, sarışın, çekici biriydi. İkisi de tişört ve kot gibi gündelik giysiler giymişlerdi ve aralarındaki gerilim hemen belli oluyordu.</span></p>
				<p class="paragraf-3 para-style-override-17"><span>“Tanıştığımıza memnun oldum Lauren” dedim.</span></p>
				<p class="paragraf-3 para-style-override-17"><span>Lauren sert bir biçimde elimi sıktığında kızgınlığını hissettim. Belli ki burada olmak istemiyordu. </span></p>
				<p class="paragraf-3 para-style-override-17"><span>“Oturun lütfen.” Sandalyeleri işaret ettim.</span></p>
				<p class="paragraf-3 para-style-override-17"><span>Aralarındaki gerginlik bende güvensizlik yaratıyordu, o anda fark ettim ki seans için herhangi bir strateji hazırlamamıştım. Aklıma söyleyecek hiçbir şey gelmeyince onlara Celtics takımı şampiyonluğa koşar mı sizce, gibi bir soru sormayı düşündüm.</span></p>
				<p class="paragraf-3 para-style-override-17"><span>Haftasonunda evlilik terapisi tekniklerini okuyarak biraz vakit geçirmiştim. Çiftlerle ilgilenmek genelde terapist için bireylerle ilgilenmekten daha karmaşıktır. Evlilik terapisinde bir kişi yerine iki kişinin psikolojik perspektifleri ve motivasyonlarını düşünmekle kalmayıp çoğu zaman aralarında hakemlik yapmak zorunda kalırsınız. İrdeleme ve yorumlarınızı fazlaca kocaya odaklarsanız, karısı “kendi tarafında” olduğunuzu, koca da ikinizin ona karşı birlik olduğunuzu düşünebilir. Desteğinizi kocaya kaydırırsanız o zaman da kadın yanlış anlaşıldığını, yalnız bırakıldığını hissedebilir. Bir yandan bu destekleyici ve açıklayıcı yorumları dengelemeye çalışırken, bir yandan da duruma kendi verdiğiniz tepkilere dikkat etmeniz ve bunların size yanlılık kazandırmasını engellemeniz gerekir.</span></p>
				<p class="paragraf-3 para-style-override-17"><span>Miller’lar karşımda huzursuzca sessizlik içinde otururken aklımdan bir dizi soru geçti: Lauren niye bu kadar kızgındı? Kenny’nin neden sol bileğini incitip durduğunu biliyor muydu? Kenny karısının yanında neden böyle sessiz ve saygılıydı? Bu ikisini ilk başta bir araya getiren, şimdi ise ayrı düşüren şey neydi? İşe nereden başlayacağımı bilemiyordum, haftasonu okumalarımın da pek bir faydası dokunmuyordu. Tedirginliğimi sezdiklerinden şüphelenerek bir anda, “Bugün birlikte gelmenize gerçekten memnun oldum” deyiverdim.</span></p>
				<p class="paragraf-3 para-style-override-17"><span>“Bakın, Dr Small” dedi Lauren, “bizim artık yeniden bir araya gelmemiz mümkün değil, o yüzden de söyler misiniz nedir öğrenmek istediğiniz?”</span></p>
				<p class="paragraf-3 para-style-override-17"><span>Kenny bu yorum karşısında incinmiş gibiydi, kadının açıksözlülüğü beni de afallattı. Daha konuya girmeden beni savunma pozisyonuna koymuştu.</span></p>
				<p class="paragraf-3 para-style-override-17"><span>“Lauren, bugün senin de gelmeni istedim çünkü bunun Kenny’ye neler olduğunu anlamamıza yardımcı olacağını düşündüm” dedim. “Birinizden biri diğerine karşı hisleri hakkında konuşmak isterse, onu da yapabiliriz.” Lauren başını öne eğip huzursuzca çantasıyla oynamaya başladı. “Kenny’nin bu sene bileğini üç defa incittiğini biliyor muydunuz Bayan Miller?” dedim.</span></p>
				<p class="paragraf-3 para-style-override-17"><span>Lauren güldü. “Herhalde, ki geçen hafta yine incitmesine hiç şaşırmadım. Yıllardır takıntılı sol koluyla. O kadar ilgiyi bana gösterse onu evden kovmayabilirdim.”</span></p>
				<p class="paragraf-3 para-style-override-17"><span>Kenny hemen araya girdi. “Haksızlık ediyorsun ama. Sana bol bol ilgi gösteriyorum ama hiçbir zaman yetmiyor ki…”</span></p>
				<p class="paragraf-3 para-style-override-17"><span>Lauren gözlerini devirdi.</span></p>
				<p class="paragraf-3 para-style-override-17"><span>“Ne olmuş birkaç kaza geçirmişsem” dedi Kenny. “Çok yoğun çalışıyorum, çok da stresliyim.”</span></p>
				<p class="paragraf-3 para-style-override-17"><span>“Sorun o değil ki… Sen </span><span class="char-style-override-14">her zaman</span><span> çalışıyorsun, çalışmadığın zaman da aklın başka yerde. Hem kabul et, sol kolunla ilgili bu olay yaralanmalarından çok önce başladı.”</span></p>
				<p class="paragraf-3 para-style-override-17"><span>“Eliyle ilgili nasıl bir </span><span class="char-style-override-14">olaydan</span><span> söz ediyorsunuz?” dedim, yorumlarını bana yöneltirse Kenny’nin üzerindeki baskının biraz azalacağını düşünerek.</span></p>
				<p class="paragraf-3 para-style-override-17"><span>Lauren bana dönerek, “Neredeyse onu tanıdığımdan beri elini arka cebine koyarak geziyor.”</span></p>
				<p class="paragraf-3 para-style-override-17"><span>“Bir sürü insan yapar bunu” dedi Kenny. “Ne olmuş ki?”</span></p>
				<p class="paragraf-3 para-style-override-17"><span>Lauren ona dik dik baktı. “Normal bir şey değil bu Kenny. Sinir tiki gibi bir şey sendeki. Üstelik beni de çok rahatsız ediyor.”</span></p>
				<p class="paragraf-3 para-style-override-17"><span>“Tamam” dedi Kenny, “bütün derdin buysa yapmam artık.”</span></p>
				<p class="paragraf-3 para-style-override-17"><span>Lauren de ona çıkıştı, “Benim sorunummuş gibi göstermeye çalışma şunu. Cadılar Bayramı’na ne diyorsun?” Bana döndü. “Kostümü mükemmeldi gerçekten. </span><span class="char-style-override-14">Kaçak</span><span>’taki tek kollu adam kılığına girdi.”</span></p>
				<p class="paragraf-3 para-style-override-17"><span>“Komik bir kostüm olduğunu düşündüm de ondan” dedi Kenny. “Bu konuyu açman bile saçma.”</span></p>
				<p class="paragraf-3 para-style-override-17"><span>Miller’ların didişmesinin giderek şiddetlenişini izlerken durumu sakinleştirme ihtiyacı duydum ama bir yandan da şu Cadılar Bayramı kostümü hakkında daha çok öğrenmek istiyordum. “Kenny, istersen Lauren’e konuşma şansı tanıyalım” dedim.</span></p>
				<p class="paragraf-3 para-style-override-17"><span>“Teşekkürler Dr Small.” Lauren küçümsercesine Kenny’e baktı. “Kostümün ilk başta biraz komik olduğunu kabul ediyorum. Eskiden Kenny’nin bir espri anlayışı vardı. Her neyse, ilk giydiğinde bir sorun yoktu.”</span></p>
				<p class="paragraf-3 para-style-override-17"><span>“İlk giydiğinde mi?” dedim.</span></p>
				<p class="paragraf-3 para-style-override-17"><span>Kenny araya girdi. “Neden konuşuyoruz bu konuyu?”</span></p>
				<p class="paragraf-3 para-style-override-17"><span>Lauren onu duymazdan geldi. “Cadılar Bayramı’ndan sonra kostümü evde de giymeye başladı. Arkadaşlar geldiğinde bile giydi.”</span></p>
				<p class="paragraf-3 para-style-override-17"><span>“Şakaydı alt tarafı” dedi Kenny, bunalarak.</span></p>
				<p class="paragraf-3 para-style-override-17"><span>“Evet, Kenny, çok komikti gerçekten” dedi Lauren, alaycı bir tavırla. Sonra bana baktı. “O sözde kostümle dışarı da çıkmaya başladığında gayet ciddiydi ama. Sinemaya, akşam yemeğine gitmeye başladı. Hiç komik değildi artık, rezillikti resmen.”</span></p>
				<p class="paragraf-3 para-style-override-17"><span>Kostümün Kenny’nin sol elini incitmesiyle bir bağlantısı olduğunu anladım ama bulmacayı tam olarak çözebilmiş değildim. Kenny’nin incinmeleri kazara da kasten de olsa kendi kendine verilmiş hasarlardı ve bir noktada yardım çığlığıydı. Bu durumda ortaya kısa bir olası psikiyatrik teşhisler listesi çıkıyordu. Listeyi hemen aklımdan geçirmeye başladım. Kenny depresyonda gibi görünmüyordu, yaralanmaları da intihar mimikleriyle tutarlılık göstermiyordu. Bazen “sınırda kişilik bozukluğu” olan insanlar kaçmaya çalıştıkları duygusal acının yerini alması için fiziksel acı deneyimlemek adına kendilerini incitirler.</span></p>
				<p class="paragraf-3 para-style-override-17"><span>“Kenny, bu kostüm şakasının Lauren’ı ne kadar rahatsız ettiğini fark ettin mi?” dedim.</span></p>
				<p class="paragraf-3 para-style-override-17"><span>“Fark etsem o kadar ileri götürmezdim” dedi.</span></p>
				<p class="paragraf-3 para-style-override-17"><span>“Nasıl </span><span class="char-style-override-14">fark etmezsin</span><span>?” dedi Lauren sıkkın bir sesle. “Günde belki 10 defa söylüyordum!” Bana bakarak, “çok utanıyordum çünkü” dedi.</span></p>
				<p class="paragraf-3 para-style-override-17"><span>“Demek Kenny size kulak vermiyordu. Kenny’le aranızın nasıl olmasını istiyorsunuz?” dedim.</span></p>
				<p class="paragraf-3 para-style-override-17"><span>“İlk evlendiğimizde olduğu gibi. O zaman sürekli gülüyor, eğleniyorduk, beni rahatsız eden bir şey olduğunda dinliyordu. Beni teselli ediyordu, sarılıyordu.” Lauren duraksadı, gözleri yaşlarla doldu. Mendil kutusunu uzattım ama istemediğini işaret etti.</span></p>
				<p class="paragraf-3 para-style-override-17"><span>“Kenny, sen hatırlıyor musun o zamanları?” dedim.</span></p>
				<p class="paragraf-3 para-style-override-17"><span>“Öylesine takılıp, gülüp eğlenmemizi çok seviyordum.” Lauren’a döndü ve “Hâlâ sana sarılıp teselli etmek istiyorum” dedi.</span></p>
				<p class="paragraf-3 para-style-override-17"><span>Lauren uzanıp ona sarılacakmış gibi görünüyordu ama onun yerine, “Ama sadece sağ kolunla” diye çıkıştı.</span></p>
				<p class="paragraf-3 para-style-override-17"><span>Lauren’ın seansa gelmesi ilişkiye bir şans daha tanımayı düşünebileceğini gösteriyordu ama o şansı veremeyecek kadar incinmiş gibi bir hali vardı. Seansın devamında didişmenin ötesine geçer gibi oldular. Son birkaç yıldır çocuk sahibi olmayı konuştukları ortaya çıktı. Ancak Kenny, Lauren kadar hevesli değildi. Seansın sonunda bir randevuya daha gelmeleri için onları ikna ettim; benim adıma küçük bir zafer... </span></p>
				<p class="paragraf-3 para-style-override-17"><span>Onlar gittikten sonra kendime notlar aldım. Lauren’ın Kenny’nin el saplantısından duyduğu rahatsızlığı, Kenny’nin de çocuk isteme konusundaki gönülsüzlüğünü anlayabiliyordum. Kızgınlığına ve düşkırıklığına rağmen Lauren kocasını hâlâ önemsiyor gibiydi. Eski Kenny’yi, onu güldüren ve rahatlatmayı bilen adamı geri getirebilirsek, Lauren’ın bir şans daha tanıyabileceğini düşünüyordum.</span></p>
				<p class="paragraf-3"/>
				<p class="paragraf-3 para-style-override-21"><span class="GG-dropcaps-3">O HAFTA DR WILLIAM BROWNING </span><span>ile gözetmenlik toplantım vardı. Zihinsel ve fiziksel sağlığın arayüzünü oluşturan alt uzmanlık alanı psikosomatik tıp konusundaki uzmanlığından dolayı Kenny vakasını onunla tartışmak istiyordum. Will’in ayrıca Sherlock Holmes’e ve esrar çözmeye de özel bir merakı vardı. Kendine özgü diğer becerileri arasında bir denizcinin dövmesinin ayrıntılarına ve tasarımına bakarak o kişinin ilk yükleme limanının neresi olduğunu anlamak da vardı. Donanmada edinmişti bu özelliğini.</span></p>
				<p class="paragraf-3 para-style-override-17"><span>Will’in ofisi Harvard hastane arazisinin en güzel yerindeydi. Bullfinch Binası’nın hemen önündeki yemyeşil alana bakan ofis hayli geniş ve havadardı ve Will’in dünya seyahatlerinden topladığı hatıra eşyalarla dekore edilmişti. İçeri girip rahat bir koltuğa oturdum, Will de masasına geçti.</span></p>
				<p class="paragraf-3 para-style-override-17"><span>“Mesele nedir?” dedi.</span></p>
				<p class="paragraf-3 para-style-override-17"><span>“Geçen hafta acil serviste 28 yaşında bir marangoza baktım” dedim. “Cerrahinin asistan doktoru devreye girmemi istedi çünkü hasta bir yıldan kısa bir süre içinde bileğini kendi kendine üç defa incitmişti.” Portakal suyumdan koca bir yudum aldım.</span></p>
				<p class="paragraf-3 para-style-override-17"><span>“Bu kadar mı?” dedi Will.</span></p>
				<p class="paragraf-3 para-style-override-17"><span>“Hayır. Bilek sarılırken hasta asistan doktora el ameliyatı gerekip gerekmeyeceğini sormuş. Doktorun dediğine göre adam sanki ameliyatı </span><span class="char-style-override-14">ister</span><span> gibiymiş.”</span></p>
				<p class="paragraf-3 para-style-override-17"><span>“Enteresan” dedi Will. “Sen neler öğrendin?”</span></p>
				<p class="paragraf-3 para-style-override-17"><span>“Boşanmak üzere olduğu karısıyla bana seansa gelmeyi kabul etti. Kadınsa adamın Cadılar Bayramı’ndan beri tek kollu adam kostümü giyme saplantısı geliştirdiğini söyledi.”</span></p>
				<p class="paragraf-3 para-style-override-17"><span>Will sandviçini bırakıp “Sol elini ya da kolunu ihmal etme veya saklama eğilimi var mı?” Hayrete düşmüştüm. Nereden bilmişti bunu?</span></p>
				<p class="paragraf-3 para-style-override-17"><span>“Evet” dedim, üstüne basarak. “Yıllardır sol elini arka cebinde tutma alışkanlığı varmış.”</span></p>
				<p class="paragraf-3 para-style-override-17"><span>“Acaba ‘yarı alan ihmali’ vakası olabilir mi?”</span></p>
				<p class="paragraf-3 para-style-override-17"><span>Yarı alan ihmali genelde beynin sağ yarımküresindeki bir hasardan kaynaklanır ve bedenin sol tarafının görsel olarak ihmaline yol açar. Rahatsızlık çoğu zaman duyumsal özürle sonuçlanır ve hastanın duyumsal girdilere daha az dikkat etmesine yol açabilir. Kenny’nin sol tarafında duyumsal bir eksiklik yoktu, dolayısıyla bu olasılık devredışı kalıyordu.</span></p>
				<p class="paragraf-3 para-style-override-17"><span>“Sanmıyorum” dedim. “Nörolojik muayenesi normaldi.”</span></p>
				<p class="paragraf-3 para-style-override-17"><span>“Gerçi ameliyatla ilgili söyledikleri sadece ilgi istediği için de olabilir” dedi Will. </span></p>
				<p class="paragraf-3 para-style-override-17"><span>“Acilde annesinden bayağı bir sevgi şefkat gördü, ayrıca…”</span></p>
				<p class="paragraf-3 para-style-override-17"><span>Will sözümü kesti. “Acaba bu tek kollu adam olayının cinsel bir yanı olabilir mi?” Will karmaşık vakaları anlamaya ve teşhis etmeye çalışırken olası cinsel açıklamaları irdelemeye bayılırdı.</span></p>
				<p class="paragraf-3 para-style-override-17"><span>“Sanmam” dedim. “Ama onu araştıracak fırsatım da olmadı doğrusu. Karı koca o kadar çok tartıştılar ki tekrar gelmeleri için zor ikna ettim.”</span></p>
				<p class="paragraf-3 para-style-override-17"><span>Will gülümsedi. “Demek hâlâ birbirlerine karşı bir şeyler hissediyorlar.”</span></p>
				<p class="paragraf-3 para-style-override-17"><span>“Evet” dedim, “ama kadın bu el olayını kaldırmakta zorlanıyor. Ayrıca kadının biyolojik saati de işliyor ve adam çocuk konusunda gönülsüz.”</span></p>
				<p class="paragraf-3 para-style-override-17"><span>“Tahminimce hastanın el saplantısı karı koca olarak aralarındaki gerçek soruna eğilmelerini engellemeye yarayan dikkat dağıtıcı bir etken. Onları altta yatan sorunları hakkında konuşturmaya çalış. Ayrıca adama da eliyle ilgili neler olmasını istediğini doğrudan sor.”</span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">ERTESİ HAFTA KENNY İLE</span><span> ofisimde, geç kalan Lauren’ı bekliyorduk. Kenny tedirgindi ve saatine bakıp duruyordu. “Geleceğini sanmıyorum” dedi, kızgınlıkla.</span></p>
				<p class="paragraf-3 para-style-override-17"><span>“Olsun, biz başlayalım. Bu hafta nasıl hissettin kendini?”</span></p>
				<p class="paragraf-3 para-style-override-17"><span>“Berbat” dedi. “Geçen hafta Lauren’la bir bağ kurduğumuzu sanmıştım, ama şimdi telefonlarıma cevap vermiyor. Annemle babamsa beni resmen deli ediyor. Daha fazla yaşayamayacağım onlarla…” Kenny konuşurken askıya alınan sol kolunu gizlemek için dalgın dalgın ceketini çekiştiriyordu.</span></p>
				<p class="paragraf-3 para-style-override-17"><span>“Kenny, acildeyken doktora ameliyatı sormuşsun. Neden açtın o konuyu?” dedim.</span></p>
				<p class="paragraf-3 para-style-override-17"><span>“Bilmem ki” diye karşılık verdi. “Bazen metal çivi falan koyuyorlar ya. Hatta kesmeleri bile gerekebilir, belli mi olur?”</span></p>
				<p class="paragraf-3 para-style-override-17"><span>Vay canına! Kırık bilekten el kesmeye nasıl geçmişti böyle? Şaka mı yapıyordu yoksa elini kestirmek için bilinçdışı bir arzusu mu vardı? Belki de psikotikti. </span></p>
				<p class="paragraf-3 para-style-override-17"><span>“Sence uzuv kesmek, kırılan bir bilek için biraz abartılı değil mi?” dedim.</span></p>
				<p class="paragraf-3 para-style-override-17"><span>“Nereden bileyim ben?” diye çıkıştı. “Doktor değilim ki. Hem ben sol elim olmadan da gayet iyi çalışabiliyorum. Solak değilim, sağ elimi kullanıyorum sonuçta.”</span></p>
				<p class="paragraf-3 para-style-override-17"><span>Belki de uzuv kestirme arzusu o kadar da bilinçdışı değildi. Kenny’nin yüz ifadesi o anda kızgından üzgüne dönüştü. Bu o kadar belirgindi ki yorum yapma ihtiyacı duydum.</span></p>
				<p class="paragraf-3 para-style-override-17"><span>“Üzgün görünüyorsun Kenny.”</span></p>
				<p class="paragraf-3 para-style-override-17"><span>Homurdandı, omuz silkti.</span></p>
				<p class="paragraf-3 para-style-override-17"><span>“Neler oluyor, anlatsana” dedim.</span></p>
				<p class="paragraf-3 para-style-override-17"><span>Derin bir iç çekti. “Ne olsun işte, kendimi yalnız hissediyorum. Her zaman. Konuşabileceğim hiç kimse yok.”</span></p>
				<p class="paragraf-3 para-style-override-17"><span>“Benimle konuşabilirsin” dedim. “İstersen eline gerçekte ne olmasını istediğini anlat bana.”</span></p>
				<p class="paragraf-3 para-style-override-17"><span>Kenny başını kaldırıp endişeyle bana baktı. “Anlatsam da anlamazsınız. </span><span class="char-style-override-14">Ben</span><span> bile anlamıyorum.”</span></p>
				<p class="paragraf-3 para-style-override-17"><span>“Bir denesene.”</span></p>
				<p class="paragraf-3 para-style-override-17"><span>Kenny ayağa kalkıp pencereye gitti. Birkaç dakika dışarı baktıktan sonra, “Bunu şimdiye kadar hiç kimseye söylemedim” dedi. “Çok utanç verici bir şey Dr Small.”</span></p>
				<p class="paragraf-3 para-style-override-17"><span>“Belki bana söylersen kendini daha iyi hissedersin” dedim.</span></p>
				<p class="paragraf-3 para-style-override-17"><span>Kenny tekrar yerine oturdu ve “Bazen çok çılgın bir hisse kapılıyorum” dedi. “Sanki elim vücudumun bir parçası olmamalıymış gibi. Sanki vücuduma ait değilmiş gibi… Lauren’e hiç söylemedim çünkü çileden çıkar. Ama bir sırrım olduğunu biliyor ve deliriyor.”</span></p>
				<p class="paragraf-3 para-style-override-17"><span>Kenny’nin gizli hisleri tuhaf davranışlarını açıklıyordu. Psikotik olabilirdi ama durumu kulağa daha çok, ender rastlanan türde bir beden algısı bozukluğu gibi geliyordu. Kenny’nin hisleri, vücudunun normal boyutu gözüne yanlış göründüğü için kendisini açlığa mahkûm eden anoreksikleri andırıyordu. Ancak Kenny örneğinde arzulanan şey ince bir vücut değil, bir elin eksik olmasıydı. Kenny elini kesmeye razı olacak bir cerrah bulmadan önce bu rahatsızlık hakkında acilen daha çok şey öğrenmem gerektiğini hissettim.</span></p>
				<p class="paragraf-3 para-style-override-17"><span>“Bu hislerden söz etmenin neden zor olduğunu anlayabiliyorum” dedim.</span></p>
				<p class="paragraf-3 para-style-override-17"><span>“Lauren hayatta anlayamaz. Benim kaçık falan olduğumu düşünür.” Kenny sinirleri yine gerilince sol kolunu geriye, kendisinden uzağa doğru ittirmeye başladı. “Bu dürtüler bazen o kadar güçleniyor ki alt kattaki testere tezgâhıma gidip kendi kendime kesip atmaktan korkuyorum.”</span></p>
				<p class="paragraf-3 para-style-override-17"><span>Bu yorum durumu tamamen değiştirdi ve ben bir anda Kenny’nin tehlikede olabileceğinden endişelenmeye başladım. “Peki, nedir bunu yapmanı engelleyen Kenny?” dedim, serinkanlılığımı korumaya çalışarak.</span></p>
				<p class="paragraf-3 para-style-override-17"><span>“Bir cerrah yaparsa daha güvenli olur diye düşündüm hep. Ölmek istemiyorum sonuçta, sadece şu aptal elden kurtulmak istiyorum. Orada olmamalı o.” Yere bakarak devam etti: “Ama bilemiyorum. Ne fark eder ki? Lauren beni iki türlü de kabul etmeyecek nasılsa.”</span></p>
				<p class="paragraf-3 para-style-override-17"><span>Bu noktada Kenny’nin ciddi biçimde kendini incitme tehlikesiyle karşı karşıya olduğundan kaygılandım ve istese de istemese de onu hastaneye yatırmam gerektiğini anladım. Kaçmasını engellemek için atacağım bir sonraki adım çok önemliydi. Kenny gözlerini dikmiş yere bakarken şu eski “kendi çağrını çaldır” numarasına başvurarak kendime çağrı gönderdim. Ben çağrımı kontrol ederken Kenny başını kaldırıp baktı. “Bana biraz müsaade eder misin Kenny? Acil bir durum var da” dedim. Kenny omuz silkti, ben de ofisten çıkıp kapıyı kapadım.</span></p>
				<p class="paragraf-3 para-style-override-17"><span>Hemen klinik sekreterine güvenliği aramasını, hastamı Lindemann’da 72 saatlik gözetim altına alacağımı söyledim. Sekreter, güvenlik kapıya geldiği anda telefonumu çaldıracağını söyledi.</span></p>
				<p class="paragraf-3 para-style-override-17"><span>Ofise dönerek tekrar yerime oturdum. “Kusura bakma.”</span></p>
				<p class="paragraf-3 para-style-override-17"><span>Kenny dalgın görünüyordu. “Önemli değil. Bakın, doktor, biliyorum kulağa delirmişim gibi geliyordur ama bu duygular çok uzun zamandır var bende ve yine de başımın çaresine bakıyorum.”</span></p>
				<p class="paragraf-3 para-style-override-17"><span>“Bir noktada fevri bir şeyler yapmaktan, belki düşündüğün şeyi kendin denemekten korkmuyor musun?” dedim. </span></p>
				<p class="paragraf-3 para-style-override-17"><span>“Sadece düşünce bunlar Dr Small. Şimdiye kadar bir şey yapmadım, öyle değil mi?” dedi, gergin bir sesle. Neyse ki o sırada telefonum çaldı. Telefonu açtım ve onlara beklemelerini söyledim.</span></p>
				<p class="paragraf-3 para-style-override-17"><span>“Ama şimdi zor bir dönem geçiriyorsun Kenny” dedim. “Evliliğin sorunlu, ailenle yaşamak seni çıldırtıyor. Ayrıca kendi elini kesmekten söz ediyorsun. Bence biz bu durumu çözüme kavuşturana kadar hastaneye gitsen iyi olacak.”</span></p>
				<p class="paragraf-3 para-style-override-17"><span>“Deliler koğuşuna mı diyorsunuz yani?” dedi tükürükler saçarak. “Hayatta olmaz.”</span></p>
				<p class="paragraf-3 para-style-override-17"><span>Bir psikiyatrın kimi zaman alması gereken en zor kararlardan biri hastasını kendi rızası dışında hastaneye yatırma kararıdır. Hastayı rızası olmadan hastaneye yatırmanın temelde üç nedeni vardır: Hastanın akut intihar, cinayet eğilimi vardır veya bir açıdan kendisine ya da başkalarına tehlike teşkil ettiği düşünülüyordur. Kendine zarar vermeye yönelik düşünce veya duyguların acil bir tehlike teşkil edip etmediği kararı genelde psikiyatristin değerlendirmesine kalmış bir karardır. Bazı insanlar kendilerini kronik olarak intihara meyilli hissedebilir ve durmaksızın bu hislerinden söz ediyor olabilirler ama hiçbir zaman harekete geçmezler. Bazıları kronik intihar eğilimli davranış sergileyerek, açlıkla, uyuşturucuyla, alkolle veya sigarayla kendilerini yavaş yavaş yok edebilirler. Ancak bu insanlar akut tehlikeli olarak algılanmazlar ve nadiren hastaneye yatırılırlar.</span></p>
				<p class="paragraf-3 para-style-override-17"><span>Psikiyatri eğitiminin bir kısmı, hastanın söylediklerini, geçmişini ve hâlihazırdaki davranışını bir araya getirerek, bu kritik kararı almayı içerir. Hastaların sözünü ettikleri potansiyel kendine zarar verme yöntemleri doktorun kararını etkiler. Erkekler genelde kendilerini vurma eğilimi gösterirken, kadınlar daha çok aşırı doz hap almayı tercih ederler. Depresyonda ve yalnız bir kadın, evde uyku hapı zulası yaptığından bahsederse bu psikiyatristin endişesini arttırır. Ve eğer elini kesme fikrini saplantı haline getirmiş bir marangoz bodrum katındaki testere tezgâhından bahsederse…</span></p>
				<p class="paragraf-3 para-style-override-17"><span>“Kusura bakma Kenny ama şu noktada o karar sana bağlı değil” dedim. “Kendine zarar vermemeni sağlamak için seni gözetim altına almak zorundayım.”</span></p>
				<p class="paragraf-3 para-style-override-17"><span>Kenny birden ayağa fırladı. “Başlatma şimdi sülalene. Güvenmiştim sana aşağılık herif.” Kenny kapıyı açtığı gibi kendini dışarı attı ama iri kıyım iki güvenlik görevlisi onu kollarından yakaladı. “Hey, koluma dikkat et hıyar” dedi Kenny.”</span></p>
				<p class="paragraf-3 para-style-override-17"/>
				<p class="paragraf-3"/>
				<p class="paragraf-3 para-style-override-21"><span class="GG-dropcaps-3">ERTESİ GÜN WILL BROWNING </span><span>beni yarım saatliğine diğer işlerinin arasına aldı. Kenny ile olanları duyunca hiç şaşırmadı. “Öyle yapmak zorundaydın Gary” dedi. </span></p>
				<p class="paragraf-3 para-style-override-17"><span>“Biliyorum. Sadece kendimi kötü hissediyorum çünkü sırrını ilk kez bana açtı ve benim ona kazık attığımı düşünüyor.”</span></p>
				<p class="paragraf-3 para-style-override-17"><span>“Muhtemelen hayatını kurtardın adamın. Şimdi de ona gerçekten yardım etme şansın var.” Will dosya dolabına giderek birkaç kâğıt çıkardı. “Şu makaleye bir göz atsana.”</span></p>
				<p class="paragraf-3 para-style-override-17"><span>Başlığı yüksek sesle okudum: “Apotemnofili: Cinsel tercih olarak kişisel talep üzerine iki uzuv kesme vakası.” Kendi kesilen uzuvlarının kalıntısına karşı cinsel saplantısı olan bu iki sıradışı erkek hastayı anlatan yazıya göz gezdirdim.</span></p>
				<p class="paragraf-3 para-style-override-17"><span>“Gary, sanırım çok ender rastlanan bir rahatsızlıkla karşı karşıyasın. Kenny sana sonunda ne istediğini söylemiş: Sol üst ekstremitesini kestirmek” dedi Will. “Uzuv kestirme arzusuyla herhangi bir cinsel bağlantı bulabildin mi?”</span></p>
				<p class="paragraf-3 para-style-override-17"><span>“Saplantısının cinsel bir yönü olduğunu sanmıyorum” dedim.</span></p>
				<p class="paragraf-3 para-style-override-17"><span>“O zaman bir çeşit dismorfofobi olabilir. Hasta kendini veya kendisinin bir parçasını, gayet normal göründüğü halde acayipmiş gibi algılar.”</span></p>
				<p class="paragraf-3 para-style-override-17"><span>“Bu onun durumuna daha yakın görünüyor” dedim. “Ama elini acayip gördüğünü sanmıyorum. Sadece oraya ait değilmiş gibi hissediyor… Sanki o el gidene kadar kendini normal hissetmeyecekmiş gibi.”</span></p>
				<p class="paragraf-3 para-style-override-17"><span>Dismorfofobi ilk kez İtalyan psikiyatr Enrico Morselli tarafından, 1886’da tanımlandı. Bugün buna “vücut dismorfik bozukluğu” diyoruz. Bu kişiler fiziksel kusur gibi algıladıkları bir şeyi düzeltmek için bedensel modifikasyon isterler. Bu rahatsızlığın obsesif kompulsif bozuklukla bazı benzerlikleri vardır ve hastalar genelde aynı anda her iki hastalığı da yaşarlar. Bu insanlar bazen estetik cerrahiye bağımlı görünür ve ortaya geri döndürülmesi imkânsız tuhaf sonuçlar çıkabilir. Bu kişiler, semptomlar aşırıya kaçmadığı sürece, genelde kendilerine karşı ivedi bir tehlike oluşturmazlar.</span></p>
				<p class="paragraf-3 para-style-override-17"><span>Kenny’de bu semptomların bazıları vardı ama o aslında yine bununla bağlantılı ama bugün “vücut bütünlüğüne ilişkin kimlik bozukluğu” (İngilizce’de kısaca BIID) diye adlandırdığımız son derece ender bir rahatsızlıktan mustaripti. BIID’i olanlar vücutlarının kafalarında kendilerine ilişkin imgeyle örtüşmediğine inanır. İstenmeyen uzuvlarının çirkin olmasa da onları kusurlu ya da engelli yaptığını hissederler. Çoğu zaman uzuvları gerçekten kesilmiş insanları kıskanır ve bu hissettiklerinden çok utandıkları için bu konuyu hiç açmazlar. Çoğunlukla intihara meyilli değildirler, sadece uzuvlarının gitmesini isterler ve kendilerine seçimli ampütasyon yapacak bir cerrah ararlar. BIID hastaları bazen istenmeyen uzva, kesilmeyi gerektirecek kadar zarar verebilir. Kayda geçmiş bir vakada bir adam arabasını otomatik el kumandalarıyla donattıktan sonra istenmeyen bacaklarını kurtarılamaz hale gelene kadar buzda dondurmuştu. Ardından arabayı kullanarak hastaneye gitti ve orada bacakları mecburen kesildi.</span></p>
				<p class="paragraf-3 para-style-override-17"><span>BIID kurbanlarının çoğunda kendi uzvunu kesme ihtiyacı çocuklukta ya da ergenlikte başlar. Bazı uzmanlar bu rahatsızlığın vücut imajını bir şekilde çarpıtan beyinsel bir hastalıktan kaynaklandığını düşünür ama henüz spesifik bir neden bulunamamıştır. Tedavi hem psikoterapiyi hem de ilaçlı tedaviyi içerir ve hastalarda uzuv aldırmaya ilişkin düşünceler devam etse de hayat kaliteleri iyileştirilebilir ve istenmeyen uzuvlarıyla </span><span class="char-style-override-14">birlikte</span><span> makul ölçüde işlevsel bir yaşam sürdürmelerinin yolları bulunabilir. Antidepresanlar saplantılı düşünceleri azaltabilir. Terapinin önemli bir yönü de hastaya sırrını destek alabileceği insanlara açma konusunda yardımcı olmaktır.</span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">KLİNİK BİNALARININ ARASINDA </span><span>yürürken uzakta Neil Cooper’ı gördüm ve “Neil!” diye seslendim. Ama Neil arkasına dönmedi. Ben de adımlarımı hızlandırarak tekrar bağırdım, “Dr Cooper!”</span></p>
				<p class="paragraf-3 para-style-override-17"><span>Adımları yavaşlayan Neil cevaben seslendi: Aman Tanrı’m, sesler duyuyorum. Hemen bir psikiyatrist bulun bana. Acil.”</span></p>
				<p class="paragraf-3 para-style-override-17"><span>Cooper’a yetiştim ve ona Kenny Miller vakasının son durumu hakkında bilgi verdim. </span></p>
				<p class="paragraf-3 para-style-override-17"><span>“Biliyor musun çok ilginç bir durum bu Gary. Sence insan hangi noktada seçimli ameliyat hakkına sahip olur? Birçok insan görünümünden memnun olmadığı için saçını değiştiriyor, burnunu yaptırıyor, hatta belki yüzünü gerdiriyor. Hangi noktada onlara deli diyoruz?”</span></p>
				<p class="paragraf-3 para-style-override-17"><span>“İyi de, kabul et ki elini kestirmeyi istemek biraz abartılı bir durum Neil.”</span></p>
				<p class="paragraf-3 para-style-override-17"><span>“Olabilir ama çizgiyi nerede çekeceğiz? Bir insanın kaç burun ameliyatı olabileceği konusunda bir sınır var mı? Hayır. Estetik cerrahlar bazen vücudun aynı bölümü üstünde çok sayıda ameliyat yapabiliyor. Örneğin, gözlerini beşinci defa yaptırmak isteyen birini hastaneye yatıracak mısın?”</span></p>
				<p class="paragraf-3 para-style-override-17"><span>“Yani sana sorsa bu adam için seçimli uzuv kesme ameliyatı yapar mıydın?”</span></p>
				<p class="paragraf-3 para-style-override-17"><span>“Duruma bağlı” dedi Neil. </span></p>
				<p class="paragraf-3 para-style-override-17"><span>“Hangi duruma?” dedim.</span></p>
				<p class="paragraf-3 para-style-override-17"><span>“Sigortasının ne kadar iyi olduğuna. Gitmem lazım. Görüşürüz.”</span></p>
				<p class="paragraf-3 para-style-override-17"><span>Lindemann Akıl Sağlığı Merkezi’ne girdim. Lindemann, Harvard Mass General Hospital’a bağlı tecritli bir yatan hasta ünitesiydi. Dışarıdan bakınca sanat galerisi zannedilebilecek ama içi tipik bir psikiyatri koğuşu hissi, kokusu ve gerilimi taşıyan, modern beton bir binaydı</span></p>
				<p class="paragraf-3 para-style-override-17"><span>Dr David Keller’ın ofisinin kapısı açıktı. Keller üstü kâğıt, dosya ve kitap dolu masasında işiyle meşguldü. Kendisi benim senemde asistan doktorluk yapan, mütevazı bir espri anlayışına sahip, hoş biriydi. Asistanlıktan sonra psikanalist olmayı planlıyordu ve hemen her konuda analitik yorum yapma fırsatını asla kaçırmazdı.</span></p>
				<p class="paragraf-3 para-style-override-17"><span>“Dave” dedim, “ofis dağınıklığınla başetme biçimini takdir ettim.”</span></p>
				<p class="paragraf-3 para-style-override-17"><span>Başını kaldırıp sırıttı. “Sen benim buradaki incelikli düzenimden anlamazsın Dr Small.”</span></p>
				<p class="paragraf-3 para-style-override-17"><span>“E, nasıl benim oğlan, Kenny Miller?” dedim.</span></p>
				<p class="paragraf-3 para-style-override-17"><span>“Büyüleyici bir vaka. Vücut dismorfik bozukluğu teşhisin doğruymuş. Kendisi benim gözetimim altında olduğu halde gayet iyi durumda.”</span></p>
				<p class="paragraf-3 para-style-override-17"><span>“Buraya gönderdiğimde sinirleri çok bozuktu” dedim. “Sence hâlâ elini kesme tehlikesi var mı?”</span></p>
				<p class="paragraf-3 para-style-override-17"><span>“Uzuv kesme düşüncelerinin azaldığını iddia ediyor” dedi Dave. “Klomipramin’e başlattım. Bir haftadan az oldu daha ama saplantılı düşünceleri azalıyor sanki. Hastanın biraz başı dönüyor ama tahammül eder diye düşünüyorum.”</span></p>
				<p class="paragraf-3 para-style-override-17"><span>Klomipramin’in marka adı Annafranil genelde obsesif kompulsif semptomları hafifletmede kullanılan bir trisiklik antidepresandır. Tam etkisini göstermesi genelde birkaç hafta sürer. Ne yazık ki hastaların çoğu baş dönmesi, baş ağrısı ve halsizlik de dâhil sıkıntı verici bazı yan etkilerle karşılaştıklarını bildirirler. Bugün Prozac, Zoloft veya Paxil gibi yan etkileri daha az olan selektif serotonin gerialım inhibitörleri (SSRI) denen yeni bazı antidepresanlar kullanılıyor. </span></p>
				<p class="paragraf-3 para-style-override-17"><span>Dave konuşmaya devam etti. “Bence karısından ayrılması rahatsızlığını iyice şiddetlendirmiş. Ama eşi burada onu ziyarete geldiği için hasta daha sakin ve çok daha ulaşılabilir durumda.”</span></p>
				<p class="paragraf-3 para-style-override-17"><span>“Lauren buraya mı geldi?” dedim.</span></p>
				<p class="paragraf-3 para-style-override-17"><span>“Hem de her gün” diye cevap verdi Dave. “Artık Kenny’nin gizli dünyasını bildiği için birbirlerine çok daha yakınlar.”</span></p>
				<p class="paragraf-3 para-style-override-17"><span>“Harika” dedim. “Kenny’i görmek isterim.”</span></p>
				<p class="paragraf-3 para-style-override-17"><span>“Buyur, tabii. 212 No’lu odada.”</span></p>
				<p class="paragraf-3 para-style-override-17"><span>Kenny’nin odası yattığı ünitenin düşük güvenlikli kanadındaydı ki bu da iyiye gittiğinin bir işaretiydi. Kapıya yaklaştığımda içeriden konuşmalar geldiğini duydum. Kapıyı tıklatıp girdim. Lauren Kenny’nin yanındaki yatakta oturuyordu. İkisi birden bana döndüler.</span></p>
				<p class="paragraf-3 para-style-override-17"><span>“Merhaba, sizleri görmek ne güzel” dedim.</span></p>
				<p class="paragraf-3 para-style-override-17"><span>“Merhaba Dr Small” dedi ikisi birden.</span></p>
				<p class="paragraf-3 para-style-override-17"><span>“Kendini nasıl hissediyorsun Kenny?” dedim. </span></p>
				<p class="paragraf-3 para-style-override-17"><span>“Size öyle bağırdığım için özür dilerim” dedi Kenny. “Şimdi anlıyorum ki beni buraya göndermekten başka bir çareniz yoktu. Doğrusunu isterseniz artık daha iyiyim.”</span></p>
				<p class="paragraf-3 para-style-override-17"><span>Lauren araya girdi. “</span><span class="char-style-override-14">Aramız</span><span> da daha iyi.”</span></p>
				<p class="paragraf-3 para-style-override-17"><span>“Harika” dedim. “Sizce neyin faydası oldu?”</span></p>
				<p class="paragraf-3 para-style-override-17"><span>“Ben artık kendimi dışlanmış hissetmiyorum” dedi Lauren. “Kenny nihayet bana asıl derdini anlatıyor.”</span></p>
				<p class="paragraf-3 para-style-override-17"><span>“Bunu duyduğuma memnun oldum” dedim.</span></p>
				<p class="paragraf-3 para-style-override-17"><span>Kenny gülümsedi. “Buradan çıktığımda da eve dönüyorum.”</span></p>
				<p class="paragraf-3 para-style-override-17"><span>“Tekrar deneyeceğiz” diye ekledi Lauren.</span></p>
				<p class="paragraf-3 para-style-override-17"><span>Kenny iki hafta sonra taburcu oldu. Lauren ile birlikte bana çift terapisi için haftada bir gelmeye başladılar. Kenny’nin semptomlarının Lauren’ın bebek fikrini ilk kez ortaya atmasıyla kötüleştiği sonradan anlaşıldı. Kenny uzvunun kesilmesinin marangozluk mesleğini mahvedeceğinden ve ailesini geçindiremeyeceğinden korkuyordu. Ancak bunu Lauren ile konuşmak yerine utancı yüzünden hislerini gizlemişti. Bu da neler olduğunu anlayamayan Lauren’ın kendini dışlanmış hissetmesine yol açmıştı.</span></p>
				<p class="paragraf-3 para-style-override-17"><span>Kenny ilaçlı tedavi sayesinde eliyle daha az saplantılı ve Lauren ile daha iyi iletişim kurar hale geldi. Hatta yeniden çocuk sahibi olmayı konuşmaya başladılar. Lauren birkaç ay sonra hamile kaldı ve ikisi terapiyi bırakmaya karar verdiler. Onları bırakmamaları ya da en azından Kenny’nin devam etmesi için ikna etmeye çalıştım ama karı koca adeta ikinci balayındaydılar ve artık yardımıma ihtiyaçları olmadığından emindiler.</span></p>
				<p class="paragraf-3 para-style-override-17"><span>Kenny son seansta uzuv kesme dürtülerinin yeniden saplantıya dönüşmesi halinde beni hemen arayacağına söz verdi. Hiçbir zaman aramadı. Kenny’i düşündüğüm zamanlarda iyi olduğunu ve çocuklarını iki eliyle birden tuttuğunu ümit ediyorum.</span></p>
				<p class="paragraf-3 para-style-override-17"/>
			</div>
		</div>
	</body>
</html>