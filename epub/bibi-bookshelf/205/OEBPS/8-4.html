<html xmlns="http://www.w3.org/1999/xhtml">
	<head>
		<title>8-4.html</title>
		<link href="template.css" rel="stylesheet" type="text/css"/>
	</head>
	<body>
		<div id="x8-4.html" xml:lang="tr-TR">
			<div class="Basic-Text-Frame-7">
				<p class="anabaslik-2" id="toc_marker-7"><span>BEŞİNCİ BÖLÜM</span></p>
				<p class="arabaslikorta"><span>BEBEK AŞKI</span></p>
				<p class="Footnote-Text para-style-override-3"/>
				<p class="arabaslikorta-copy"><span>1981 Kışı</span></p>
				<p class="resim-2"><span><img alt="1.jpg" class="image" height="69" src="images/1_fmt7.jpeg" width="65"/></span></p>
				<p class="Footnote-Text para-style-override-3"/>
				<p class="paragraf-3"><span class="GG-dropcaps-3">HARVARD MASS GENERAL’DAKİ SON YILIMDA</span><span class="GG-dropcaps-3"> </span><span>konsültasyon servisi başasistan doktoru pozisyonuna getirildim. Bu görevimde, psikiyatrik sorunlu tıp hastalarına verilen günübirlik hizmette daha az deneyimli asistan doktorlara gözetmenlik ettim. Kısa sürede öğrendim ki sırf böyle havalı bir ünvanım ve Charles Nehri’ne bakan büyükçe bir ofisim var diye (benden sadece bir yıl geride olan) Ivy League stajyerlerim, onlara öğretecek çok şeyim olduğunu düşünmüyorlardı. Beni bir gözetmenden çok ağabeyleri gibi görüyorlardı.</span></p>
				<p class="paragraf-3 para-style-override-17"><span>Nihayetinde en yakından tanıyabildiğim asistan doktorlar, benim eğitim verdiğim yıldan olan doktorlar oldu. Şanı alıp yürüyen küçük terapi/eğitim ya da kısaca T-grubumuzda zamanla birbirimizi ve kendimizi tanıdık. Kıdemli bir psikanalistin önderlik ettiği ve haftada bir buluşan grubumuzun amacı, bize grup psikoterapi tekniklerini yaşatarak öğretmekti. Aslında tam olarak bir terapi grubu değildi ama nihayetinde çoğumuz için öyle oldu. </span></p>
				<p class="paragraf-3 para-style-override-17"><span>T-grubumda birlikte sıkça takıldığım çocuklardan biri, Jim Schaeffer’di. Jim birkaç yaş büyüktü çünkü geri dönüp psikiyatri ihtisasını yapmadan önce bir araştırma laboratuarında çalışmıştı. Onun gruptaki insanlarla ilgili duyguları konusundaki açıkyürekliliğine hayrandım. Birinden hoşlanmadığı zaman o kişiden bunu hiç saklamazdı. Varlıklı bir aileden geliyordu ama bu konuda sevimsiz davranmazdı. Zekiydi ve kimi zaman kontrolden çıkan rekabetçi bir yanı vardı. Ayrıca çapkınlığıyla da ünlüydü. </span></p>
				<p class="paragraf-3 para-style-override-17"><span>T-grubumuzun buluşmasının bittiği bir gün klinik binamıza dönerken Jim, “Mike Calhoun’un ne kadar moron olduğuna inanmıyorum” dedi. “Geçmişine dair anlattığı hikâye öyle uydurmaydı ki kendi bile inanmadı.”</span></p>
				<p class="paragraf-3 para-style-override-17"><span>“Nasıl yani, rock grubuyla Avrupa’yı turladıktan sonra NASCAR şoförlüğü yaptığına sonra da her şeyden vazgeçip psikiyatrist olduğuna inanmadın mı? Doğrusu bana gayet olabilirmiş gibi geldi” dedim gülerek.</span></p>
				<p class="paragraf-3 para-style-override-17"><span>“Ya Arlene’e ne demeli?” dedi, grup liderimizi kastederek. “Bana mı öyle geliyor yoksa herkes onu evine götürüp sarılıp yatmak mı istiyor?” Aniden bana dönerek, “Gary, sakın bakma, Pam Sefton bize doğru geliyor. Uf, muhteşem bir kadın-doğumcu ya! Saçım nasıl söylesene?” dedi.</span></p>
				<p class="paragraf-3 para-style-override-17"><span>Dönüp kıza bir göz attım ama tipim olmadığını söylememe fırsat kalmadan Jim konuştu. “Selam Pam, ne var ne yok? Çok güzel görünüyorsun.”</span></p>
				<p class="paragraf-3 para-style-override-17"><span>Pam gülümsedi. “Selam Jim. Seni görmek daima güzel. Gary sana rastladığıma sevindim. Bülten tahtasında bugün psikiyatri için kadın-doğum kliniğine geleceğin yazıyor.”</span></p>
				<p class="paragraf-3 para-style-override-17"><span>“Seni şanslı kurt” dedi Jim, çaktırmadan.</span></p>
				<p class="paragraf-3 para-style-override-17"><span>“Gary rica etsem birkaç dakika benimle yürüyebilir misin? Seninle bir hastayı konuşmak istiyordum.”</span></p>
				<p class="paragraf-3 para-style-override-17"><span>“Tabii” dedim. “Görüşürüz Jim.”</span></p>
				<p class="paragraf-3 para-style-override-17"><span>“Size iyi eğlenceler. Uslu durun ha, yaramazlık yapmayın” dedi asık suratla yanımızdan ayrılırken.</span></p>
				<p class="paragraf-3 para-style-override-17"><span>Jim’in işitme mesafesinden çıktığımızda Pam, “Uf, nesi var bu adamın ya?” dedi. “Sakız gibi yapıştı bana, üstelik doğru dürüst tanımıyor bile beni.”</span></p>
				<p class="paragraf-3 para-style-override-17"><span>“Ne diyebilirim ki? Çarpık bir benlik duygusu vardır kendisinin. E, anlatsana şu hastayı.”</span></p>
				<p class="paragraf-3 para-style-override-17"><span>“İsmi Anne Drexler. 20’li yaşlarının ortalarında ve yaklaşık 10 haftalık hamile ama az önce negatif test sonucu aldım.”</span></p>
				<p class="paragraf-3 para-style-override-17"><span>“Düşük mü yapmış yani?” dedim, bariz bir şey değilmiş gibi.</span></p>
				<p class="paragraf-3 para-style-override-17"><span>“Evet, hem de üçüncü defa” dedi Pam.</span></p>
				<p class="paragraf-3 para-style-override-17"><span>“Böyle bir sürü hastan oluyordur, neden beni istiyorsun?”</span></p>
				<p class="paragraf-3 para-style-override-17"><span>“Bu hasta bebek sahibi olmayı o kadar çok istiyor ki haberi verdiğimde kendisini kaybedecek diye korkuyorum. Her ihtimale karşı yanımda olursan kendimi çok daha iyi hissedeceğim. Bir saat sonra benim kliniğe geliyor.”</span></p>
				<p class="paragraf-3 para-style-override-17"><span>Mass General’ın kadın doğum kliniği tıp merkezini meydana getiren mimari stil potpurisinin içindeki yeni yapılardan biriydi. Kliniğe giden yol üstünde geçtiğim koridor labirentleri ve kestirmeler arasında bir de çağrıya cevap vermek zorunda kalınca birkaç dakika geciktim. Muayene odasına geldiğimde Pam’in kötü haberi verdiğini hemen anladım.</span></p>
				<p class="paragraf-3 para-style-override-17"><span>Anne Drexler telaşa kapılmış durumdaydı. “Hayır, olamaz! Kaç defa geldi bu başıma. Bir bebek daha kaybedemem.” Ağlamaya başladı, Pam de ona mendil kutusunu uzattı. Anne kutuyu ittirdi.</span></p>
				<p class="paragraf-3 para-style-override-17"><span>Hemen odaya girdim ve “Merhaba Anne” dedim. “Ben Dr Small. Hastane psikiyatristlerinden biriyim.”</span></p>
				<p class="paragraf-3 para-style-override-17"><span>Anne </span><span class="char-style-override-14">psikiyatrist</span><span> sözünü duyduğu anda feryat figan etmeye başladı. “Psikiyatriste falan ihtiyacım yok benim. İşten anlayan bir kadın doğumcuya ihtiyacım var!”</span></p>
				<p class="paragraf-3 para-style-override-17"><span>“Bakın” dedi Pam, canına tak ederek, “laboratuar testi yalan söylemez. Siz istediğinize inanın. Benim başka hastaları görmem gerekiyor. Size Dr Small ile konuşmanızı öneriyorum.” Sonra da odadan fırlayıp gitti.</span></p>
				<p class="paragraf-3 para-style-override-17"><span>Pam’in hastaya olumlu tutumu da buraya kadardı demek.</span></p>
				<p class="paragraf-3 para-style-override-17"><span>Anne ayağa kalktı, gitmek üzere eşyalarını toplamaya başladı.</span></p>
				<p class="paragraf-3 para-style-override-17"><span>“Lütfen Anne, gitme dur. Biraz konuşalım.”</span></p>
				<p class="paragraf-3 para-style-override-17"><span>Dik dik baktı bana. “Neyi konuşalım? Hamile görünüyorum. Kendimi hamile hissediyorum. Belli ki bu hastanenin doktorlarında ve laboratuarlarında bir terslik var.”</span></p>
				<p class="paragraf-3 para-style-override-17"><span>Anne inkâr içindeydi. Hamile olduğu fikrini öyle benimsemişti ki düşük yaptığını ortaya koyan laboratuar testi gibi somut bir kanıt bile bu inancını sarsmıyordu. Ona ulaşabilmek için hızlı bir manevra yapmam gerekiyordu, ben de empati göstermeye çalıştım ve tepki almayı ümit ettim.</span></p>
				<p class="paragraf-3 para-style-override-17"><span>“Neler hissettiğini anlayabiliyorum Anne ve bence mutlaka başka birinin fikrini de almalısın.”</span></p>
				<p class="paragraf-3 para-style-override-17"><span>“Teşekkürler Dr Small. Buralarda duyduğum en mantıklı şey bu.” Tekrar muayene sedyesine oturdu. “Şu ayaklarım öyle şişti ki, bir dakika dinlendirsem iyi olacak.” Gözlerini ovuşturduğunda ne kadar çarpıcı gözleri olduğunu fark ettim; iri, delici ve ela.</span></p>
				<p class="paragraf-3 para-style-override-17"><span>“Olaylı bir gün geçirdin anlaşılan” dedim.</span></p>
				<p class="paragraf-3 para-style-override-17"><span>“Aslında bu randevuya kadar gayet güzel geçmişti. Dr Sefton’ın ne kadar yanıldığına inanamıyorum. Yani benim ailemin kadınları o kadar doğurgandır ki, suratımıza baksanız hamile kalırız.”</span></p>
				<p class="paragraf-3 para-style-override-17"><span>“Ciddi misiniz?” dedim, içgüdüsel olarak başımı başka yana çevirerek.</span></p>
				<p class="paragraf-3 para-style-override-17"><span>“Annem en büyük ablam Karen’i doğurduğunda daha on dokuz yaşındaymış. Bir yıl sonra da Valeri doğmuş. Karen evlendikten sonra üç çocuk doğurdu, Valerie’nin ikizleri de geldi gelecek.”</span></p>
				<p class="paragraf-3 para-style-override-17"><span>“Ailende bir sürü bebek var yani” dedim.</span></p>
				<p class="paragraf-3 para-style-override-17"><span>“Evet. Şimdi benim de olacak.” Ayağa kalktı ve çıkık karnını vurgulayarak gerindi. Bakın Dr Small, gerçekten iyi bir insansınız ama benim psikiyatra ihtiyacım yok. Aslında kendim terapistim. Evlilik ve aile danışmanlığı diplomamı iki yıl önce aldım. Şu an tek ihtiyacım, ne yaptığını bilen bir kadın doğum doktoru.”</span></p>
				<p class="paragraf-3 para-style-override-17"><span>Ona kartımı uzattım ve “Herhangi bir konuda konuşmak istersen beni ara” dedim.</span></p>
				<p class="paragraf-3 para-style-override-17"><span>Kendi kliniğime dönerken Anne’den hiç haber alamayacağımı düşündüm. Gerçi şimdi inkâr içindeydi ama yeni görüş alacağı kişi de Sefton’u doğruladığında muhtemelen aklı başına gelecekti. Bana hayatıyla ilgili anlattığı birkaç şeyden, yeni bir düşüğün acısıyla yüzleşmekte neden bu kadar zorlandığını anlamıştım. Üç çocuklu ablası büyük ihtimalle dikkatleri üstüne topluyordu, şimdi de diğer ablasının ikizleri olacaktı. Anne’in yumurtalıkları herhalde harekete geçme ve meyve verme rekabetinin baskısını hissediyordu. </span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">O GECE İÇKİ İÇMEK İÇİN HARVARD MEYDANI’NIN </span><span>ünlü restoranı Harvest’ta Jim’le buluştum. Barda iki sandalye bulmayı başarıp biralarımızı ısmarladık. Televizyonda Celtics Lakers’la oynuyordu ve bir Los Angeles’lı olarak Boston taraftarları yanında fena halde azınlıktaydım. Celtics dokuz sayı önde olduğu için Jim bana sataşıp duruyordu ama bangır bangır müzik ve küçücük yere sıkışmış, etrafta dolanıp birbirini süzen bir sürü insan yüzünden maçı zaten zar zor duyuyorduk. </span></p>
				<p class="paragraf-3 para-style-override-17"><span>Jim birasını yudumladıktan sonra “E, gerçek aşkım Pamela Sefton’la muhabbetiniz nasıl gitti?” dedi. </span></p>
				<p class="paragraf-3 para-style-override-17"><span>“Bence senden gerçekten çok hoşlanıyor Jim. Arkasını dönüp kaçmasından belli” dedim, gülümseyerek.</span></p>
				<p class="paragraf-3 para-style-override-17"><span>“Daha Schaef-adamı deneyip görmedi de ondan.” Bir kahkaha attı. “Seninle konuşmak istediği meşhur vaka neymiş?”</span></p>
				<p class="paragraf-3 para-style-override-17"><span>“Üçüncü defa düşük yapmış, 25 yaşında bir kadın. Pam haberi kendisi vermekte zorlandı” dedim.</span></p>
				<p class="paragraf-3 para-style-override-17"><span>“Hasta nasıl karşıladı?” dedi.</span></p>
				<p class="paragraf-3 para-style-override-17"><span>“Pek iyi karşılamadı. Hatta habere inanmadı, başka görüş almak istiyor” dedim, biramı yudumlayarak.</span></p>
				<p class="paragraf-3 para-style-override-17"><span>“İnkâra girdi yani?” dedi Jim. Dikkatini çekmeye başlamıştım.</span></p>
				<p class="paragraf-3 para-style-override-17"><span>“Tamamen. Anlayabiliyorum da uğradığı hüsranı. Benim gözüme 10 haftalıktan fazla göründü hamileliği. Karnı bayağı büyüktü, teni ışıldıyordu ve çok üzgün görünüyordu.</span></p>
				<p class="paragraf-3 para-style-override-17"><span>Jim arkasına yaslanıp “Oğlum var ya, dünyadan haberin yok senin” dedi.</span></p>
				<p class="paragraf-3 para-style-override-17"><span>“Neden?”</span></p>
				<p class="paragraf-3 para-style-override-17"><span>“Psödosiyezi diye bir şey duymadın mı, moronum benim?” dedi.</span></p>
				<p class="paragraf-3 para-style-override-17"><span>O an küçük beynimde bir ışık parladı. “Histerik gebeliği kastediyorsan, öyle söylesene.”</span></p>
				<p class="paragraf-3 para-style-override-17"><span>“Ne sandın ya?” dedi, yüzünde inanamıyormuş gibi bir ifadeyle.</span></p>
				<p class="paragraf-3 para-style-override-17"><span>“Peki, tamam, iyi düşünememiş olabilirim, barımızın psikiyatri dehası sensin” dedim, utanarak. “Hastanın eski bilgilerine bakıp bunu kontrol edeyim o zaman.”</span></p>
				<p class="paragraf-3 para-style-override-17"><span>“Umarım tekrar gelip terapiye başlamaya ikna etmişsindir kadını” dedi Jim.</span></p>
				<p class="paragraf-3 para-style-override-17"><span>“Kartımı verdim ama, ben zaten evlilik ve aile danışmanıyım, deli doktoruna ihtiyacım yok, dedi.”</span></p>
				<p class="paragraf-3 para-style-override-17"><span>Jim elini bar tezgâhına vurdu. “Tüh, ne kadar ender bir vaka hâlbuki! Tam bir cevhermiş kadın; yalancı gebelik yaşayan bir akıl sağlığı uzmanı. Ben olsam resmen üstüne atlardım.”</span></p>
				<p class="paragraf-3 para-style-override-17"><span>“Sen zaten her şeyin üstüne atlarsın.”</span></p>
				<p class="paragraf-3 para-style-override-17"><span>“Yok, çok ciddiyim Gary. Daha agresif olmalısın oğlum. Kadın artık hayatta aramaz seni.” Güldü. “Seni psikiyatri polisine mi ihbar etsem acaba?”</span></p>
				<p class="paragraf-3 para-style-override-17"><span>Ben de güldüm ama kendimi aşağılanmış hissettim ve Anne Drexler konusunda çuvalladığımı fark ettim. Ne yapalım, Anne belki gerçekten hamileydi ve Jim de yanılıyordu.</span></p>
				<p class="paragraf-3 para-style-override-17"><span>Yalancı ya da histerik gebelik diye de bilinen psödosiyezi son derece ender rastlanan ama antik çağdan bu yana belgelenmiş bir durumdur. MÖ 300’de Hipokrat 12 vaka kaydetmişti, 16. yüzyılda ise İngiltere Kraliçesi Mary’nin başına birkaç defa gelmişti. Histerik gebelikte gerçek gebeliğin tüm tipik işaretleri ve belirtileri ortaya çıkabilir; mide bulantısı, göğüslerde hassasiyet, fetüsün hareket ettiği hissi ve kilo alımı. Kadının karnı tıpkı normal hamilelikte olduğu gibi büyüyebilir ve kadın gerçekten hamile görünür. Âdeti de kesilince hasta gerçekten hamile olduğuna inanır. Hormonal dengesizlik de genelde fiziksel belirtilere ve gebelik testinde yalancı-pozitif sonuç çıkmasına katkıda bulunur. Kimi zaman stres, hipofiz bezi fonksiyonunu değiştirebilir ve bu da prolaktin hormonunda artışa yol açar. Sonuç olarak hasta gebe olmadığı halde süt üretir. Hatta semptomlar öyle inandırıcı olabilir ki yalancı gebeliği olan tahmini beş kadından birine, tıbbi görevli tarafından bir noktada gebelik teşhisi konabilir.</span></p>
				<p class="paragraf-3 para-style-override-17"><span>Benim bu rahatsızlıkla ilgili asıl ilginç bulduğum şeyse arka planda yatan psikolojik nedenlerdir. Normalde psikotik olmayan bir kadını, hamile olduğuna inanacak kadar bedensel değişim yaşamaya iten şey ne olabilir? Genelde bu kişiler hamile kalma arzusuyla yanıp tutuşurlar. Bu kişilerde özsaygı ve kimlik duygusu, bebek sahibi olmakla ya da en azından içinde bir bebek taşımakla yakından ilgilidir. Bazı kişilerde gebelik yalnızlığı aşmaya veya dikkat toplamaya yarayan bir unsur olabilir. Çocuk sahibi olamayan kimi kadınlarda biyolojik başarısızlık duygusu, zihni kandırarak kadını yalancı gebeliğe itebilir. Hamilelik bazı kadınlara ise üreme veya bir erkeği elde tutma gücü gibi bir güç verir. </span></p>
				<p class="paragraf-3 para-style-override-17"><span>Sonraki birkaç hafta çabucak gelip geçti. O süre içinde seminerlere gitmekle, hasta bakmakla ve bir araştırma çalışmasını bitirmekle meşguldüm. Ofisimde Perşembe eğitimi için notlarımı hazırladığım sırada telefon çaldı. Arayan Anne’di. Beni aramasına sevinmiştim ama öyle hıçkırarak ağlıyordu ki ne dediğini anlamakta zorlanıyordum. “Derin bir nefes al ve yavaşla Anne” dedim.</span></p>
				<p class="paragraf-3 para-style-override-17"><span>“Âdet oldum! Hamile değilmişim! O cadı Sefton haklıymış.” Duraksayıp burnunu temizledi. “Artık uğruna yaşayacağım hiçbir şey yok…” İşte bu dikkatimi çekti.</span></p>
				<p class="paragraf-3 para-style-override-17"><span>“En erken ne zaman gelebilirsin? Konuşmalıyız.” Hastayı geri kazandığımı anladığım bu an, dostum yüce Jim’in havasının söneceğini düşünmeden edemedim.</span></p>
				<p class="paragraf-3 para-style-override-17"><span>Bundan iki saat sonra, verdiğim eğitimin ardından, Anne bezgin ve üzgün görünümüyle kendini güçlükle ofisime attı. Zayıflamıştı ve hiçbir gebelik belirtisi göstermiyordu. </span></p>
				<p class="paragraf-3 para-style-override-17"><span>“Otur lütfen Anne. Anlat bakalım neler oldu.”</span></p>
				<p class="paragraf-3 para-style-override-17"><span>Kanepeye oturdu, bana baktı. “Dr Sefton kısmen haklıymış. Ben aslında </span><span class="char-style-override-14">hiç</span><span> hamile kalmamışım. O kadar çok istemişim ki aklım beni gerçekten hamile olduğuma inandırmış. Üstelik kendim de terapistim! Anlamalıydım böyle olduğunu. İstedikleri bir şeyi elde edemeyince insanların nasıl deliye döndüğünü gayet iyi bilen biriyim.”</span></p>
				<p class="paragraf-3 para-style-override-17"><span>“Devam et” dedim.</span></p>
				<p class="paragraf-3 para-style-override-17"><span>“Ama her şey öyle tuhaftı ki! Bebeğin tekmesini hissettiğime yemin edebilirdim. Doktorum şimdi diyor ki o gazdan olabilirmiş. Nasıl olur böyle bir şey?”</span></p>
				<p class="paragraf-3 para-style-override-17"><span>“Bazen bir şeyi o kadar çok isteriz ki zihnimiz bedenimizi o şeye inanmaya iter. Söylesene, neden bu kadar çok istiyorsun hamile kalmayı?”</span></p>
				<p class="paragraf-3 para-style-override-17"><span>“Ben hep anne olmak istemişimdir. Ailemde bu kadar çok bebek olduğu halde benim hiç bebeğimin olmaması da haksızlık ayrıca.”</span></p>
				<p class="paragraf-3 para-style-override-17"><span>“Kız kardeşinin ikizleri olacaktı değil mi? Oldu mu?” dedim.</span></p>
				<p class="paragraf-3 para-style-override-17"><span>Anne gözyaşlarına boğuldu. “Evet, bir kızı </span><span class="char-style-override-14">bir de</span><span> oğlu oldu. Öyle de şirinler ki… Ne kadar şanslı şu Valerie, nefret ediyorum ondan.” Anne’e mendil uzattım. Burnunu sildi, devam etti. “Ayrıca Karen’e ve onun üç küçük kusursuz meleğine de dayanamıyorum.”</span></p>
				<p class="paragraf-3 para-style-override-17"><span>“Anlaşılan kardeşlerinle aranda bir sürtüşme var” dedim.</span></p>
				<p class="paragraf-3 para-style-override-17"><span>“Eh, tabii. Ama onlar mutluluktan öyle kendilerinden geçmiş durumdalar ki, farkında bile değiller. Artık kimse beni fark etmiyor zaten.”</span></p>
				<p class="paragraf-3 para-style-override-17"><span>İşte şimdi bir yerlere varmaya başlamıştık. Anne nihayet durumunun gerçekliğini kabul etmişti ve ardında yatan nedeni araştırmaya gönüllüydü.</span></p>
				<p class="paragraf-3 para-style-override-17"><span>“İlk ne zaman başladın kendini böyle hissetmeye?” dedim.</span></p>
				<p class="paragraf-3 para-style-override-17"><span>“Bilmem ki… Küçükken sanırım. O zamanlar ben evin bebeğiydim ve çok özel muamele görürdüm. Herkes beni çok sevimli ve olgun bulurdu. Kendimi hep annemin gözdesi gibi hissederdim. Ablalarım da bana kimin bakacağı konusunda kavga ederlerdi.”</span></p>
				<p class="paragraf-3 para-style-override-17"><span>“Bu durum ne zaman değişti?”</span></p>
				<p class="paragraf-3 para-style-override-17"><span>“Yavaş yavaş değişti. Sanırım ortaokula geldiğim sıralarda küçük sevimli kız olmaktan çıkmıştım. ‘Güzel’ olan Karen’di artık. Valerie ‘komik’ olandı, bense ne olduğumu bilmiyordum.”</span></p>
				<p class="paragraf-3 para-style-override-17"><span>“Artık kendini özel hissetmemeye başladın yani. Nasıl başettin bu durumla?” dedim.</span></p>
				<p class="paragraf-3 para-style-override-17"><span>“Derslerime çok çalıştım ve ‘akıllı’ olan oldum. Ama kimse aldırış etmedi. Özellikle de kız kardeşlerim liseden sonra hemen evlenip iki de bir bebek pırtlatmaya başlayınca. Dünyalar annemle babamın oldu tabii. Sonra da benim için endişelenmeye başladılar. Evde kalmış, zavallı kızları terapist olmak için üniversiteye gidiyordu.”</span></p>
				<p class="paragraf-3 para-style-override-17"><span>“Hiç evlendin mi peki?”</span></p>
				<p class="paragraf-3 para-style-override-17"><span>“Gordon’la beş yıldır birlikte yaşıyoruz. Bir kâğıt parçası yüzünden birbirimize daha çok bağlanacağımıza inanmıyoruz. Hem doğrusunu isterseniz ailemin benden çok, o kâğıt parçasıyla ilgilenmesine de içerliyorum.”</span></p>
				<p class="paragraf-3 para-style-override-17"><span>“Gordon evlenmek istese evlenir miydin?” dedim.</span></p>
				<p class="paragraf-3 para-style-override-17"><span>Anne tekrar ağlamaya başladı. “Bilmiyorum, belki. Ama evlensem bile annem yakamdan düşsün diye evlenirdim. Belki de istiyorumdur. Ne bileyim! Ama bebeği çok daha fazla istiyorum ve bir türlü bebek sahibi olamıyoruz.”</span></p>
				<p class="paragraf-3 para-style-override-17"><span>Anne bunun ardından düşüklerini anlattı ve ilk düşükten sonrakilerden ailesine bahsetmediğini söyledi. Çok büyük hüsrana uğruyorlardı çünkü… Anne için değil tabii ki, yeni bir torundan mahrum kaldıkları için. Bebek sahibi olmakta zorlanmasına ve bebeği olmazsa Gordon’un onu terk edeceğinden endişe etmesine rağmen Anne hâlâ ergenlik uzmanlığına dayalı psikoterapi mesleğini yoğun biçimde devam ettiriyordu. Kimliği konusundaki özgüvensizliklerinin de ergenlik döneminde ortaya çıkmış olması dikkatimi çekti. Ergenlik çağındaki kişileri tedavi etmeyi seçmiş olması büyük olasılıkla tesadüf değildi.</span></p>
				<p class="paragraf-3 para-style-override-17"><span>Akıl sağlığı profesyonellerinin çoğu kısmen kendi kişisel çatışmalarına çözüm bulmak için bu alana ilgi duyarlar. Yeme bozukluğu olan hastaları tedavi eden anoreksik görünümlü psikiyatrlar, duygudurum rahatsızlıkları kliniği işleten hipomanik psikologlar ve obsesif kompulsif bozuklukların tedavisine odaklanan obsesif terapistler tanıdım ben. Bu kişilerin bazıları, özellikle de kişisel çatışmalarının üstesinden gelebilenler, o konuda daha iyi bir terapisttir çünkü, kendi yaşadıklarını yaşayan hastalara karşı daha anlayışlıdır. Sorunlarıyla mücadeleyi sürdüren terapistler ise hastalarının sorunlarının kendilerininkine çok yakın olduğunu ve bu durumun hastaya yardım etme kabiliyetlerini engellediğini fark edebilir.</span></p>
				<p class="paragraf-3 para-style-override-17"><span>Anne’in özgüven eksikliğiyle ve kardeşlerine karşı rekabetçi duygularıyla yüzleşmesi için yeniyetmelikteki “evin bebeği” olma ihtiyacından vazgeçmesi ve şimdiki halini takdir etmesi gerekiyordu. Eğitimli bir yetişkin, başarılı bir terapist ve uzun süreli bir ilişkinin partneriydi o. Bugünkü seans onun için büyük bir adım olmuştu. Anne hamile olmadığını kabul etmiş, anne olmanın benlik duygusu açısından ne kadar hayati önem taşıdığı konusunda konuşmuş ve kız kardeşlerine karşı hissettiği rekabeti açıklıkla dile getirmişti. Tahminimce bu rekabet dürtüsü öyle güçlüydü ki onun bilinçdışı zihnini, bedeni yalancı gebeliğe inandırsın diye zorlamıştı. Belki önceki iki düşüğü de histerik gebeliklerdi. </span></p>
				<p class="paragraf-3 para-style-override-17"><span>Biyolojik düzeyde kadınlar genetik olarak üremek üzere hazırlanmışlardır. Bir kadın kısır olduğunu öğrenirse kendisini fizyolojik açıdan başarısızlığa uğramış hissedebilir ve bu da yıkıcı birtakım psikolojik sonuçlar doğurabilir.</span></p>
				<p class="paragraf-3 para-style-override-17"><span>Kısır olan her kadın bu zorlukla kendi yöntemiyle başeder ve tabii partneri de onun başetmesinde önemli rol oynar. Bazı çiftler nihayetinde evlat edinir, bazıları ise başarı güvencesi olmayan yüksek teknolojili fertilite prosedürlerine başvurur. Kısırlığın yarattığı stres kimi zaman katlanılmaz hale gelebilir ve sonuçta pek çok çift ayrılır. Kısırlığın bazı kadınları deliliğe sürüklediği bile bilinir. Doğurganlığı olmayan kadınlar hamile bir kadına ya da bebeğe bakmaya bile dayanamayabilir, her ay âdet döneminde depresif duyguduruma girebilirler. Yalancı gebelik pek çok kadın için kabul edilemez bir gerçekliğe getirilen geçici ama son derece ender rastlanan bir çözümdür.</span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">ERTESİ HAFTA HASTANE KAFERTERYASINDA</span><span> Jim ile öğle yemeği yiyordum. Duvar kenarındaki boş bir masaya oturduk. Sandviçimden bir lokma ısırmıştım ki Jim, “Kasadaki esmer hemşireye bak, saat on bir yönünde” dedi.</span></p>
				<p class="paragraf-3 para-style-override-17"><span>“Yemeğini yesene Jim” dedim. “Bekârlar barında değiliz.”</span></p>
				<p class="paragraf-3 para-style-override-17"><span>“Evet de kız çok tatlı, tam da bana doğru gülümsüyor. Yatmış mıyımdır onunla acaba?”</span></p>
				<p class="paragraf-3 para-style-override-17"><span>Başımı kaldırıp baktım. Güzel bir kızdı; Jim’i çok aşan türden. “Hiç sanmam. Hey, Pam Sefton’un bana yönlendirdiği şu terapist hastayı hatırlıyor musun?”</span></p>
				<p class="paragraf-3 para-style-override-17"><span>Jim güldü. “Hani o aptal parmaklarının arasından kayıp gitmesine izin verdiğin psödosiyezisi olan şahane hasta mı?”</span></p>
				<p class="paragraf-3 para-style-override-17"><span>“Her neyse işte” dedim. “Artık onu haftada bir görüyorum. Üstelik bu konunun temelinde müthiş bir tez yattığını da düşünüyorum.”</span></p>
				<p class="paragraf-3 para-style-override-17"><span>Jim yemeyi bıraktı, şaşkınlığını gizlemeye çalışarak bana baktı. “Harika Gary. İyi şanslar sana.” Sonra da saatine bakıp “Tüh, benim gitmem lazım” dedi. Ayağa kalktı, sandviçini kâğıda sardı. “Sonra görüşürüz.”</span></p>
				<p class="paragraf-3 para-style-override-17"><span>Jim’i morartmak hoşuma gitmişti ama kalkıp gittiğini görünce kendimi kötü hissettim. Anlaşılan şaka yapmayı biliyordu ama kaldırmayı bilmiyordu. Ya da kendisi üstün durumdayken rekabetçi takılmalar iyiydi hoştu ama üstünlüğü kaybedince arkasına bakmadan kaçıyordu. Ne yazık ki kariyer eğrim yükseldikçe Jim ile dostluğum neredeyse sona erdi. Bunda benim rekabetçi yanımın ne gibi bir etkisi olduğunu daima kendime sordum ama sonradan anladım ki asıl mesele Jim’in kendisiydi. Onun senelerdir konuşmadığı -biri Wall Street finansçısı, diğeri Boston’da güçlü bir dava vekili- iki tane çok başarılı erkek kardeşi vardı. </span></p>
				<p class="paragraf-3 para-style-override-17"><span>Jim’le aramda hissettiğim rekabete kafa yorarken, Anne’in kız kardeşleriyle rekabete dayalı sorunlarını nasıl yeni yeni fark ettiğini düşündüm. Terapinin ilerleyen birkaç ayında Anne’in ya bebek gibi davranarak ya da bebek yaparak dikkat çekme ihtiyacını araştırdık. Anne ayrıca evlenmeme konusundaki tavrının da Gordon’un kendisiyle evlenmek istemeyebileceği korkusu karşısında geliştirilmiş bir savunma olduğunu anladı. </span></p>
				<p class="paragraf-3 para-style-override-17"><span>Anne’in nihayetinde özgüveni arttı, Gordon ile ilişkisi sağlamlaştı ve Gordon ona evlenme teklif etti. Anne teklife tahmin ettiğim gibi çok heyecanlandı ve kabul etti. Gordon ona, kendi çocukları olsa da olmasa da onu sevdiğini söyledi ve ikisi evlat edinme konusunu ciddi ciddi düşünmeye başladılar. </span></p>
				<p class="paragraf-3 para-style-override-17"><span>Gordon’la Avrupa’da balayında oldukları bir aylık süre içinde Anne’i görmemiştim. Bir ayın sonunda bronz bir ten, beyaz bir tunik ve turkuvaz bir kolyeyle ofisimden içeri girdi. İri yeşil gözleri ışıldıyordu, verdiği birkaç kiloyu geri almıştı.</span></p>
				<p class="paragraf-3 para-style-override-17"><span>“Dr Small, sizi görmek ne güzel” dedi. “Gordon’la Yunanistan’da harika vakit geçirdik. Deniz öyle mavi ve berrak ki…”</span></p>
				<p class="paragraf-3 para-style-override-17"><span>“Çok sevindim Anne. Böyle bir ara vermeye ihtiyacın vardı.”</span></p>
				<p class="paragraf-3 para-style-override-17"><span>Anne kanepeye oturdu ve sırıtmaya başladı. “Biliyor musunuz, kız kardeşlerimin hiçbiri balayında Avrupa’ya gitmedi. Hatta sanırım ikisi de bir-iki defa Florida’ya gitmek dışında Kuzeydoğu’dan bir kez olsun ayrılmadı.”</span></p>
				<p class="paragraf-3 para-style-override-17"><span>“Öyle mi?” dedim.</span></p>
				<p class="paragraf-3 para-style-override-17"><span>“Gordon’la da öyle yakınlaştık ki hem dost </span><span class="char-style-override-14">hem de</span><span> sevgili olduk. Kız kardeşlerimin kocalarıyla böyle bir ilişkisi olduğunu hiç sanmıyorum.”</span></p>
				<p class="paragraf-3 para-style-override-17"><span>“Anne, bugün burada daha önce tartıştığımız bir temayı yeniden duyuyorum senden.”</span></p>
				<p class="paragraf-3 para-style-override-17"><span>“Öyle mi? Neyi?” dedi Anne.</span></p>
				<p class="paragraf-3 para-style-override-17"><span>“Kız kardeşlerine yönelik rekabetçi duygularını. Fakat şimdi konu bebekler yerine ilişkiler ve balayları olmuş.”</span></p>
				<p class="paragraf-3 para-style-override-17"><span>“Bebekler! En güzelini duymadınız daha!”</span></p>
				<p class="paragraf-3 para-style-override-17"><span>“Nedir?” dedim, giderek kaygılanarak. </span></p>
				<p class="paragraf-3 para-style-override-17"><span>“Hamileyim!”</span></p>
				<p class="paragraf-3 para-style-override-17"><span>Ah, işe bak, diye düşündüm. Tekrar başa mı döndük acaba? Dikkatle ilerlemem gerekiyordu. “Çok iyi bir haber” dedim, tereddütle.</span></p>
				<p class="paragraf-3 para-style-override-17"><span>“</span><span class="char-style-override-14">İyi </span><span>mi? Şaka yapıyorsunuz herhalde? </span><span class="char-style-override-14">Muhteşem</span><span> bir haber” dedi Anne. “Neden heyecanlanmadınız benim adıma?”</span></p>
				<p class="paragraf-3 para-style-override-17"><span>“Ne zaman öğrendin?”</span></p>
				<p class="paragraf-3 para-style-override-17"><span>Anne güldü ve “Bu sabah evde üç gebelik testi daha yaptım, hepsi pozitif çıktı” dedi. “Karnıma baksanıza!” Tuniğini kaldırdığında karnının tıpkı histerik gebelik dönemindeki gibi şiştiğini gördüm. Konuşmaya devam etti. “Çocuk sahibi olamayan çiftlerde olur ya hani; tam evlat edinmeye karar verdikleri sırada kadın hamile kalır? Alın benden de o kadar!” İki elini kaldırarak zafer işareti yaptı.</span></p>
				<p class="paragraf-3 para-style-override-17"><span>“Heyecanlısın biliyorum Anne, ama kadın doğum doktoruna gittin mi?” dedim. </span></p>
				<p class="paragraf-3 para-style-override-17"><span>“Derdiniz nedir sizin, Dr Small? Benim adıma sevinirsiniz sanmıştım. Yedi ay önce Gordon’dan ayrılmaya hazırdım, şimdi sayenizde mutlu bir evliliğim var ve bebeğim olacak.”</span></p>
				<p class="paragraf-3 para-style-override-17"><span>Anne’in gebe olması mümkündü tabii ama kız kardeşleriyle rekabetin yeniden ortaya çıkması, durumunda bir gerileme olduğuna işaret ediyordu ve ben de yalancı gebeliğin genelde tekrarlandığını biliyordum. Gebeliğin doğruluğu veya yanlışlığı gerçek bir laboratuarda ne kadar erken kanıtlanırsa Anne’in psikolojisi açısından o kadar iyi olacağını düşündüm. Ayrıca kadın doğum doktoru konusunu konuşmaktan bile kaçınmasının yeniden inkâra girdiğinin bir diğer göstergesi olduğundan da şüphe ettim. Terapiyle geçen aylarımız boyunca Anne’in içgörü kazandığını ve terapisti olarak benimle ittifak oluşturduğu hissini edinmiştim. Gerçekle yüzleşmesine yardımcı olmak ya da en azından resmi bir kan testi yaptırmasını sağlamak için onu biraz daha zorlarsam inkârını aşmasını sağlayabilirdim. </span></p>
				<p class="paragraf-3 para-style-override-17"><span>“Anne hamile olduğunu umuyorum gerçekten ama yine zihnin bedenini yanıltıyor olabilir. Ne zaman kan testi yaptırmayı düşünüyorsun?”</span></p>
				<p class="paragraf-3 para-style-override-17"><span>“Ne diyorsunuz yani? Yine gerçekten hamile olmadığımı mı düşünüyorsunuz?” dedi.</span></p>
				<p class="paragraf-3 para-style-override-17"><span>“Onu demedim Anne. Ama şu an benim bebeğine heyecanlanmam, senin için çok önemliymiş gibi görünüyor. Tıpkı ailenin bebekler için heyecanlandığı gibi. Son birkaç ayda bebek sahibi olmanın, senin için şimdiye dek hep özsaygı açısından temel unsur olduğunu tartışıp durduk.” </span></p>
				<p class="paragraf-3 para-style-override-17"><span>“Size kulak vermiyor değilim Dr Small. Ne demek istediğinizi de anlıyorum ama umurumda değil doğrusu. Biliyorum çünkü hamile olduğumu. Göğüslerim şişti ve hassaslaştı, sabahları da midem bulanıyor. Hem böyle olumsuz konuşmalara da ihtiyacım yok. Aslına bakarsanız bence şu an terapiye hiç ihtiyacım yok.”</span></p>
				<p class="paragraf-3 para-style-override-17"><span>Anne’i kalmaya ikna etme çabalarıma karşın kararından döndüremedim. Sorunlarını atlatmasına yardımcı olduğum için bana teşekkür etti ve gidişattan beni haberdar edeceğine dair söz verdi. Ama artık hamile olduğu için hayatında herhangi bir olumsuzluk istemiyordu. Olumluluk içinde yaşamak istiyordu. Ona bunun kulağa inkâr gibi geldiğini söylediğimde sadece güldü ve “Ne demek istediğimi anlatabiliyor muyum?” dedi.</span></p>
				<p class="paragraf-3 para-style-override-17"><span>Geriye dönüp bakınca Anne’e belki de çok yüklendiğimi, o noktada ona daha fazla destek vermem gerektiğini düşünüyorum. Hatırladım ki onu bir hasta olarak ilk dizginlediğim zaman, onun bakış açısını benimsediğim ve hastane dışında ikinci bir görüş alması gerektiği konusunda ona katıldığım zaman olmuştu. Tabii Anne’in terapiyi zaten bırakmayı planlıyor olması da bir ihtimaldi.</span></p>
				<p class="paragraf-3 para-style-override-17"><span>Çoğu hastanın psikoterapiyi istemesi için motive edilmesi gerektiğini öğrenmiştim. Anne ise şu an üstünde çalışılması gereken herhangi bir sorunu olmadığını düşünüyormuş gibi görünüyordu. İlginçtir ki en derin ve en yararlı terapi çalışması, hastaların duygusal acı veya kriz içinde olmadıkları zaman yapılır. Hastalar ancak böyle zamanlarda psikolojik dünyalarını gerçek anlamda araştıracak bir dinginliğe ve perspektife sahip olurlar. </span></p>
				<p class="paragraf-3 para-style-override-17"><span>Sonraki birkaç ay içinde Anne’den genelde iş saatleri sonrasında birkaç telefon mesajı aldım. Benimle doğrudan konuşmak istemiyordu besbelli. Mesajlarında hamileliğinin harika gittiğini, Gordon’la bebek odasının badanasını yaptıklarını ve kız kardeşlerinin ona bebek partisi düzenlediğini söylüyordu. Gebeliğine ilişkin herhangi bir tıbbi belgeden söz etmiyordu. Onu aradığım zamanlarda karşıma hep telesekreter çıktı. </span></p>
				<p class="paragraf-3 para-style-override-17"><span>Sonradan psödosiyezi konusunda okumaya devam ettim ve yazmayı planladığım inceleme tezinin taslağını çıkarmaya başladım. Sekizinci aya kadar hamileliğine inanmayı sürdüren kadınlara dair birkaç vaka raporu olduğunu öğrendim. Anne’in de onlardan biri olabileceğinden endişe duydum.</span></p>
				<p class="paragraf-3 para-style-override-17"><span>Anne’in telefon mesajları nihayetinde kesildi ama altı ay kadar sonra kendisinden bir not aldım. İlişiğinde iki fotoğraf bulunan, elle yazılmış bir karttı bu. İlk fotoğraf erkek olduğu açıkça belli olan iri bir fetüsün siyah-beyaz ve bulanık amniyosentez fotoğrafıydı. Aklıma bir anda Anne’in yalancı gebeliğinin iyice ileri boyuta vararak, psikotik bir annelik kuruntusuna eriştiği ve onun yenidoğan kliniğinden fotoğraf çaldığı geldi. Ancak ikinci fotoğraf korkularımı yatıştırdı. Fotoğrafta Anne ve 30’lu yaşlarında bir adam, muhtemelen Gordon, güzel bir oğlan çocuğunu tutuyorlardı. Çocuğun gözleri iri, delici ve elaydı. Anne yazdığı notta oğlunun ilk iki fotoğrafının bir kopyasını benimle paylaşmak istediğini söylüyordu. Onun adına çok sevinmiş ama kendi adıma biraz utanmıştım. Doğrusu Anne’in haklı olabileceği fikrine yeterince şans vermemiştim. </span></p>
				<p class="paragraf-3 para-style-override-17"><span>O akşam evime girerken aklımda hâlâ Anne vardı. Kız kardeşleriyle rekabetinin onu hamile değilken hamile olduğuna inanmaya itişi beni hayrete düşürüyordu. Fakat aynı zamanda onun girdiği rekabetin, benim dostum Jim’le rekabetimi yansıttığını da düşünüyordum. Acaba kendi sorunlarım, Anne’e sorunları için yardımcı olma kabiliyetime engel mi olmuştu? Yoksa benzeri bir durumdan geçtiğim için beni daha anlayışlı mı kılmıştı?</span></p>
				<p class="paragraf-3 para-style-override-17"><span>Sağlıklı rekabet ne zaman çizgiyi aşıp insanları psikotik biçimlerde davranmaya iten sağlıksız rekabete dönüşür? Hastam için bu, hayat boyu süren bir mücadele olmuştu ve ben, acaba bebeğinin olması sorunlarını yatıştıracak mı yoksa yeniden canlandıracak mı diye düşünmeden edemedim.</span></p>
				<p class="paragraf-3 para-style-override-17"><span>Gidip televizyonu açtım. Celtics yine Lakers’la oynuyordu. Neyse ki etrafta Celtics taraftarı yoktu da kazanan Lakers’a yüksek sesle tezahürat yapabilecektim. Mutfaktan soğuk bir bira aldım ve Kerim Abdul Cabbar’ın Larry Bird’ün önünde topu alıp üzerinden smaç yapışını izledim. Ama Kerim’e faul yapıldı ve düştü. Larry döndü ve yerden kalkmasına yardım etmek için ona elini uzattı. Bu iki basketçi dostane rekabet sanatının ustası olmuşlardı.</span></p>
				<p class="paragraf-3 para-style-override-17"/>
			</div>
		</div>
	</body>
</html>