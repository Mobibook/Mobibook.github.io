<html xmlns="http://www.w3.org/1999/xhtml">
	<head>
		<title>8-11.html</title>
		<link href="template.css" rel="stylesheet" type="text/css"/>
	</head>
	<body>
		<div id="x8-11.html" xml:lang="tr-TR">
			<div class="Basic-Text-Frame-7">
				<p class="anabaslik-2" id="toc_marker-14">ON İKİNCİ BÖLÜM</p>
				<p class="arabaslikorta">IŞIKLAR SÖNERKEN</p>
				<p class="Footnote-Text para-style-override-3"/>
				<p class="arabaslikorta-copy">1999 Yazı</p>
				<p class="Footnote-Text para-style-override-3"/>
				<p class="resim-2"><img alt="1.jpg" class="image" height="69" src="images/1_fmt14.jpeg" width="65"/></p>
				<p class="Footnote-Text para-style-override-3"/>
				<p class="paragraf-3"><span class="GG-dropcaps-3">AİLECEK SAN FERNANDO VADİSİ’NDEN </span><span>Bel Air yakınlarında, UCLA’ya bakan bir eve taşınmıştık. Şimdi yükseklerde yaşamanın yanı sıra işe kısa sürede gitmenin de tadını çıkarıyordum. Yaşadığımız yer güzel ve sessizdi, insan kendini şehirde gibi hissetmiyordu. Kampüse yakın olduğundan, komşularımızın çoğu da benim gibi üniversitede çalışıyordu. </span></p>
				<p class="paragraf-3 para-style-override-17"><span>Güneşli bir Pazar günü, erken saatte, biraz okyanus manzarası seyretmek için köpeğimiz Jake’i yürüyüşe çıkardım. Tepeye vardığımızda Jake soluk soluğa kalmıştı. Farkında olmasam da benim nefesim de kesilmişti. Adımlarımızı yavaşlattım. Dinlenirken UCLA’da çalışan bir diğer psikiyatrist Bob Martin’i gördüm. Bob evinin ön bahçesine ortanca ekmekle meşguldü. Bana el salladı, ben de selamlaşmak için yanına gittim.</span></p>
				<p class="paragraf-3 para-style-override-17"><span>Bob BDT’de yani, Bilişsel Davranışçı Terapi’de uzmandı. BDT hastanın duygu ve davranışlarına yol açan şeyin harici olaylar, durumlar ve ilişkilerden çok, hastanın kendi düşünceleri olduğu fikrini temel alan, amaca yönelik bir tedavi şeklidir. Terapist hastanın düşünüşünü sistematik olarak değiştirerek, onun hissettiklerini ve davranışlarını iyileştirebilir. Terapist seanslarda birkaç farklı psikiyatrik rahatsızlığa uygulanabilecek yapısallaştırılmış bir yaklaşım kullanır. </span></p>
				<p class="paragraf-3 para-style-override-17"><span>Psikiyatristin terapi stili genelde onun kişiliğini yansıtır derler. Bob’ın kusursuzca düzenlenmiş, özenli bahçesi de bu konuda istisna değildi. Jake etrafı koklamak için Bob’ın çiçek ve çalılarının üzerine atladığında Bob’ın yüzünde beliren dehşeti gördüm. Hemen tasmayı çekerek Jake’i geri getirdim ve Bob rahatladı. </span></p>
				<p class="paragraf-3 para-style-override-17"><span>Dayanabildiğim kadar laleler ve petunyalardan söz ettikten sonra konuyu psikiyatriye getirdim. Farklı psikoterapi formlarının avantaj ve dezavantajları hakkında dostane bir sohbete daldık. </span></p>
				<p class="paragraf-3 para-style-override-17"><span>“BDT’nin birçok hastaya yaradığını biliyorum” dedim, “ama hiç merak etmiyor musun, kısa zamanda değiştirdiğin, hatta yok ettiğin o düşüncelerin araştırılması ve anlaşılması daha iyi olmaz mıydı diye?”</span></p>
				<p class="paragraf-3 para-style-override-17"><span>Bob güldü. “İşte senin bu özelliğini seviyorum Gary. Terapinin sonsuza dek sürmesi gerektiğine inanıyorsun.”</span></p>
				<p class="paragraf-3 para-style-override-17"><span>“Hayır, sadece gerektiği kadar sürmesi gerektiğine inanıyorum.”</span></p>
				<p class="paragraf-3 para-style-override-17"><span>Konuşurken Jake’i gözden kaybettim, sonra bir baktım Bob’un bahçesini teftiş ediyor, geride de koca bir armağan bırakmış. Numuneyi almak için hemen mavi poşetimi çıkardım, paniğe kapılan Bob ise koşarak hortumu getirmeye gitti. </span></p>
				<p class="paragraf-3 para-style-override-17"><span>“Çok özür dilerim Bob ama Jake’in seninki gibi güzel, bakımlı bir bahçe karşısında baştan çıkmaması mümkün değildi.”</span></p>
				<p class="paragraf-3 para-style-override-17"><span>Bob ayıplı alanı suyla yıkadı. Jake tam o sırada bize doğru gelmekte olan beyaz bir kaniş gördü ve tasmasını çekiştirerek beni tepe yukarı çekmeye çalıştı. Son anda “hoşçakal” dedikten sonra Jake’e “yavaş” diye seslenerek peşinden gittim.</span></p>
				<p class="paragraf-3 para-style-override-17"><span>Ertesi gün Bob beni ofisimden aradı. Hâlâ bahçeye kızıyor olamazdı herhalde değil mi?</span></p>
				<p class="paragraf-3 para-style-override-17"><span>“Bob, köpeğimin dün bahçendeki davranışından dolayı çok özür diliyorum.”</span></p>
				<p class="paragraf-3 para-style-override-17"><span>Bob güldü. “Boşver onu Gary, konuşma fırsatını yakalamamız iyi oldu. Seni, tanıdığım bir çift için arıyorum. Yardıma ihtiyaçları var ve bence görmeleri gereken insan sensin.”</span></p>
				<p class="paragraf-3 para-style-override-17"><span>“Teşekkürler, seve seve. Bana biraz bilgi verebilir misin?” dedim.</span></p>
				<p class="paragraf-3 para-style-override-17"><span>“Ben kadını tanıyorum” dedi Bob, “Brentwood’da çok yoğun çalışan bir psikolog kendisi. Bir iş adamıyla evli. Çocuklar büyüyüp evden ayrıldığından beri evliliklerinde ters giden bir şeyler olduğundan yakınıyor.”</span></p>
				<p class="paragraf-3 para-style-override-17"><span>“Memnuniyetle görürüm onları. Arasınlar beni.”</span></p>
				<p class="paragraf-3 para-style-override-17"><span>Ertesi hafta Susan ve Raymond Wagner ile randevulaştım. Randevuya birkaç dakika geç geldiler, içeri girerken de Ray park sorunuyla ilgili şikâyette bulundu. 50’li yaşların başlarında, ince, kır saçlı bir adamdı. Üzerinde yatçılık giysileri vardı. Giysileri hariç ağabeyim olabilirmiş gibi görünüyordu. Susan ondan birkaç yaş genç gibiydi. Karı koca kanepenin iki ayrı ucuna oturup konuşmayı başlatmamı beklediler.</span></p>
				<p class="paragraf-3 para-style-override-17"><span>Başladım. “Bob Martin size yardımcı olabileceğimi söyledi. Neler olduğunu anlatabilir misiniz?”</span></p>
				<p class="paragraf-3 para-style-override-17"><span>“Biz, Susan üniversiteye giderken, ben de işletme master’ımı yaparken evlendik” dedi Ray. “En küçük çocuğumuz bu sonbaharda üniversiteye gitmek üzere yanımızdan ayrıldı ve bana kalırsa karımla birlikte harika vakit geçiriyoruz.”</span></p>
				<p class="paragraf-3 para-style-override-17"><span>Dönüp Susan’a baktım ve “Yuvanın boş kalması nasıl bir duygu?” dedim.</span></p>
				<p class="paragraf-3 para-style-override-17"><span>“O kadar da kötü değil. İkimiz de kariyerimizle meşgulüz, çok da güzel bir hayatımız var ama son birkaç yıldır aramızda bir mesafe olduğunu hissediyorum. Evliliğimde eskisi kadar mutlu hissetmiyorum kendimi.”</span></p>
				<p class="paragraf-3 para-style-override-17"><span>Ray başını iki yana salladı. “Yok canım… Hayatım, nereden çıkarıyorsun bunları, anlamıyorum.” Bana döndü. “Doğrusunu isterseniz burada ne işimiz var bilmiyorum. Susan mutlu değil, onu anlıyorum, ama ikimizin değil de, onun tek başına birini görmesi gerekmez mi?”</span></p>
				<p class="paragraf-3 para-style-override-17"><span>Susan kırgınlıkla baktı. “Ray, bir </span><span class="char-style-override-14">evlilik</span><span> sorunumuz var. İkimizi de içeren bir şey bu. Neden inkâr içindesin sürekli?”</span></p>
				<p class="paragraf-3 para-style-override-17"><span>Ray teslim olurcasına ellerini havaya kaldırdı. “Madem öyle diyorsun hayatım, öyle olsun. O zaman anlat doktora bakalım, sence neymiş problem.”</span></p>
				<p class="paragraf-3 para-style-override-17"><span>“Olur” dedi Susan. “Birincisi Ray boş vaktinin tamamını o aptal teknesinde geçiriyor…”</span></p>
				<p class="paragraf-3 para-style-override-17"><span>“Yat o canım, tekne değil” diye lafı böldü Ray.</span></p>
				<p class="paragraf-3 para-style-override-17"><span>“Her neyse işte. Beni ona bakınca bile deniz tutuyor, biliyorsun.” Bana döndü. “O şeyi ilk satın aldığında Pazar’ları birkaç saatliğine açılırdı, o kadar önemli bir şey değildi. Ama şimdi bütün haftasonlarını yat yarışlarında falan geçiriyor. O haftasonları Pazartesi akşamına kadar da uzuyor.”</span></p>
				<p class="paragraf-3 para-style-override-17"><span>Ray itiraz etti. “Yatta iş de yaptığımı gayet iyi </span><span class="char-style-override-14">biliyorsun</span><span>. Hem karada hem denizde iş bağlantısı yapıyorum ben. Ekmeğimi öyle kazanıyorum. Hem her haftasonu da gitmiyorum.”</span></p>
				<p class="paragraf-3 para-style-override-17"><span>“Son zamanlarda gidiyorsun” dedi Susan. “Gittiğin zaman da doğru dürüst aramıyorsun bile. Yalnız hissediyorum kendimi. O yat senin için benden daha önemli gibi geliyor bana.”</span></p>
				<p class="paragraf-3 para-style-override-17"><span>“Saçmalık. Şehirde olduğumda birlikte harika vakit geçirmiyor muyuz? Birbirimize yakın hissetmiyor muyuz kendimizi?” Kanepede Susan’a doğru yaklaştı, elini tuttu.</span></p>
				<p class="paragraf-3 para-style-override-17"><span>Susan yumuşadı. “Doğru. Evde </span><span class="char-style-override-14">olduğun</span><span> zaman her şey iyi.” Başını iki yana salladı. “Kendimi böyle şikâyet ederken duymaktan nefret ediyorum. Mesleğimde karşıma çıkan huysuz ev kadınları gibi konuşuyorum. Sürekli kocalarından ilgi görmedikleri için vırvır ediyorlar.” Sustu ve başını başka tarafa çevirdi. “Utanıyorum.”</span></p>
				<p class="paragraf-3 para-style-override-17"><span>“Neden?” dedim.</span></p>
				<p class="paragraf-3 para-style-override-17"><span>Bana baktı. “Böyle güvensiz olmamalıyım da ondan. Psikoloğum ben. Sürekli bu tür sorunları olan insanları tedavi ediyorum.” </span></p>
				<p class="paragraf-3 para-style-override-17"><span>“Ama terapistler de insandır. İkimiz de biliyoruz ki duvardaki diploma bizi kişisel sorunlardan muaf kılmaz” dedim.</span></p>
				<p class="paragraf-3 para-style-override-17"><span>“Bakın, 30 yıllık evliliğin ardından eşlerden her birinin kendisine vakit ayırması ve farklı ilgi alanlarına sahip olması sağlıklı bir şey, biliyorum. Ama bana bir terslik varmış gibi geliyor.”</span></p>
				<p class="paragraf-3 para-style-override-17"><span>Ray şefkatle ona baktı. “Anlıyorum hayatım, çocukların gitmesi de zor oldu senin için, biliyorum.”</span></p>
				<p class="paragraf-3 para-style-override-17"><span>“Düşündüğüm kadar kötü olmadı aslında.” Bana döndü ve “Mesleğim insanı tatmin eden bir meslek, ayrıca Ray yakınımdayken birlikte güzel vakit geçiriyoruz. Arkadaşlarımızı görüyoruz, sinemaya gidiyoruz, yürüyüşe çıkıyoruz… Ben sadece o tekneye binemiyorum. O da bunu biliyor” dedi. Dalgınlaştı. “O zaman düşünüyorum, neden gidip aldı onu?”</span></p>
				<p class="paragraf-3 para-style-override-17"><span>Ray cevap verdi. “Babamın da yatı vardı, biliyorsun, denizi de her zaman sevdim ben. Çocuklar küçükken ne vaktim vardı ne de param. Ama şimdi benim için müthiş bir rahatlama fırsatı bu. Hem işim için de harika. Sen psikolog olmak ve çocukları bakıcıya bırakmak istediğinde ben tamamen desteklemiştim. Tek istediğim senin mutlu olmandı.”</span></p>
				<p class="paragraf-3 para-style-override-17"><span>“Biliyorum” dedi Susan, “anlıyorum. </span><span class="char-style-override-14">Benim</span><span> problemim bu. Neden böyle rahatsız olduğumu bilemiyorum.”</span></p>
				<p class="paragraf-3 para-style-override-17"><span>“Ray’in yatı dışında bu duyguları uyandıran bir şey var mı acaba?” dedim.</span></p>
				<p class="paragraf-3 para-style-override-17"><span>Ray uzun bir sessizlikten sonra “Şunu bir düşün Susan, senin üç tane kız kardeşin var, hiçbiri de kariyer sahibi değil.”</span></p>
				<p class="paragraf-3 para-style-override-17"><span>Susan ona baktı. “Ne demek istiyorsun?”</span></p>
				<p class="paragraf-3 para-style-override-17"><span>“Ailende kızlar kariyer sahibi olmaktan caydırılmış diyorum. Kabul et ki üniversite aslında koca bulma yeriydi.” Ray bana döndü. “Eleştirmek için söylemiyorum bunu ama acaba Susan’ın asıl canını sıkan yatım değil mi, diye düşünüyorum. Ailesinde kariyer sahibi tek kız olmaktan dolayı suçluluk duyuyor olabilir.”</span></p>
				<p class="paragraf-3 para-style-override-17"><span>Susan bir an durduktan sonra “Çok enteresan. Şimdiye kadar hiç böyle bir bağlantı kurmamıştım. Biraz düşüneyim” dedi.</span></p>
				<p class="paragraf-3 para-style-override-17"><span>Karşımdaki çiftin psikolojik bilgi birikiminden etkilenmiştim. Profesyonel eğitim aldığı için bunu Susan’dan bekleyebilirdim ama Ray da epey bilgiliydi. Seansa gelme konusunda savunmacı bir davranış sergilese de Susan’ın endişelerine karşı duyarlı görünüyordu. Susan da Ray ona yaklaştığında karşılık veriyordu. Doğrusu Ray’in önemli bir noktayı yakalamış olabileceğini düşünüyordum. Susan’ın yata yönelik kıskançlığı daha derin meselelerden kaynaklanıyor olabilirdi. Belki de olayın kaynağı onun bir eş, anne ya da terapist olarak kimliğiydi. Belki başarının iyi bir eş ya da anne olmak anlamına geldiğine inandırılarak yetiştirilmişti ve psikologluk kariyeri ailenin hamuruna uymuyordu. Kim bilir belki sorunun yanıtı evlilik danışmanlığı değildi. Susan için bireysel psikoterapi daha iyi olabilirdi. Öte yandan Susan’daki, Ray’in ondan çok yatla ilgilendiği hissi de başka bir şeylerin döndüğünün işareti olabilirdi. Acaba Ray’in bu dönemde yat almasının ardında başka nedenler mi vardı? Tuhaftı doğrusu, çocuklar evden ayrıldığına göre ikisinin birlikte daha fazla vakit geçirme olanağı vardı, hem Ray Susan’ın yata asla binmeyeceğini de biliyordu. Orta yaşlı erkekler kimi zaman evlilik dışı ilişki yaşayabiliyorlardı ki bu da yatı ve Susan’ın rahatsızlığını gayet iyi açıklayabilirdi. Ray karısını seviyor ve iyiliğini düşünüyor gibi görünüyordu ama bazen konuşmaları kulağa ezberden ve samimiyetsiz geliyordu. Belki sadece iletişim tarzı böyleydi. </span></p>
				<p class="paragraf-3 para-style-override-17"><span>“Aslında bugün bizi neden çift terapisine sürükledim, bilemiyorum Dr Small” dedi Susan. “Sonuçta Ray iyi bir koca, bense sadece son zamanlarda tuhaflık hissediyorum, o kadar.”</span></p>
				<p class="paragraf-3 para-style-override-17"><span>Ray kolunu Susan’ın omzuna attı. “Utanılacak bir şey yok hayatım. Senin sorunların benim de sorunlarım sayılır.” Susan rahatladı ve okuldaki ilk flört dönemlerini anlatmaya başladı. Evlendikten kısa bir süre sonra okulu bırakmış, ilk çocuğu doğurmuştu. Bu arada Ray kariyerine devam etmiş, şirket kurma işinde başarılı olmuş, küçük bir servet edinmişti.</span></p>
				<p class="paragraf-3 para-style-override-17"><span>Seansın sonunda bundan sonra hangi adımları atacağımızı konuştuk. Çift terapisi konusunda yaşadıkları tereddütlere rağmen kısa bir deneme süresi yapmaya karar verdik ve bir sonraki hafta için randevulaştık.</span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">H</span><span class="GG-dropcaps-3">AFTASONU</span><span class="GG-dropcaps-3"> G</span><span class="GG-dropcaps-3">İ</span><span class="GG-dropcaps-3">G</span><span class="GG-dropcaps-3">İ</span><span class="GG-dropcaps-3"> İLE</span><span> arka bahçede şezlonglara uzanıp çocukların havuzda Marco Polo oynayışını izlediğimiz zamana kadar Wagner’ler üzerinde fazlaca düşünmedim. Gigi seyahat dergisinin sayfalarını karıştırırken bir St. Bart’s fotoğrafında durdu. Fotoğrafta güzel insanlar dizi dizi yatların yanı sıra yürüyüş yapıyordu. Gigi fotoğrafı göstererek “St. Bart’s’daki şu yatlara baksana. Ne kadar çok... Sardunya gibi dizilmişler.”</span></p>
				<p class="paragraf-3 para-style-override-17"><span>“Ben gidip bir yat alsam, sen ne düşünürsün?” dedim.</span></p>
				<p class="paragraf-3 para-style-override-17"><span>“Ya başına talih kuşu kondu ya da Kennedy’lerle gizli bir bağlantın var, diye düşünürüm.”</span></p>
				<p class="paragraf-3 para-style-override-17"><span>“Geçenlerde bir çifti terapiye aldım. Kadın teknelerden nefret ediyor ama adam yine de gidip bir tekne satın almış.”</span></p>
				<p class="paragraf-3 para-style-override-17"><span>“Neden yapmış böyle bir şeyi?” dedi Gigi.</span></p>
				<p class="paragraf-3 para-style-override-17"><span>“Hep istermiş çünkü. Çocuklar büyüyünce anca parası olmuş.”</span></p>
				<p class="paragraf-3 para-style-override-17"><span>Gigi dergiyi elinden bırakıp çocuklar arasındaki giderek sertleşen havuz savaşını ayırmaya gitti. Geri döndüğünde “Birlikte herhangi bir şey yapıyorlar mıymış?” dedi. </span></p>
				<p class="paragraf-3 para-style-override-17"><span>“Evet” dedim, “ama adam hemen her haftasonu yatla açılıyormuş, kadın da bu konuda güvensizlik hissediyor.”</span></p>
				<p class="paragraf-3 para-style-override-17"><span>“Anlayabiliyorum doğrusu. Ben de senin çok seyahat ettiğin zamanlardan nefret ediyorum. İnsan kendini yalnız hissediyor. Çocuklar varken bile.” Havuza baktı. “Özellikle de çocuklar varken. Rica etsem?” dedi kızımı işaret ederek. Rachel ağlamaya başlayan oğlumuzu havuz oyuncağıyla pataklıyordu. Kalkıp suçlu alete el koydum ve dikkat dağıtmak için havuza iki tane deniz topu fırlattım.</span></p>
				<p class="paragraf-3 para-style-override-17"><span>Tekrar şezlonguma uzanırken “30 yıldır evlilermiş” dedim. “Çocukları büyümüş artık. Adam sadece hep hayalini kurduğu bir şeyi yapmak istiyor. Nesi yanlış bunun?”</span></p>
				<p class="paragraf-3 para-style-override-17"><span>“Hiçbir şeyi” dedi Gigi dergisine dönerek.</span></p>
				<p class="paragraf-3 para-style-override-17"><span>“Sence insanların ayrı ayrı ilgi alanlarının olması ilişkiyi güçlendirmez mi?” dedim. “Gerektiğinde birbirlerinin yanında oluyorlarsa eğer…”</span></p>
				<p class="paragraf-3 para-style-override-17"><span>“Evet…”</span></p>
				<p class="paragraf-3 para-style-override-17"><span>“O zaman bir koca neden kendine hobi edinmesin?” dedim.</span></p>
				<p class="paragraf-3 para-style-override-17"><span>“Hobi edinmenin yanlış bir tarafı yok ama birlikte yapabilecekleri bir şey olsa güzel olurdu. Bu hastan seni yatına mı davet etti?” dedi.</span></p>
				<p class="paragraf-3 para-style-override-17"><span>“Şaka mı yapıyorsun? Son derece uygunsuz bir şey olurdu” dedim, içten içe yata binmeyi istediğimi hissederek.</span></p>
				<p class="paragraf-3 para-style-override-17"><span>“Ne düşündüğümü bilmek ister misin?” dedi Gigi.</span></p>
				<p class="paragraf-3 para-style-override-17"><span>“Tabii ki.”</span></p>
				<p class="paragraf-3 para-style-override-17"><span>“Bence olaya yanlı bakıyorsun. Kocanın tarafını tutuyorsun. Ters aktarım mı deniyordu, ne deniyordu ona?”</span></p>
				<p class="paragraf-3 para-style-override-17"><span>“Karşı aktarım. Söylediğinizi dikkate alacağım Doktor Gigi.”</span></p>
				<p class="paragraf-3 para-style-override-17"><span>Günün devamında, bendeki karşı aktarım tepkisinin Ray ile Susan arasında olanlar hakkındaki izlenimimi çarpıtıyor olabileceğimi düşündüm. Freud bu terimi terapistin psikoterapi sürecinde hastaya verdiği duygusal tepkiye karşılık kullanmıştı. Etkin bir terapist empati kapasitesine sahiptir ve karşı aktarım duyguları yaşar ama bu duyguların terapiye etki etmesine izin vermez. Aslında bu tür tepkilere ve onların doğurduğu çarpıtmalara ilişkin perspektifini koruyan terapistler için karşı aktarım, hastanın duygusal dünyasını araştırma açısından önemli bir fırsat sunar. Karşı aktarım terapiste, hastanın davranışlarının başkalarını nasıl etkilediğini ve hastanın nasıl işlevsiz ilişki kalıpları yaratabileceğini anlamakta yardımcı olur. </span></p>
				<p class="paragraf-3 para-style-override-17"><span>Eğer Gigi bendeki karşı aktarım konusunda haklıysa, Ray ve Susan konusunda perspektifimi çarpıtan şey neydi? Belki bana olan fiziksel benzerliği yüzünden Ray’le kendimi gereğinden fazla özdeşleştiriyordum. Belki kendi hobilerime daha fazla vakit ayırma arzusu içindeydim. Acaba köpek gezdirmeyle, çocuk bakmayla geçen haftasonlarından kaçış mı arıyordum? Pek sanmıyordum doğrusu. Ailemle olmayı çok seviyordum ve bunu hiçbir şeyle değişmek istemezdim.</span></p>
				<p class="paragraf-3 para-style-override-17"><span>Belki de karşı aktarımımın Susan’la bir ilgisi vardı. Acaba benim gibi bir akıl sağlığı profesyonelinin kişisel yaşamıyla ilgili şüpheler ve güvensizlikler yaşamasından rahatsızlık mı duyuyordum? Başka bir terapisti tedavi etmenin zorlukları olabilir; hastanın sizden daha bilgili olabileceği konusunda güvensizlik duyguları yaşayabilirsiniz veya hastayla öyle özdeşleşirsiniz ki sorunlarına karşı körleşirsiniz.</span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">SONRAKİ HAFTA SUSAN İLE RAY</span><span> ikinci seansa geldiler. Susan yorgun ve stresli görünüyordu. Başlarken ona nasıl olduğunu sordum, yanıtı Susan yerine Ray verdi. “İyi değil Dr Small. Giderek kötüleşiyor.”</span></p>
				<p class="paragraf-3 para-style-override-17"><span>Susan’a dönerek “Neler oluyor?” dedim.</span></p>
				<p class="paragraf-3 para-style-override-17"><span>“Bilmiyorum… Ray’i, yatı, yatı neden aldığını düşünmeden duramıyorum… Yani, ne işi var o şeyin üzerinde? İşimde bile aklımı dağıtıyor bu düşünceler.”</span></p>
				<p class="paragraf-3 para-style-override-17"><span>“Ray’e güvenmekte zorlanıyorsun yani?” dedim.</span></p>
				<p class="paragraf-3 para-style-override-17"><span>“Hayır. Neden böyle şüpheleniyorum, bilmiyorum. Kendimle garip bir sohbet içindeyim sanki. Akşamları eve geldiğinde ve beraber olduğumuzda her şey gayet iyi ve güzel. Ama ertesi gün yine başlıyor.” Başını iki yana sallayarak başka tarafa baktı. “Tanrım, depresyondaymış gibi konuşuyorum.”</span></p>
				<p class="paragraf-3 para-style-override-17"><span>Ray devreye girdi. “Belki Susan’a ilaçlı tedavi gerekiyordur Dr Small?”</span></p>
				<p class="paragraf-3 para-style-override-17"><span>“Olabilir” dedim. “Ama ilaçlı tedaviye hemen geçmek istemeyiz. Gelin öncelikle daha fazla keşif yapalım. Susan, iştahın ne durumda?”</span></p>
				<p class="paragraf-3 para-style-override-17"><span>“İyi değil. Depresyon listesinin üzerinden geçmenize gerek yok. Bende birçoğu var onların. İlaçlı tedaviden sakınmanıza memnun oldum çünkü ben hâlâ bizim çözümlenmemiş bir evlilik problemimiz olduğu düşünüyorum.”</span></p>
				<p class="paragraf-3 para-style-override-17"><span>Ray içini çekti. “Yine mi? Peki, ne çözümleyecek onu Susan? Yatı satmam mı? Senin birkaç Prozac alman daha abartısız bir çözüm olmaz mı?”</span></p>
				<p class="paragraf-3 para-style-override-17"><span>Susan ona dik dik baktı. “Sesinin tonu hoşuma gitmedi. Ayrıca, hayır, Prozac almak, sorunumuza gerçek bir yanıt bulmaktan daha kolay değil bence.”</span></p>
				<p class="paragraf-3 para-style-override-17"><span>Ray başını iki yana salladı. “Canım, sorunu olan </span><span class="char-style-override-14">biz</span><span> değiliz, sensin.”</span></p>
				<p class="paragraf-3 para-style-override-17"><span>“Biraz yavaşlayalım” diyerek, araya girdim. “İlk baştaki ‘kimin sorunu var’ ve ‘onu nasıl düzeltiriz’ konusundaki temel anlaşmazlığa geri dönmüşüz gibi görünüyor. Susan durumdan endişe duyuyor ve depresyon yaşıyor. Ama onun </span><span class="char-style-override-14">neden</span><span> böyle hissettiği ve ona nasıl yardım edeceğimiz hâlâ belirsiz.”</span></p>
				<p class="paragraf-3 para-style-override-17"><span>“Bakın, ben karımı canı gönülden seviyorum” dedi Ray, Susan’a dönerek. “İş için ihtiyacım olduğu, hayatım boyunca hayalini kurduğum halde, mutluluğun buna bağlıysa yatı hemen satarım.”</span></p>
				<p class="paragraf-3 para-style-override-17"><span>Ray’in Susan’a sevgisini ilan edişi samimi görünüyordu ama yatını satma yönündeki formalite icabı teklifi kulağa hiç gerçek gibi gelmiyordu. Bir şey mi saklıyor acaba diye düşündüm.</span></p>
				<p class="paragraf-3 para-style-override-17"><span>Susan ona şefkatle baktı. “Hayatım, kimse sana yatını sat demiyor. Ama Dr Small haklı. Şimdi biraz ağırdan alalım ve neler olduğunu anlamaya çalışalım. Belki benim yetiştirilmemle ilgili bir şeydir ama bunu konuşabilmeliyiz.”</span></p>
				<p class="paragraf-3 para-style-override-17"><span>Seansın geri kalanında gerçekten de bunu konuştuk ve ben Susan ile Ray’in etkileşiminde tekrarlanan bir yapıyı görmeye başladım. Susan ne zaman kaygılansa ve ilişkiyle ilgili endişelerini dile getirse Ray önce savunmaya geçiyor, sonra yola gelerek karısını yatıştırıyor, arayı buluyordu. Zaman zaman gözüme karısıyla gerçekten ilgilenen tipik bir aile erkeği gibi, zaman zaman da fazlaca kibar ve her şeye cevabı hazır biri gibi görünüyordu. Bu aralar Susan’ın anksiyetesini harekete geçiren bir şey vardı ama ben onun ne olduğundan emin değildim. Ray’in mesleğiyle ilgili bir şeyse sorun neden daha önce ortaya çıkmamıştı? Hem Ray yatı birkaç yıl önce almıştı, neden şimdi sorun oluyordu? Her şeyin dönüp dolaşıp boş yuva sendromuna bağlandığına inanmak biraz zordu.</span></p>
				<p class="paragraf-3 para-style-override-17"><span>O akşam Gigi bize enfes bir makarna ziyafeti hazırladı. Çocuklarla birlikte yemeğe yumulduk. Bunun üzerine fazla kalorileri yakmak için yürüsem iyi olacak diye düşündüm. Kimse bana ve köpeğe katılmak istemeyince Jake’i alıp yola düştüm. Güneş batmak üzereydi. İnsanın nefesini kesen bir yamaç ve okyanus manzarası yakaladığım sırada komşum Bob’ın “Psikiyatrları karanlık çöktükten sonra dışarı bırakmıyorlar sanıyordum” dediğini duydum.</span></p>
				<p class="paragraf-3 para-style-override-17"><span>“Özel gece çıkışlarımızla ilgili yazı gelmedi mi sana?” dedim.</span></p>
				<p class="paragraf-3 para-style-override-17"><span>“Hey, Wagner’ler aradı mı seni?” dedi Bob karşıya geçip bana doğru yaklaşırken. Belli ki Jake’i bahçesinde görmek istemiyordu.</span></p>
				<p class="paragraf-3 para-style-override-17"><span>“Ne kadar yakından tanıyorsun onları?” dedim.</span></p>
				<p class="paragraf-3 para-style-override-17"><span>“Dediğim gibi işte, hanımın Batı yakasında hiç boş kalmayan bir ofisi var. Kocasıyla da bir defa, bir yardım etkinliğinde karşılaşmıştım. Biliyor musun, bir şey söylememem gerek sana ama…”</span></p>
				<p class="paragraf-3 para-style-override-17"><span>“Ama, ne?” dedim, meslektaşımın fikrini merak ederek.</span></p>
				<p class="paragraf-3 para-style-override-17"><span>“Adamda bir şey var sanki. Gerçi çok cana yakın, etkinlikte de herkesten ilgi gördü ama… Bilemiyorum işte…”</span></p>
				<p class="paragraf-3 para-style-override-17"><span>“Nedir?” dedim.</span></p>
				<p class="paragraf-3 para-style-override-17"><span>“Güvenmiyorum o adama” dedi Bob.</span></p>
				<p class="paragraf-3 para-style-override-17"><span>“Öyle mi? Neden?”</span></p>
				<p class="paragraf-3 para-style-override-17"><span>“Karısı ne zaman sırtını dönse etraftaki kadınlarla flört ediyordu... Her neyse, sorunları neymiş?” dedi.</span></p>
				<p class="paragraf-3 para-style-override-17"><span>“Bilirsin işte, her zamanki orta yaş evlilik sorunları.” Hastalarımın mahremiyetini korumak için fazlaca bilgi vermekten sakındım.</span></p>
				<p class="paragraf-3 para-style-override-17"><span>Bob bana bir soru daha sormak üzereydi ki cep telefonu çaldı ve açmak zorunda kaldı. Bunun üzerine ben de el sallayarak evimin yolunu tuttum. Bob’dan Ray’in karakteriyle ilgili şüpheleri duymak, bendeki şüpheleri besledi.</span></p>
				<p class="paragraf-3 para-style-override-17"><span>Susan bir sonraki seansa tek başına geldi. Ray’in sahilde acil bir işi çıkmıştı. Susan kanepede karşıma oturdu ve iki profesyonel, karşılıklı bakıştık.</span></p>
				<p class="paragraf-3 para-style-override-17"><span>“Ray’in neden şehir dışında bu kadar çok işinin çıktığını merak ettin mi hiç?”</span></p>
				<p class="paragraf-3 para-style-override-17"><span>“Hayır. Neden edeyim?” dedi Susan.</span></p>
				<p class="paragraf-3 para-style-override-17"><span>Sadede geldim. “Sence Ray’in ilişkisi olabilir mi?”</span></p>
				<p class="paragraf-3 para-style-override-17"><span>“Hayır” dedi. “Bence sadece evliliğimize bir mola veriyor ki bu da benim hiç hoşuma gitmiyor.”</span></p>
				<p class="paragraf-3 para-style-override-17"><span>“Hiç kendisine doğrudan sordun mu?” dedim.</span></p>
				<p class="paragraf-3 para-style-override-17"><span>“Tabii ki hayır. Başka bir kadın olduğunu düşünmüyorum. Bence sadece bana olan ilgisini yitirdi.”</span></p>
				<p class="paragraf-3 para-style-override-17"><span>Tuhaf bir pozisyonda kalmıştım. Komşumdan Ray’in sadakatsizliğiyle ilgili şüphelerimi destekleyen harici bir bilgi almıştım. Tahminimce Ray bunun üzerini örtme konusunda profesyoneldi.</span></p>
				<p class="paragraf-3 para-style-override-17"><span>Susan seansın geri kalanını Ray’in binbir çeşit erdemini överek geçirdi. Kendi depresyonu hakkında konuşmak istemedi ve kocasının olmadığı zamanlarda hissettiği yalnızlığı hafife alarak konuştu.</span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">SONRAKİ HAFTA AVRUPA’DAKİ </span><span>bir uluslararası Alzheimer toplantısı için konuşma hazırlayacağım için çok fazla hasta almamaya çalıştım. Sunumumun üzerinden geçtiğim sırada asistanım telefonumu çaldırdı ve Francesca Wagner diye birinin beni görmek için beklediğini ama randevusu olmadığını söyledi.</span></p>
				<p class="paragraf-3 para-style-override-17"><span>“Şu an çok meşgulüm. Başka bir zamana randevu ayarlayabilir misin?” </span></p>
				<p class="paragraf-3 para-style-override-17"><span>“Denedim ama sizi görmekte ısrar ediyor” dedi Laura. “San Diego’dan buraya kadar gelmiş, sadece birkaç dakikanızı alacakmış.”</span></p>
				<p class="paragraf-3 para-style-override-17"><span>Saatime bakıp “Tamam, bana bir dakika ver, birazdan alırım onu” dedim. PowerPoint dosyamı kapadım, masamı düzelttim ve Laura’yı arayıp kadını içeri göndermesini söyledim.</span></p>
				<p class="paragraf-3 para-style-override-17"><span>Francesca 20’li yaşların sonlarında, Penélope Cruz’un birazcık kilolu halini andıran bir kadındı. Enerjik bir biçimde içeri girdi, masamın karşısındaki koltuğa oturdu, kollarını kavuşturdu ve ters ters bana baktı. Kızgın görünüyordu ama nedenine dair en ufak bir fikrim yoktu.</span></p>
				<p class="paragraf-3 para-style-override-17"><span>Temkinli bir sesle “Sizin için ne yapabilirim?” dedim.</span></p>
				<p class="paragraf-3 para-style-override-17"><span>“Ne yapabilirsiniz söyleyeyim Doktor. Faturalarınızı karıştırıp size hiç gelmemiş insanlara hesap dökümü göndermeyi bırakabilirsiniz.” Durdu, nefes aldı ve atıp tutmaya devam etti. “Belki de sigortayla ilgili işler çeviriyorsunuz, karşılığında bir şey gelir diye sahte faturalar düzenliyorsunuz.”</span></p>
				<p class="paragraf-3 para-style-override-17"><span>“Neden bahsediyorsunuz siz?” dedim. “Anlayamıyorum.”</span></p>
				<p class="paragraf-3 para-style-override-17"><span>“İnsanların hayatı nasıl mahvolabilir bu yüzden biliyor musunuz? Kavgalara, evliliklerin bozulmasına sebep olabilir yaptığınız şey… Hem de ne uğruna? Sigorta şirketinden birkaç kuruş alma uğruna.”</span></p>
				<p class="paragraf-3 para-style-override-17"><span>İyice endişelenmeye başlamıştım. Kadının dengesiz bir hali vardı. Ne diye </span><span class="char-style-override-14">beni</span><span> seçmişti? Tehlikeli miydi? Psikotik olabilirdi, çantasında bıçak ya da silah saklıyor olabilirdi. Serinkanlılığımı korumaya ve neler olduğunu anlamaya çalıştım ama kadının hararetli hali ve öfkesi düşünmemi engelliyordu.</span></p>
				<p class="paragraf-3 para-style-override-17"><span>“Kusura bakmayın Bayan Wagner, hâlâ neden bahsettiğinizi anlamış değilim.”</span></p>
				<p class="paragraf-3 para-style-override-17"><span>“Bundan bahsediyorum.” Çantasından bir kâğıt çıkarıp öyle sert bir şekilde masama çarptı ki yerimden sıçradım. Susan ve Ray Wagner’e gönderdiğim faturaydı bu. Hemen adresi kontrol ettim ve kayıtlarımla uyuştuğunu gördüm. Peki, bu kadın nasıl almıştı faturayı? Bir akraba mıydı acaba? Postanede mi bir karışıklık olmuştu? Hem kadın neden bu kadar öfkeliydi?</span></p>
				<p class="paragraf-3 para-style-override-17"><span>“Bu fatura size nasıl ulaştı bilemiyorum Bayan Wagner ama size kesilmemişti” dedim. Tüm bunların alt tarafı bir yazışma hatası olduğunu düşünerek rahatlamıştım.</span></p>
				<p class="paragraf-3 para-style-override-17"><span>“Herhalde ki bana kesilmeyecek” dedi Francesca.</span></p>
				<p class="paragraf-3 para-style-override-17"><span>“Peki, o zaman neden sizde?”</span></p>
				<p class="paragraf-3 para-style-override-17"><span>“Kocamın paltosunu kuru temizlemeden aldığımda cebinde buldum.” Faturayı yeniden katlayıp çantasına koydu. </span></p>
				<p class="paragraf-3 para-style-override-17"><span>“Belki başka bir Ray Wagner’in ceketidir” dedim mantıklı bir açıklama bulmaya çalışarak.</span></p>
				<p class="paragraf-3 para-style-override-17"><span>Kadın kızgınlıkla bana baktı. “Ben San Diego’da yaşıyorum. Kuru temizlemecim San Diego’da. Bu fatura Los Angeles’ta çift terapisine giden Ray ve Susan Wagner’e düzenlenmiş. Ne tür bir oyun çeviriyorsunuz siz?”</span></p>
				<p class="paragraf-3 para-style-override-17"><span>“Bakın Bayan Wagner oyun çevirdiğim falan yok. Ama gelin neler olduğunu anlamaya çalışalım. Bir bardak su ister misiniz?” Başını “evet” anlamında salladı. Gidip ikimize birer bardak su getirdim. Sakinleşmeye başlamıştı.</span></p>
				<p class="paragraf-3 para-style-override-17"><span>Tekrar yerime oturdum. “Evet, şimdi… San Diego’luyum demiştiniz değil mi?”</span></p>
				<p class="paragraf-3 para-style-override-17"><span>“Evet. Kocam Ray ve bebeğimizle La Jolla’da yaşıyoruz.”</span></p>
				<p class="paragraf-3 para-style-override-17"><span>“Kocanız Ray’in cebinden bu fatura çıktı öyle mi?” dedim.</span></p>
				<p class="paragraf-3 para-style-override-17"><span>“Evet, dedim ya. Ama şu Susan Wagner kimdir, onu öğrenmek istiyorum” dedi, yeniden sinirlenmeye başlayarak.</span></p>
				<p class="paragraf-3 para-style-override-17"><span>Sakin konuşmaya çalışarak “Francesca” dedim, “bana kocanı anlatır mısın?”</span></p>
				<p class="paragraf-3 para-style-override-17"><span>“Kendisi başarılı bir iş adamı ve harika bir babadır.” Ondan söz ederken yüzü aydınlandı.</span></p>
				<p class="paragraf-3 para-style-override-17"><span>“Ne zamandır evlisiniz?” dedim.</span></p>
				<p class="paragraf-3 para-style-override-17"><span>“İki yıl oldu. Çok romantikti. Yatında evlendik.”</span></p>
				<p class="paragraf-3 para-style-override-17"><span>Kafama bir tuğla düşmüş gibi oldum. Francesca Wagner adlı bu kadının neden bu kadar öfkeli olduğunu, Susan Wagner’in de son iki yıldır neden evliliğinde bir terslik hissettiğini anlamıştım. Francesca’ya Susan’dan bahsedemezdim, gizliliğe riayet etmem gerekiyordu. Francesca’nın bu işi çözmesinin tek yolu Ray ile konuşmasıydı.</span></p>
				<p class="paragraf-3 para-style-override-17"><span>“Francesca ortada dolandırıcılık ya da yazışma hatası falan yok ama benim sana fazla bir şey söylemem mümkün değil. Gördüğüm kadarıyla bu, seninle kocan arasında bir mesele. Bence ona sorsan iyi olacak.”</span></p>
				<p class="paragraf-3 para-style-override-17"><span>Francesca yine kızgınlıkla ayağa kalktı. “Demek önüme duvar çekip Ray’le konuşmamı söylüyorsunuz öyle mi? Ne yazık ki yapamıyorum o dediğinizi çünkü Ray yine yatıyla açıldı, cep telefonu da denizde çekmiyor.”</span></p>
				<p class="paragraf-3 para-style-override-17"><span>İşte bu hiç akla yatan bir şey değildi. Cep telefonlarının denizde çalıştığını biliyordum. Gigi ile Meksika’ya yaptığımız gemi yolculuğunda çocukları bıraktığımız ailelerimizi en az üç defa aramıştık.</span></p>
				<p class="paragraf-3 para-style-override-17"><span>“Kusura bakma Francesca, yapabileceğim başka bir şey yok.”</span></p>
				<p class="paragraf-3 para-style-override-17"><span>Francesca çantasını kaptı ve rüzgâr gibi odadan çıktı. Tahminimce haftasonuna kadar Ray ile yüzleşemeyecekti. Ray ancak haftasonunda Susan’ı sözde iş gezisi yüzünden bırakıp ona gelecekti. Ancak ertesi gün Wagner çiftiyle bir seansım vardı ve bu kaybedilen fatura konusunda Ray’le yüzleşmeyi iple çekiyordum.</span></p>
				<p class="paragraf-3 para-style-override-17"><span>Tam bir oyuncuydu Ray. Susan ile Fracesca’yı kandırmakla kalmamış, beni de dalaveresine dâhil etmişti. Acaba karşı aktarımım beni kısmen onun sosyopatik manevralarına karşı kör mü etmişti? Ray beni kurnazca kafaya almış, tedavi amaçlı tepkilerimi yönlendirmişti. Susan’a ilaçlı tedavi uygulanmalı… Susan’ın kendi terapisti olmalı… Susan kariyeri konusundaki çelişkilerini araştırmalı… Susan onu yapmalı, Susan bunu yapmalı… Ama kendisi altın kalpli bir azizdi ve teknesinde yalnız kalmaya hakkı vardı. Ray’in birkaç seanslığına gözüme perde çekmesi belki olabilecek bir şeydi ama Susan gibi eğitimli bir psikoloğu da yıllarca üçkâğıda getirmişti. Bu işte öyle ustaydı ki onun yatına binmeyi bile hayal etmiştim.</span></p>
				<p class="paragraf-3 para-style-override-17"><span>Ray’in bunca zaman insanları neden kandırdığını biliyordum. Örnek bir sosyopattı o. Sosyopatlar, ya da psikiyatristlerin deyişiyle “antisosyal kişilikler” şahsi kazanç uğruna yaşamboyu aldatmaca sergilerler. Pişmanlık ve empatiden yoksundurlar ve başkalarını incitme ve kötü davranmayı rasyonelleştirmede sihirbaz gibidirler. İnsanlar genelde sosyopatların hırsız, cani veya katil gibi alışılmış suçlular olduğunu düşünür. Oysa zeki sosyopatlar bazen hiç yakalanmazlar ve büyük şirketlerin, milyar dolarlık saadet zincirlerinin başına geçerler. Bir işte dikiş tutturamayan, uzun vadeli ilişki sürdüremeyen ve sonunda çoğunlukla kendini hapiste bulanlar, genelde yeterince organize olmayı bilmeyen sosyopatlardır. </span></p>
				<p class="paragraf-3 para-style-override-17"><span>Ray gibi nispeten başarılı bir sosyopat yakalandığında, onun tarafından kandırılanlar ilk başta şoke olur ve sarsılırlar. Yıllardır güvendikleri insanın kendilerine ihanet ettiğine inanamazlar. Her şeyi daha iyi ve daha önce anlayamadıkları için utanç duyarlar. Ray istediğini elde edebilmek için mağdurlarının duygusal ihtiyaçlarını fark etme ve tatmin etmede çok becerikliydi. Eşleri -en azından benim bildiğim ikisi- onun çifte hayat sürdüğüne inanmak istememişti, bu yüzden de ipuçlarını görmezden gelerek, onun mantığa büründürmeye çalıştığı fikirleri hemen benimsemişlerdi. </span></p>
				<p class="paragraf-3 para-style-override-17"><span>Çoğumuz sosyopatik eğilimleri olan insanlarla öyle ya da böyle karşılaşırız. İnsanlara güvenmeden önce onları tanımaya çalışmamızın nedeni de budur. Empati kapasitesi olanlar bile zaman zaman antisosyal davranabilirler. Bu, kimi zaman gelir vergisi beyannamesinde küçük bir hile, kimi zaman da alışveriş sepetinde unutulan derginin parasını geri dönüp verme zahmetine girmeme şeklinde ortaya çıkabilir. </span></p>
				<p class="paragraf-3 para-style-override-17"><span>Ancak erkeklerin yüzde 6’sını, kadınlarınsa yüzde 1’ini etkileyen ileri sosyopatinin nedeni bilinmiyor. Bu rahatsızlık çocuklukta başlar. Yangın çıkaran ya da hayvanlara işkence eden çocuklar sosyopattır. Bu durum yetişkinlikte de kronik yalancılık ve aldatma şeklinde devam eder ve ömürboyu sürer. Antisosyal kişilik bozukluğunun şiddetine bağlı olarak semptomların bazıları ilaçlarla, psikoterapiyle veya her ikisiyle tedavi edilebilir. Ancak sosyopatinin derecesi ileriyse tedavisi yoktur.</span></p>
				<p class="paragraf-3 para-style-override-17"><span>Eğer Ray tahmin ettiğim gibi gerçek bir sosyopattıysa iki eşliliği neden hayatının bu kadar geç bir döneminde başlamıştı? Belki de Susan’ı evliliğin başından beri aldatıyor ama bir şekilde idare ediyordu. Belki boş yuva sendromu veya bir tür orta yaş krizi davranışlarını farklı bir aldatma boyutuna taşımıştı. Ray’den bu soruların yanıtını hiç alamayabilirdim, ne de olsa gerçeklerden kaçınmakta üstüne yoktu.</span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">WAGNER’LERİN RANDEVUSU YAKLAŞIRKEN</span><span> Ray’le yapacağım hesaplaşmayı düşünerek kendimi sürekli saatime bakarken buldum. Randevu saatini beş dakika geçtiğinde hiç gelmeyeceklerinden endişelenmeye başlamıştım ki asistanım arayıp hastaların geldiğini haber verdi. Kapıyı açtığımda karşımda sadece Susan’ın durduğunu gördüm.</span></p>
				<p class="paragraf-3 para-style-override-17"><span>“Ray geç mi gelecek?” dedim.</span></p>
				<p class="paragraf-3 para-style-override-17"><span>“Gelmeyecek.”</span></p>
				<p class="paragraf-3 para-style-override-17"><span>“Öyle mi?” Hayalkırıklığına uğramıştım.</span></p>
				<p class="paragraf-3 para-style-override-17"><span>“Önce oturayım, sonra olanları anlatırım.” Susan kanepeye geçti.</span></p>
				<p class="paragraf-3 para-style-override-17"><span>Ben de koltuğuma oturdum ve Susan’ın hal ve tavrında bir değişiklik olduğunu fark ettim. Ciddi ama kendine güvenen bir hali vardı.</span></p>
				<p class="paragraf-3 para-style-override-17"><span>“Üstümden koca bir yük kalkmış gibiyim” dedi. “Depresyondaydıysam da artık değilim.”</span></p>
				<p class="paragraf-3 para-style-override-17"><span>“Neler hissediyorsun?” dedim.</span></p>
				<p class="paragraf-3 para-style-override-17"><span>“Öfke” dedi. “O adi herifin başka bir ailesi varmış. İnanabiliyor musunuz? </span><span class="char-style-override-14">Ben</span><span> miymişim terapiye ihtiyacı olan? Asıl </span><span class="char-style-override-14">onun</span><span> hapse atılmaya ihtiyacı var.”</span></p>
				<p class="paragraf-3 para-style-override-17"><span>“Ne oldu?” dedim.</span></p>
				<p class="paragraf-3 para-style-override-17"><span>Buruk bir ifadeyle gülümsedi. “İki numaralı Bayan Ray Wagner tarafından ziyaret edildim. Bu arada kadının bir yaşında çok sevimli de bir oğlu var. Anlaşıldı ki kendisi Cuma’dan Pazartesi’ye Ray’in cazibesinden faydalanırmış. Ha, yatlara da </span><span class="char-style-override-14">bayılıyormuş</span><span>. 30 yılımı bir yalancı ve hilekârla, lanet olası bir sosyopatla geçirmişim. Kim bilir ilişkimiz boyunca kaç kadına kur yaptı, kaç kadınla evlendi.”</span></p>
				<p class="paragraf-3 para-style-override-17"><span>“Susan, öteki Bayan Wagner’in dün beni de ziyaret ettiğini söylemek istiyorum sana. Ray’in ceketinin cebinde benim fatura dökümlerinden birini yakalamış” dedim.</span></p>
				<p class="paragraf-3 para-style-override-17"><span>“Evet, biliyorum” dedi Susan, acı acı. “Her şeyi anlattı bana. Çıldırtıcı bir şey ama bir o kadar da şaşırtıcı. Öyle utanıyorum ki anlatamam. Bunca zamandır nasıl anlamadım? Evlendiğimi, birlikte üç çocuk yetiştirdiğimi sandığım adam gerçekte hiç var olmamış meğer. Hah, asıl şuna bayılacaksınız; işimle çok meşgul olduğum ve ona yeterince ilgi göstermediğim için her şey benim hatammış!” </span></p>
				<p class="paragraf-3 para-style-override-17"><span>“Peki, şimdi ne olacak?”</span></p>
				<p class="paragraf-3 para-style-override-17"><span>“Evden attım onu. O fiyakacı yalancıyla hayatımı yeterince heba ettim. Bir daha asla suratını görmek istemiyorum. Sadece çocuklar için üzülüyorum.”</span></p>
				<p class="paragraf-3 para-style-override-17"><span>Ray’le yüzleşme fırsatını bulamamış olsam da Susan’ın onunla başedişini dinlemekten tatmin duydum. Tatminimin kısmen kendi karşı aktarımımdan kaynaklandığını biliyordum. Ray’in aldatmacasının boyutlarını kavrama konusundaki başarısızlığımın, mutlu bir aile erkeği olarak onunla gereğinden fazla özdeşleşmemle bir ilgisi olabilirdi. Ayrıca, içten içe, profesyonel bir terapistin -Susan veya ben- oyuna getirilebileceğini de kabullenmek istememiştim. Fakat bu konuda perspektif sahibi olmaya başlamıştım. Aslında kısa süreliğine de olsa Ray’in çevirdiği dümene kapılmam, Susan’ın yaşadıklarını anlamamı sağlamıştı ve bu sayede onun da kendisi hakkında aydınlanmasına yardımcı olmuştum. </span></p>
				<p class="paragraf-3 para-style-override-17"><span>Susan benimle altı ay daha psikoterapiye devam etti. San Diego’daki Francesca Wagner ile bağlantısını kesmedi. Doğrusu şaşırmadım çünkü aynı insan tarafından mağdur edilenlerin arasında bağ oluşması sıkça görülen bir durumdur. </span></p>
				<p class="paragraf-3 para-style-override-17"><span>Susan ile Francesca’nın Ray’i evden atmasından kısa süre sonra Ray ikisinin de hayatından çıktı. Susan ile ben, onun başka bir eyalette veya dünyanın başka bir yerinde kim bilir kaç eşle, yeni bir hayata başladığını düşündük. Kendisi de bir terapist olarak Susan, Ray gibi bir sosyopatın asla değişmeyeceğini biliyordu. Ancak yine de tanıdığını sandığı ve yıllarca sevdiği Ray’in ardından hüznünü yaşamaya ihtiyacı vardı. Kendisine şimdi çok bariz görünen sadakatsizliğe dair ipuçlarını görmezden gelmenin utancıyla başetmesi biraz zamanını aldı. İlginçtir ki Ray’in Susan’ın yetiştirilişi ve kariyerine ilişkin hisleri hakkında söylediklerinde bir gerçeklik payı vardı. Ben de Susan’ın bu sorunları daha iyi anlamasına yardımcı oldum.</span></p>
				<p class="paragraf-3 para-style-override-17"><span>Susan’ın terapiyi bırakmasından bir yıl sonraya kadar Ray’i hiç düşünmemiştim. Bir gün Gigi ile evde televizyon seyrediyorduk. Gigi’in kumandayı ele geçirdiği, kanaldan kanala dolaştığı ender akşamlardan biriydi. Tam kumandayı kapacağım sırada klasik film kanalında durdu. Ekrandaki Charles Boyer ve Ingrid Bergman’dı.</span></p>
				<p class="paragraf-3 para-style-override-17"><span>“Ah, bu çok güzel” dedi Gigi, “bayılıyorum bu filme.”</span></p>
				<p class="paragraf-3 para-style-override-17"><span>“Adı neydi?” </span></p>
				<p class="paragraf-3 para-style-override-17"><span>“</span><span class="char-style-override-14">Gaslight / Işıklar Sönerken</span><span>. Bu adam öyle yalancı ki, karısını asıl delinin o olduğuna inandırıyor.”</span></p>
				<p class="paragraf-3 para-style-override-17"><span>Ray neler yapıyor acaba diye düşündüm. Muhtemelen kaçamaklarına alet ettiği yatıyla okyanuslarda dolanıyor, başka Bayan Wagner’leri mağdur ediyordu. Belki liman yetkilileri onu sonunda yakalamışlardı, belki de korsanların eline düşmüştü. Anlamadığı şuydu ki karadayken bile denizlerde kaybolmuş gibiydi.</span></p>
				<p class="paragraf-3 para-style-override-17"/>
			</div>
		</div>
	</body>
</html>