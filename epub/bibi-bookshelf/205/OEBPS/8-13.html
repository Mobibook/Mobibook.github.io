<html xmlns="http://www.w3.org/1999/xhtml">
	<head>
		<title>8-13.html</title>
		<link href="template.css" rel="stylesheet" type="text/css"/>
	</head>
	<body>
		<div id="x8-13.html" xml:lang="tr-TR">
			<div class="Basic-Text-Frame-7">
				<p class="anabaslik-2" id="toc_marker-16">ON DÖRDÜNCÜ BÖLÜM</p>
				<p class="arabaslikorta">Aile bağları</p>
				<p class="Footnote-Text para-style-override-3"/>
				<p class="arabaslikorta-copy">2007 Kışı</p>
				<p class="Footnote-Text para-style-override-3"/>
				<p class="resim-2"><img alt="1.jpg" class="image" height="69" src="images/1_fmt16.jpeg" width="65"/></p>
				<p class="paragraf-3"><span class="GG-dropcaps-3">YAVAŞLA! ADAM ÖNÜNDE FREN YAPIYOR</span><span> dedim dehşet içinde. </span></p>
				<p class="paragraf-3 para-style-override-17"><span>“Görüyorum baba, </span><span class="char-style-override-14">yavaşlıyordum</span><span> zaten” dedi 15,5 yaşındaki kızım asabiyetle. “Neden sürekli bana ne yapacağımı söylüyorsun?”</span></p>
				<p class="paragraf-3 para-style-override-17"><span>İnanmazlıkla başımı iki yana salladım. “Sana araba kullanmayı öğretiyorum da ondan. Tabii bir de hayatta kalalım istiyorum.” Şoförlük yaşının neden genç insan beyninin tam anlamıyla gelişkin ön loba kavuştuğu 25’e yükseltilmediğini anlamıyordum. Araba kullanmayı öğreterek geçirdiğim altı ay içinde Rachel fena bir şoför olmamıştı ama benim de saçlarım ağarmıştı.</span></p>
				<p class="paragraf-3 para-style-override-17"><span>Rachel park halindeki bir arabayı sıyırarak geçtikten sonra paralel park çalışmak için arabayı evimizin önüne çekti. Manevrayı tamamladıktan sonra “Nasıldı?” diye sordu.</span></p>
				<p class="paragraf-3 para-style-override-17"><span>Kaldırımdan neredeyse bir metre uzaktaydı ama benim -aklımı kaybetmeden- ofise dönmem gerektiği için “Aferin sana canım. Daha sonra annenle de çalışırsın” dedim.</span></p>
				<p class="paragraf-3 para-style-override-17"><span>İşe döndüğümde ilk toplantım kız ve erkek kardeş Carolyn ve William Dunlop ileydi. Onları yıllar öncesinden, Alzheimer’ı olan yaşlıca bir akrabalarına yardım ettiğim dönemden tanıyordum. Son derece zengin bir aileydiler. Dedeleri Büyük Buhran döneminde emlak yatırımı yapmıştı, şimdi ise aile işi dallanarak birkaç büyük şirkete yayılmıştı. Dunlop kardeşler 50’li yaşlarındaydı ve Doğu Kıyısı’na özgü zengin aile ferdi tavrına sahiptiler.</span></p>
				<p class="paragraf-3 para-style-override-17"><span>Asistanım Carolyn ile William’ı ofisime aldı. Ofisim artık araştırmalarım ve idari elemanlar için tuttuğum suitin bir parçasıydı. Ofis Semel Institute’un en üst katındaydı ve hem okyanusu hem de UCLA’yı çevreleyen dağları içeren etkileyici bir manzarası vardı. İnsanları etkilemeye çalışmama veya çat kapı gelen akademik şahıslardan korumak istememe bağlı olarak burayı “çatı katım” veya “tavan aram” diye adlandırmak arasında gidip geliyordum. </span></p>
				<p class="paragraf-3 para-style-override-17"><span>William konuşmayı başlattı. “Bizi bu kadar çabuk görebilmenize çok memnun oldum Dr Small. Ernest Amca adına gösterdiğiniz çabalar için tekrar teşekkür ederiz size.”</span></p>
				<p class="paragraf-3 para-style-override-17"><span>“Umarım yardımcı olabilmişimdir. Keşke daha fazlasını yapabilseydim. Alzheimer için hâlâ daha iyi tedavi arayışı içindeyiz ama henüz büyük bir keşif yapabilmiş sayılmayız.”</span></p>
				<p class="paragraf-3 para-style-override-17"><span>“Babamın geçen yıl vefat ettiğini duymuşsunuzdur” dedi Carolyn.</span></p>
				<p class="paragraf-3 para-style-override-17"><span>“Evet, vefat ilanını okudum. Başınız sağolsun.”</span></p>
				<p class="paragraf-3 para-style-override-17"><span>“Teşekkürler” dedi Carolyn. “Kendisiyle tanıştığınızda ne kadar… Eksantrik olduğunu fark etmişsinizdir.”</span></p>
				<p class="paragraf-3 para-style-override-17"><span>“Nasıl yani?”</span></p>
				<p class="paragraf-3 para-style-override-17"><span>William araya girdi. “Eh, o kadar başarılı olmak için insanda biraz saplantı olması gerekir herhalde. Gerçi babam işi biraz ileri götürmüştü. Saplantılılığı emlak işinde avantaj sağlıyordu ama kişisel hayatı tam bir felaketti.”</span></p>
				<p class="paragraf-3 para-style-override-17"><span>“Neden?” dedim.</span></p>
				<p class="paragraf-3 para-style-override-17"><span>“Her sabah dört buçukta kalkar, 10 kilometre koşardı” dedi Carolyn. “Yatak odası duvarının dibine yan yana dizili kırk çift koşu ayakkabısı vardı, her ayakkabının tabanına da satın aldığı tarihi yazmıştı. Böylece hepsini sırayla giyerdi ve daha uzun süre dayanmalarını sağlardı.”</span></p>
				<p class="paragraf-3 para-style-override-17"><span>“Kulağa biraz saplantılı geliyor gerçekten” dedim.</span></p>
				<p class="paragraf-3 para-style-override-17"><span>“Sadece o da değil” dedi William “hep tartışmacıydı ve peşin hükümlüydü. Yaşı ilerledikçe de basbayağı paranoyak oldu. Onunla aynı fikirde değilseniz, kuyusunu kazıyormuşsunuz gibi davranıyordu.”</span></p>
				<p class="paragraf-3 para-style-override-17"><span>“Annem beş yıl önce öldüğünde babamın bu hali iyice kötülemeye başladı” diye ekledi Carolyn. </span></p>
				<p class="paragraf-3 para-style-override-17"><span>Carolyn ile William’ın iki kişilik bir takımmış gibi konuştuğunu, sırayla bilgi aktararak, biri konuşurken diğerinin onayladığını fark ettim. “Babanız hiç psikiyatriste gitti mi?” dedim.</span></p>
				<p class="paragraf-3 para-style-override-17"><span>“Yok canım” dedi Carolyn. “Gelip sizi görmesini istedik ama şiddetle reddetti. Böyle bir şeyin lafını etmek bile, onu akıl hastanesine yatıracakmışız gibi paranoyaklaşmasına neden oluyordu. </span></p>
				<p class="paragraf-3 para-style-override-17"><span>William sabırsızlıkla araya girdi. “Ama bugün buraya o yüzden gelmedik. Carolyn’le ben küçük kardeşimiz Henry için endişeleniyoruz.”</span></p>
				<p class="paragraf-3 para-style-override-17"><span>“Endişeniz nedir?” dedim.</span></p>
				<p class="paragraf-3 para-style-override-17"><span>“Babamdaki saplantılı paranoyak rahatsızlığın ya da adı her neyse onun, Henry’e de geçtiğini düşünüyoruz.”</span></p>
				<p class="paragraf-3 para-style-override-17"><span>Babalarında varsa bile hangi bozukluğun olduğunu bilmiyordum ama yaptıkları kısa açıklama akla kalıtımla aktarılabilecek birkaç rahatsızlığı getiriyordu. Saplantılı-paranoyak bozukluk diye tanımlanmış bir şey yoktur ama saplantılı-zorlanımlı (obsesif kompulsif) kişilerin çoğu zaman zaman paranoid semptomlar sergilerler. Öte yandan aileden aktarılan birkaç psikoz türü de vardır. Bazı kişiler ilerleyen yaşlarda izole paranoid kuruntu geliştirirler. İngiliz geriatri psikiyatrı Sir Martin Roth buna “geç parafreni” adını vermiştir. Geç parafreni erkeklerden çok kadınlarda görülür ve görme ya da işitme yetisinde veya her ikisinde azalmayla bağlantılıdır. Ancak küçük kardeş büyük olasılıkla 40’lı yaşlarındaydı ve bu rahatsızlık için gençti.</span></p>
				<p class="paragraf-3 para-style-override-17"><span>“Hank ailenin bebeğiydi, küçüklüğümüzde bayılırdım ona” dedi Carolyn. “William spora gittiğinde Hank’le ben babamızla birlikte çikolatalı kurabiye yapardık. Babam hamurun dibini kaşıkla yalamamıza izin verirdi. Hank çok şekerdi o zamanlar. Cebine gizlice birkaç kurabiye doldururdu, akşam yatmadan önce bölüşüp yerdik.”</span></p>
				<p class="paragraf-3 para-style-override-17"><span>“Ama sonra babamın gözdesi oldu değil mi Carolyn?” William onu dürttü. “Senin de pek hoşuna gitmedi.”</span></p>
				<p class="paragraf-3 para-style-override-17"><span>“Babam hep düşkündü ona zaten” dedi Carolyn. “Ailenin tek kızı bendim ama Hank yaratıcı olanımızdı, o yüzden de özeldi.”</span></p>
				<p class="paragraf-3 para-style-override-17"><span>“Üstelik Henry hukuk diplomasını kullanarak ya da aile işini yaparak tek bir gün geçirmediği halde” diye ekledi William. “Değerli vaktini gerçek iş yaparak harcayamaz o. Sanatçıdır, fotoğrafçıdır… Sanırım babam da bu yüzden el üstünde tutardı onu.”</span></p>
				<p class="paragraf-3 para-style-override-17"><span>“Nasıl?” dedim.</span></p>
				<p class="paragraf-3 para-style-override-17"><span>“Babam hep işiyle ya da sporuyla ilgilenirdi ama gençken sanatçı bir yönü de varmış. İşi devralma vakti gelince sanatla ilgilenmeyi bırakmış. Okulda klasik piyano eğitimi almış, hatta resitaller vermiş. Ben hiç çaldığını duymadım ama söylediklerine göre bayağı iyiymiş” dedi William. </span></p>
				<p class="paragraf-3 para-style-override-17"><span>Carolyn ekledi: “Bence babam Hank’in sanatı üzerinden kendisini yaşıyordu. Hank lisedeyken ona fotoğraf için karanlık oda yaptı, sanatsal meraklarını da hep destekledi.”</span></p>
				<p class="paragraf-3 para-style-override-17"><span>“Ama bunların hepsi geçmişte kaldı” dedi William. “Babam yok artık, Hank’i de bir yıldan fazladır görmedik.”</span></p>
				<p class="paragraf-3 para-style-override-17"><span>“Neden?” dedim merakla.</span></p>
				<p class="paragraf-3 para-style-override-17"><span>“Colorado’da gözlerden ırak bir dağ evine çekildi çünkü” dedi William. “Hiç çıkmıyor oradan. Ne babamın cenazesine geldi ne de vasiyetin okunmasına. Bazen telefonlarımıza cevap veriyor ama onu yanımıza çağırdığımızda veya yanına gitmek istediğimizde iyi olduğunu, rahatsız edilmek istemediğini söylüyor.”</span></p>
				<p class="paragraf-3 para-style-override-17"><span>“Ne fark eder ki William?” dedi Carolyn. “Muhtemelen önceden de biliyordur babamın onu mülkün tek vasisi yapacağını.”</span></p>
				<p class="paragraf-3 para-style-override-17"><span>“Öyle mi? Babanız onu mu vasi atadı?” dedim.</span></p>
				<p class="paragraf-3 para-style-override-17"><span>William bana döndü. “Bakın, para konusu yüzünden gelmedik buraya. Carolyn’le ben kardeşimizin akıl sağlığından ciddi bir endişe duyuyoruz. Ailede saplantı, paranoya ve kim bilir başka neler var, o yüzden de ona yardım etmek istiyoruz; bunun için hastaneye yatırılması gerekse bile.”</span></p>
				<p class="paragraf-3 para-style-override-17"><span>Yatırılsa epey işlerine gelirdi, diye düşündüm. Mülkün tek varisi akıl hastanesinde olursa mali kontrol onlara geçerdi. Bu öykü Hitchcock öyküsü gibi ilerlemeye başlamıştı. Az sonra Janet Leigh sırtına saplanmış bıçakla içeri girse şaşırmayacaktım. </span></p>
				<p class="paragraf-3 para-style-override-17"><span>“O halde parayla ilgilenmiyorsunuz, sadece kardeşinizin sağlığıyla ilgileniyorsunuz. Peki, Hank’in paranoid olduğunu düşünmenizin nedeni nedir?”</span></p>
				<p class="paragraf-3 para-style-override-17"><span>“Hayatı boyunca şüphe uyandıran bir yanı vardı zaten” dedi Carolyn. “Sürekli Bay Mükemmel’di ve bir şey ters giderse mutlaka karşısındakini suçlardı. Dartmouth’dayken dekanın ona karşı bir hıncı olduğunu düşünmüştü. Aylarca bunu söyledi söyledi, sonunda acil servise kaldırıldı. Sonra anlaşıldı ki kokain kullanıyormuş, kim bilir ne zamandır… Rehabilitasyondan sonra eski haline döndü; şüpheci ama deli olmayan haline.”</span></p>
				<p class="paragraf-3 para-style-override-17"><span>“Annem öldükten sonra” diye ekledi William, “Henry bir süre kendini aileden koparıp Colorado’daki eve yerleşti. Babamla bağlantısını koparmadı ama. Babam öldükten sonra kimsesi kalmadı, biz de endişeleniyoruz.”</span></p>
				<p class="paragraf-3 para-style-override-17"><span>Kokain kaynaklı paranoid krizi duyunca beynimdeki ayırıcı tanı çarkları dönmeye başladı. Kronik amfetamin veya kokain kullanımı paranoyanın iyi bilinen nedenlerinden biridir. Hank’in inzivaya çekilmesi de uyuşturucuya döndüğünün işareti olabilirdi. Annesinin ölümü kullanımı başlatmış olabilirdi, ardından babayı kaybetmek de onu, kendini uyuşturmadan dayanamayacağı bir ruh haline sokmuş olabilirdi. Paranoya yatkınlığı olan biri stresli bir olay ya da durumun sonucunda insanların kendisine karşı olduğuna inanmaya başlayabilirdi. Üniversitede uyuşturucu kullanımı yaşamın ileriki dönemlerinde madde kullanım riskini arttırsa da, orta yaşlarda olduğu şu dönemde Henry’nin sorununun uyuşturucu olması şart değildi. </span></p>
				<p class="paragraf-3 para-style-override-17"><span>Carolyn ile William paranın denetimini ele geçirmek yerine kardeşlerine yardım etmek istedikleri konusunda beni tam olarak ikna edememişlerdi. Adli vakalarda yıllar içinde defalarca avukatlara danışmış biri olarak paranın nasıl da aniden sözde psikiyatrik hastalıklara neden olabildiğini ya da iyileştirebildiğini görmek beni çok defalar şaşırmıştı. Belki de Henry paranoid ya da psikotik olmak yerine, kardeşlerinin niyetinden haklı olarak şüphe eden biriydi. </span></p>
				<p class="paragraf-3 para-style-override-17"><span>“Peki, benim nasıl bir yardımım dokunacağını düşünüyorsunuz?” dedim.</span></p>
				<p class="paragraf-3 para-style-override-17"><span>“Ona teşhis koyup varsa doğru tedaviye başlatmanızı istiyoruz.” Carolyn sustu, üzgün görünüyordu. “Bakın, Hank’le yıllar içinde çeşitli anlaşmazlıklarımız oldu, biliyorum, ama kardeşim o benim. Seviyorum onu. Hayatının bir parçası olmak istiyorum.”</span></p>
				<p class="paragraf-3 para-style-override-17"><span>“Onunla yüz yüze görüşmeniz gerektiğini biliyoruz ama konsültasyon için buraya asla gelmeyecektir” dedi William. “Sizin ona gitmeniz gerekecek. Jetimiz var, sizi gönderebiliriz.”</span></p>
				<p class="paragraf-3 para-style-override-17"><span>“Ben gitmeye razıyım ama Henry </span><span class="char-style-override-14">sizin</span><span> ziyaretinizi reddettiyse beni görmeyi neden kabul etsin?” dedim.</span></p>
				<p class="paragraf-3 para-style-override-17"><span>“Böyle bir şeyi bekliyorduk, dolayısıyla ona tatlı sert yaklaştık biraz” dedi William. “Telefonla görüştük ve sizi görmeyi kabul etmezse daha ciddi önlemler alacağımızı söyledik.”</span></p>
				<p class="paragraf-3 para-style-override-17"><span>“Bir müdahale girişiminden ya da yasal girişimden söz ettiğimizi anladı” diye ekledi Carolyn.</span></p>
				<p class="paragraf-3 para-style-override-17"><span>“Ne tepki verdi?” dedim.</span></p>
				<p class="paragraf-3 para-style-override-17"><span>“Aslında sizin oraya gitmenize çok da itiraz etmedi” dedi Carolyn. “Hatta biraz rahatlamış gibiydi.”</span></p>
				<p class="paragraf-3 para-style-override-17"><span>İki gün sonra Colorado için çantamı hazırlıyordum. Eşyalarımı toplamaya çalışırken Gigi çamaşırları yerleştirmek için odada pat pat adımlarla dolanmaya başladı. Colorado gezisi yüzünden mi kızgındı acaba? Sonuçta ben bir limuzinin beni alıp Dunlop’ların özel jetiyle kayak tesislerine götürmesini beklerken, o ev işi ve çocukları okula götürmek gibi işlerle uğraşıyordu. </span></p>
				<p class="paragraf-3 para-style-override-17"><span>Sonunda patladı. “Şunu bil ki bensiz kayak falan yaparsan feci haksızlık etmiş olursun!” Hmmm, evet, kızgındı. </span></p>
				<p class="paragraf-3 para-style-override-17"><span>“Hayatım biliyorsun, Vail’de bileğimi burktuğumdan beri kayak yapmıyorum.”</span></p>
				<p class="paragraf-3 para-style-override-17"><span>“Ha, doğru ya” dedi, kahkaha atarak. “Yamaca çıkmadan önce spor salonunda biraz kas çalıştıracaktın ama merdivende takılıp düşünce tökezleyerek geri gelmiştin.”</span></p>
				<p class="paragraf-3 para-style-override-17"><span>“Hey, ayrıntılara takılmayalım tamam mı? Ne de olsa herkes snowboard’dan düştüğümü sanıyor.”</span></p>
				<p class="paragraf-3 para-style-override-17"><span>Bir saat sonra Dunlop’ların jetine binmiştim. Çok güzel bir uçuş görevlisi beni karşılayarak paltomu aldı. “Hoşgeldiniz Dr Small. Rahatınıza bakın lütfen. Hizmetinizdeyim.”</span></p>
				<p class="paragraf-3 para-style-override-17"><span>Uçan küçük bir salonu andıran mekânda yerime yerleştim ve rahatıma bakmakta hiç zorlanmadım. Jet havalandı ve hemen irtifa kazandı. Son derece sarsıntısız ve sessizdi. Uçuş görevlisi bir meyve kâsesi ile peynir tabağı getirdikten sonra kokteyl ikram etti. İkramı geri çevirerek soda rica ettim. İşte uçmak diye buna denirdi. Doğrusu insan çabucak alışabilirdi buna.</span></p>
				<p class="paragraf-3 para-style-override-17"><span>Manzaranın keyfine varırken, bir yandan da Henry Dunlop’u düşündüm. Karşımda nasıl birini bulacağımı merak ediyordum. Uyuşturucudan sersemlemiş bir afyon bağımlısı mı yoksa hiperaktif bir amfetamin bağımlısı mı? Belki de şiddetli obsesif kompulsif bozukluğu vardı ve kendisi gibi zengin ve rahatsız münzevi Howard Hughes gibi sürekli ellerini yıkıyordu. Psikotik ve paranoid bir duygudurum içinde de olabilirdi. Kendimi zengin ve muhtemelen tehlikeli bir münzevinin gözlerden ırak şatosuna girerken hayal edince anlık bir kaygı bile yaşadım. Gerçi orada yalnız olmayacaktım. Çalışanlar arasında bir aşçı, bir hizmetçi, şoför, özel asistan ve güvenlik görevlileri vardı. Hem Henry’nin psikotik olduğuna inanmış da değildim. Klasik bir paranoid beni görmeye razı olmazdı. Dunlop ailesinden birileri gerçekleri çarpıtıyor gibiydi ve ben o kişilerin Carolyn ile William olabileceğinden şüpheleniyordum.</span></p>
				<p class="paragraf-3 para-style-override-17"><span>Yere indiğimizde bir arabayla alındım ve uzun, dönemeçli bir yoldan geçirilerek, büyük bir malikâneye götürüldüm. Ana bina İsveç dağ evi ile modern mimarinin hoş bir birleşimini yansıtıyordu. Büyüklüğü de tahminimce 900 metrekare kadardı. Karları kürenmiş, parke döşeli, geniş bir garaj yoluna yarım düzine lüks araba park etmişti. </span></p>
				<p class="paragraf-3 para-style-override-17"><span>Şoför arabayı park ettikten sonra çantamı almak için bagajı açtı. Ben de gidip zili çaldım. Çift cepheli devasa, ahşap kapının bir kanadını Henry’nin asistanı Ahmed açtı ve şoförden çantamı alarak kendisini takip etmemi söyledi. Antreye girer girmez Colorado Rockies beyzbol takımına ait olduğunu tahmin ettiğim birkaç çarpıcı siyah-beyaz fotoğrafla karşılaştım. Açıkta bırakılmış kirişleri, spiral merdiveni, desteksiz şömineleri ve muhteşem dağ manzaralarını çerçeveleyen yerden tavana pencereleriyle kocaman ve etkileyici evin içine de göz atma fırsatım oldu. </span></p>
				<p class="paragraf-3 para-style-override-17"><span>Ahmed’in peşinden, onun deyişiyle “Bay Henry” ile tanışmak üzere uzun bir koridoru geçtim. Koridorun duvarlarında da çerçeveli fotoğraflar vardı. Evin arka tarafına doğru ilerledikçe göl ve karlı dağ manzaralarının yavaş yavaş arazi, kırsal kesim ve nihayet iç mekân fotoğraflarına dönüştüğünü fark ettim.</span></p>
				<p class="paragraf-3 para-style-override-17"><span>Koridorun sonuna geldiğimizde Ahmed bir kapıyı tıklattı ve beni geniş bir yatak odası suitine aldı. Oturma alanı kitaplar, dergiler ve fotoğraflarla doluydu. Henry uzaktaki pencerenin yanında duran uzanma koltuğunda kitap okuyordu. Kıvırcık kahverengi saçlı, uzun ve ince bir adamdı. Metal çerçeveli gözlük takmıştı, yapmacık entelektüel bir havası vardı. Başını kaldırıp gülümsedi. “Dr Small yolculuğunuz nasıl geçti?”</span></p>
				<p class="paragraf-3 para-style-override-17"><span>“İyi geçti, teşekkür ederim.”</span></p>
				<p class="paragraf-3 para-style-override-17"><span>“Harika” dedi. “Ahmed, bize kahve ve su getirebilir misin?” Kitabını bıraktı ve yine üstü dolu bir koltuğu işaret ederek “Buyurun, oturun” dedi.</span></p>
				<p class="paragraf-3 para-style-override-17"><span>“Teşekkürler” dedim bir yandan onu tartarak. Şu ana kadar çılgın, deli, paranoid psikotik bir hali yoktu.</span></p>
				<p class="paragraf-3 para-style-override-17"><span>“Kardeşlerimin anlattıklarından sonra sizinle görüşmeyi kabul etmeme şaşırmışsınızdır” dedi.</span></p>
				<p class="paragraf-3 para-style-override-17"><span>“Sizin nasıl olduğunuzu merak ediyorlardı. Bir süredir görüşmemişsiniz” dedim.</span></p>
				<p class="paragraf-3 para-style-override-17"><span>“Evet, eminim her zamanki gibi sırasıyla konuşarak, derin kaygılarını dile getirmişlerdir. Yıllardır her konuda anlaşır, beni küçük kulüplerinden dışlarlar” dedi, buruk bir tavırla.</span></p>
				<p class="paragraf-3 para-style-override-17"><span>“Bu konuda seni biraz daha dinlemek isterim” dedim Ahmed kahve ve suyu bırakırken.</span></p>
				<p class="paragraf-3 para-style-override-17"><span>“Teşekkürler Ahmed” dedi Henry. Ahmed odadan çıkarak kapıyı arkasından kapadı.</span></p>
				<p class="paragraf-3 para-style-override-17"><span>“Kız kardeşimle küçükken yakındık birbirimize” dedi Henry. “Saklambaç gibi oyunlar oynayarak, babamızla kurabiye yaparak çok eğlenirdik. Muhteşem çikolatalı kurabiyeler yapardık. Hiç unutmuyorum onları. Ama büyüdükçe bir şeyler değişti. Carolyn’le William bana karşı çete olmaya başladı. Sanırım o zamandan itibaren de öyle devam etti.”</span></p>
				<p class="paragraf-3 para-style-override-17"><span>“Kendini dışlanmış hissetmişsindir” dedim. </span></p>
				<p class="paragraf-3 para-style-override-17"><span>“Evet, dışlanmış ve yalnız hissettim. Ama tipik kardeşlik rekabeti bu herhalde. Bütün ailelerde oluyordur eminim. Babam bana üzüldü ve durumu telafi etmeye çalıştı ama kardeşlerim bu yüzden beni daha da dışladılar.” Kahvesini yudumlayarak ekledi: “Benim için endişelendikleri falan yok, biliyorsunuz değil mi? İstedikleri tek bir şey var. Muhtemelen mülkün idaresini almak istiyorlar. Size ne söylediler, tembel olduğumu mu? Belki de deli olduğumu söylemişlerdir.”</span></p>
				<p class="paragraf-3 para-style-override-17"><span>“Bu sözlerin hiçbirini kullanmadılar” dedim. “Ama neyin olduğunu anlamaya çalışmamı, yardımım dokunup dokunmayacağına bakmamı istediler.”</span></p>
				<p class="paragraf-3 para-style-override-17"><span>“Bir şeyim olduğu kesin ama onların bu konuda en ufak bir fikri olduğunu sanmam.” İkimize birer bardak su doldurdu “Ve yardımcı olmanızı de kesinlikle umuyorum. O yüzden kabul ettim zaten sizinle görüşmeyi.”</span></p>
				<p class="paragraf-3 para-style-override-17"><span>Kahvemi bitirdim. “Sorun nedir, dinliyorum.”</span></p>
				<p class="paragraf-3 para-style-override-17"><span>“Çok basit” dedi Henry. “Bu evden çıkamıyorum.”</span></p>
				<p class="paragraf-3 para-style-override-17"><span>Bu sırada telefon çaldı. Arayan Carolyn’di. Henry onunla konuşurken ben dışarıdaki muhteşem manzaranın farkına vardım. Bir kartal, koca bir çam ağacının etrafında çemberler çiziyor, muhtemelen karda koşuşturan avına saldırmaya hazırlanıyordu. Henry’i dinlerken kartalın dalışa geçmesini bekledim.</span></p>
				<p class="paragraf-3 para-style-override-17"><span>“Evet… Burada… Şimdi geldi… Tamam, hoparlöre alayım.”</span></p>
				<p class="paragraf-3 para-style-override-17"><span>“Merhaba Dr Small, ben Carolyn.”</span></p>
				<p class="paragraf-3 para-style-override-17"><span>“Merhaba Carolyn” dedim.</span></p>
				<p class="paragraf-3 para-style-override-17"><span>“Sağ salim gittiniz mi diye sorayım dedim.”</span></p>
				<p class="paragraf-3 para-style-override-17"><span>“Her şey yolunda” dedim telefona doğru. “Birbirimizi tanımaya çalışıyoruz.”</span></p>
				<p class="paragraf-3 para-style-override-17"><span>“Bak Hank” dedi Carolyn, “Dr Small’dan neden oraya gitmesini istediğimizi merak ediyorsundur, biliyorum. Nedeni seni seviyor olmamız ve iyi olduğundan emin olmak istememiz.”</span></p>
				<p class="paragraf-3 para-style-override-17"><span>Hank söylenenlerin tek kelimesini yutmadığını belli edercesine gülümsedi. “Sağol Carolyn.”</span></p>
				<p class="paragraf-3 para-style-override-17"><span>“Dr Small telefonu siz alabilir misiniz lütfen?” dedi Carolyn.</span></p>
				<p class="paragraf-3 para-style-override-17"><span>Hank telefonu işaret ederek “Buyurun” dedi. Sonra da kitabına döndü. Bir paranoid psikotikten beklenecek davranış değildi bu.</span></p>
				<p class="paragraf-3 para-style-override-17"><span>“Evet Carolyn?” dedim.</span></p>
				<p class="paragraf-3 para-style-override-17"><span>“Ortalığa medeniyetin hâkim olmasına sevindim” dedi. “Ama durumu gerçekte ne kadar kötü?”</span></p>
				<p class="paragraf-3 para-style-override-17"><span>“Carolyn daha yeni geldim buraya. Yolculuk çok rahat geçti, şu an gayet iyi anlaşıyoruz. Teşekkürler aradığın için.”</span></p>
				<p class="paragraf-3 para-style-override-17"><span>“Tamam anlıyorum, şu an konuşamıyorsunuz. Kapatıyorum. Onu olduğundan da çok paranoyaklaştırmak istemem. Herhangi bir ihtiyacınız olursa beni cepten arayın.”</span></p>
				<p class="paragraf-3 para-style-override-17"><span>Telefonu kapadıktan sonra Carolyn’in aile dinamiğine katkısını düşündüm. Fark ettim ki William ile Carolyn için kendi akıl sağlıkları yerine Henry’ninkine odaklanmak çok daha elverişliydi. Oysa şu an Carolyn, Henry’den daha paranoid görünüyordu.</span></p>
				<p class="paragraf-3 para-style-override-17"><span>Henry kitabını bırakarak yüzüme baktı. “Nerede kalmıştık?”</span></p>
				<p class="paragraf-3 para-style-override-17"><span>“Evden çıkamadığını söylüyordun” dedim.</span></p>
				<p class="paragraf-3 para-style-override-17"><span>“Evet. Kapıdan dışarı adım atmaya çalıştığım anda kalp atışlarım hızlanıyor, nefesim kesiliyor.” Duraksadı. “Öleceğimi sanıyor ve dehşete kapılıyorum. Hatta durum öyle kötüledi ki artık antreye gitsem soluğum hızlanıyor.”</span></p>
				<p class="paragraf-3 para-style-override-17"><span>“Ne zaman başladı bu?”</span></p>
				<p class="paragraf-3 para-style-override-17"><span>“Bir yıl kadar önce. Kasabada bir fotoğrafçı dükkânındaydım, aniden kalbim küt küt atmaya başladı. Bayılmamak için oturmak zorunda kaldım. Beş dakika kadar sonra düzeldim. Fakat ertesi gün dükkâna gittiğimde aynı şey yine oldu. İkinci ataktan sonra bir daha oraya gidemedim.”</span></p>
				<p class="paragraf-3 para-style-override-17"><span>“Ondan sonra ne zaman tekrarladı Henry?”</span></p>
				<p class="paragraf-3 para-style-override-17"><span>“Lütfen Hank deyin bana” dedi. “Sonra ne zaman oldu, emin değilim ama başka yerde de panik hissetmeye başladığımı hatırlıyorum. Restoranda, bankada… Ataklar gelişigüzeldi sanki. Doktorum beni muayene etti ama bir şey bulamayınca dinlenmemi tavsiye etti. Bir-iki hafta evde dinlendikten sonra Ahmed’den beni arabayla bankaya götürmesini istedim. Ama araziden çıktığımız anda kalbim öyle hızlı çarpmaya başladı ki geri dönmek zorunda kaldık. O zamandan beri de evden dışarı çıkmadım. Defalarca çıkmaya çalıştım ama artık biliyorum ki kalp krizi geçirmeden bu evden dışarı adım atamayacağım.”</span></p>
				<p class="paragraf-3 para-style-override-17"><span>Hank’in tanısı kolaydı. Tipik bir agorafobili spontan panik atak vakası tarif ediyordu. Bu hastalar ilk başta aniden gelip aniden biten fiziksel ve duygusal panik belirtileri yaşarlar. Bazen mitral kapakçık kaynaklı kalp çarpıntısı gibi atakları tetikleyen fiziksel bir rahatsızlık da olabilir. Bazen de hastanın paniğe genetik bir yatkınlığı vardır.</span></p>
				<p class="paragraf-3 para-style-override-17"><span>Hank’in tarif ettiği şey, spontan panik atağı olan bir hasta için tipik bir senaryoydu. İlk atağı yaşadığı yeri, atağın nedeniyle ilişkilendirdiği için oradan ve atağın meydana geldiği diğer yerlerden uzak duruyordu. Bu öğrenilmiş tepki zamanla söz konusu yerlere yönelik bir fobiye dönüşmüştü ve hareketleri de gitgide kısıtlanmıştı. Hank gibi hastalarda, “tam gelişmiş agorafobi” ortaya çıktığı takdirde kişi evden hiç çıkamaz. Aklıma Hank’in koridordaki fotoğraflarının geniş dış mekân manzaralarından daha kısıtlı, yakın plan iç mekân görüntülerine dönüştüğü geldi. Bu da ilerleyen fobinin bir yansımasıydı. </span></p>
				<p class="paragraf-3 para-style-override-17"><span>Yarattığı bu dramatik ve kısıtlayıcı etkilere rağmen panik bozukluk ve agorafobi genellikle antidepresanlar ve duyarsızlaştırma terapisinin bir kombinasyonu olan tedaviye iyi yanıt verir. İlaçlar panik atakları ortadan kaldırırken, terapi de hastanın dış dünya korkularını yavaş yavaş yenmesini sağlar.</span></p>
				<p class="paragraf-3 para-style-override-17"><span>O gün Hank ile birkaç saat geçirerek rahatsızlığı ve geçmişi hakkında bilgi edindim. Sonunda Hank aşırı yoruldu ve devam edemeyecek duruma geldi. Ertesi gün kahvaltıda devam etmeye karar verdik. Ahmed beni otelime bıraktı.</span></p>
				<p class="paragraf-3 para-style-override-17"><span>Locadaki lüks suitime girdiğimde odun ateşinin yanmakta olduğunu gördüm. Çantamı açtım, duşumu aldım ve yemek ile bir kadeh şarap ısmarlamak için oda servisini aradım. Sayvanlı karyolaya uzanarak hava atmak için Gigi’yi aradım. </span></p>
				<p class="paragraf-3 para-style-override-17"><span>“Kayak yapmışsın, sesinden anlıyorum” dedi Gigi, yarı şaka yarı ciddi, ama suçlayıcı bir sesle. </span></p>
				<p class="paragraf-3 para-style-override-17"><span>“Yok canım, sesimden nasıl anlayacaksın?” dedim durduk yere kendimi suçlu hissederek. Şömineden de bahsetmemeye karar verdim.</span></p>
				<p class="paragraf-3 para-style-override-17"><span>“Yorgunsun da ondan anlıyorum. Kayak yaptığında yorulursun sen” dedi. “Odanda da şömine vardır şimdi?”</span></p>
				<p class="paragraf-3 para-style-override-17"><span>“Yok yok, o çıtırtılar telefon paraziti.” Gigi sustu. “Tamam, tamam, şöminem var. Oda da şahane ama sen asıl hastamın malikânesini gör! Bir de o özel jet yok mu? Aklın almaz!”</span></p>
				<p class="paragraf-3 para-style-override-17"><span>“İyi, tamam, anlaşıldı” dedi Gigi. “Özledim seni. Çocuklar da özledi. Ne zaman dönüyorsun?”</span></p>
				<p class="paragraf-3 para-style-override-17"><span>“Yarın akşam diye umuyorum.” Sustum, sonra “Biliyor musun hayatım, dünyanın parasına sahip olsa mutluluğu ve sevgiyi satın alamıyor insan.”</span></p>
				<p class="paragraf-3 para-style-override-17"><span>“İyi misin sen?”</span></p>
				<p class="paragraf-3 para-style-override-17"><span>“İyiyim, iyiyim” dedim. “Ama bu akıl almaz derecede varlıklı ailenin paraya odaklanıp ayrı düşmesi ve birbirine yakınlaşamaması çok acı. Birbirlerini sevdiklerini söylüyorlar ama hiç görüşmeden yıllarını geçirmişler.”</span></p>
				<p class="paragraf-3 para-style-override-17"><span>“Yardımcı olabilecek misin?” dedi Gigi.</span></p>
				<p class="paragraf-3 para-style-override-17"><span>“Deneyeceğim. Tahminimce küçük kardeş tedaviyle iyileşecek. Ama büyükleriyle gerçek bir ilişki kurmasını sağlayabilir miyim, bilmiyorum.”</span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">SABAH HANK MALİKÂNESİNİN KAYAK PİSTİNE</span><span> bakan kahvaltı odası güneşle aydınlanmıştı. Kahvaltıda yumurta akından yapılma omletler, meyve salatası ve yulaf gibi sağlıklı yiyecekler vardı.</span></p>
				<p class="paragraf-3 para-style-override-17"><span>Hank’in sürekli sırtı pencereye dönük oturduğunu fark edince “Biliyor musun, buradan manzara muhteşem!” dedim. </span></p>
				<p class="paragraf-3 para-style-override-17"><span>Gülümsedi. “Eskiden çok keyif alırdım ama ataklarım başladığından beri pencereden uzun süre dışarı bakarsam kalbim hızlanmaya başlıyor.”</span></p>
				<p class="paragraf-3 para-style-override-17"><span>“Bu rahatsızlık hayatını çok kısıtlamış” dedim.</span></p>
				<p class="paragraf-3 para-style-override-17"><span>Üzüntüye kapıldı. “Biliyor musunuz, zaten hayatımın büyük bölümünde kendimi yalnız hissettim, şimdi insanlarla yakınlaşmak isterken bu eve kısılıp kaldım. Doğrusu utanıyorum durumumdan.”</span></p>
				<p class="paragraf-3 para-style-override-17"><span>“Bu yüzden mi rahatsızlığından ailene söz etmedin?” dedim.</span></p>
				<p class="paragraf-3 para-style-override-17"><span>“Sanırım öyle... Utanç verici bir şey çünkü. Koca adam evinden dışarı adım atmaya… Hatta penceresinden dışarı bakmaya korkuyor! Daha güçlü olsam bu duyguların üstesinden gelebilirdim.”</span></p>
				<p class="paragraf-3 para-style-override-17"><span>İnsanların psikiyatrik rahatsızlıkları hakkında böyle utanç hissetmeleri beni oldum olası hayrete düşürmüştür. İnsanlar ayakları kırılıp yardıma ihtiyaç duyduklarında utanmazlar ama psikiyatrik tanı ve tedavi alanında kaydedilen muazzam gelişmelere rağmen pek çok kişi hâlâ akıl hastalığının kişisel bir zayıflık, utanılacak bir şey olduğuna inanır.</span></p>
				<p class="paragraf-3 para-style-override-17"><span>Bu tavrın sonuçları son derece yıkıcı olabilir. Hastalar kendilerinden şüphe ettikleri ve utandıkları için toplumdan uzaklaşırlar. Tedaviye yanıt verebilecek pek çok kişi hiçbir sorun yokmuş gibi davranarak yardımı reddeder. Bu insanlar genelde aile ve dostlar tarafından dışlanır, iş yerinde ayrıma maruz kalır. Sağlık sigortası şirketleri bile bu yanlı yaklaşıma prim vererek, fiziksel rahatsızlıklara kıyasla zihinsel rahatsızlıklar için hep daha düşük ödeme sağlar. Akıl Hastalığı İçin Ulusal Birlik (NAMI) gibi destek grupları bu stereotipleri düzeltmek için çabalar sarf etse de önümüzde alınması gereken uzun bir yol var. Hank’in de rahatsızlığından duyduğu utanç, onu yardım almaktan alıkoymuştu. </span></p>
				<p class="paragraf-3 para-style-override-17"><span>“Hank, bu duyguları yaşayan tek insan sen değilsin” dedim. “Ancak insanın psikiyatrik bir hastalığı olması zayıf iradeli olduğunu göstermez. Seninki gibi rahatsızlıkların, tıpkı tıbbi hastalıklarda olduğu gibi önemli bir fiziksel yönü vardır. Hem senin de dediğin gibi, aslında içten içe sana yardım edebileceğime inanıyorsun.”</span></p>
				<p class="paragraf-3 para-style-override-17"><span>“Peki siz yardım edebileceğinizi düşünüyor musunuz Dr Small?” dedi.</span></p>
				<p class="paragraf-3 para-style-override-17"><span>“Evet, aslında düşünmek de değil, biliyorum. Sende klasik “spontan panik atak” söz konusu. Bunlar, senin de anlattığın gibi aniden ortaya çıkar ve çabucak kaybolurlar. Zoloft ya da Prozac gibi bir antidepresanla atakları kolayca azaltabilir, hatta iyileştirebiliriz.”</span></p>
				<p class="paragraf-3 para-style-override-17"><span>“Ya evden çıkma korkum?” dedi.</span></p>
				<p class="paragraf-3 para-style-override-17"><span>“O da iyileştirilebilir ama farklı bir şekilde” dedim. “Şu an panik atak yaşadığın bir yere gitmen gerektiğinde oradan uzak duruyorsun. Sonuçta agorafobi geliştirmişsin, yani evden çıkma korkusu. Panik atağı olan insanlarda çok yaygındır zaten. Seni ‘duyarsızlaştırma programı’na başlatacağız ve yavaş yavaş normal durumlarda sakin kalmayı sana öğreteceğiz.”</span></p>
				<p class="paragraf-3 para-style-override-17"><span>“İlaçlı tedavi kısmını anlıyorum ama bu duyarsızlaştırma olayını kavrayamadım” dedi Henry.</span></p>
				<p class="paragraf-3 para-style-override-17"><span>“Onun işleyişi şöyle; şu anda seni korkutan yerlerin ve durumların bir listesini yapacaksın. Sonra onları teker teker sende yarattığı kaygıya göre birden ona kadar derecelendireceksin.”</span></p>
				<p class="paragraf-3 para-style-override-17"><span>“Yani evimin antresine gitmek beşse, restorana gitmek 10’un da üstü olacak öyle mi?”</span></p>
				<p class="paragraf-3 para-style-override-17"><span>“Aynen” dedim. “Rahatlama egzersizleri öğreneceksin ve ilk başta seni en az korkutan durumlara yavaş yavaş maruz kalacaksın. Onlara alışınca listede daha ürkütücü olanlara doğru ilerleyeceksin. Muhtemelen ilaca başladığın ilk hafta kendini daha iyi hissetmeye başlayacaksın, çok geçmeden de fobilerini yeneceksin.”</span></p>
				<p class="paragraf-3 para-style-override-17"><span>“Diğer bir deyişle destek tekerlekleriyle psikoterapi yapacağız. Peki, siz tüm bunlar için burada kalabilecek misiniz?” dedi.</span></p>
				<p class="paragraf-3 para-style-override-17"><span>“Ben seni başlatırım” dedim. “Ama sana yakın olan ve bu tip terapide büyük başarıları olan birkaç nitelikli terapist tanıyorum.” </span></p>
				<p class="paragraf-3 para-style-override-17"><span>“Kesinlikle denemeye değer” dedi. “Bu şekilde devam edemem. Yaşanmaz ki böyle.”</span></p>
				<p class="paragraf-3 para-style-override-17"><span>“Asıl zoru belki de kardeşlerinle ilişkini düzeltmek” dedim. </span></p>
				<p class="paragraf-3 para-style-override-17"><span>“Bakın” dedi bıkkın bir sesle, “onlarla hiçbir ilişkim yok benim. Karmaşık bir konu. Babamla birbirimize çok yakındık. O da burayı çok severdi, sürekli gelirdi. Henüz küçüklüğümüzde bile bana daha çok ilgi gösterdi. Belki de kız kardeşimle bu yüzden uzaklaştık birbirimizden.”</span></p>
				<p class="paragraf-3 para-style-override-17"><span>“Bütün aileler karmaşıktır” dedim. “Kardeşlerinin buraya gelmesini, rahatsızlığından utandığın için istemediğini söylemiştin. Belki onlar da senin onları hiçe saydığını düşünmüştür.”</span></p>
				<p class="paragraf-3 para-style-override-17"><span>“Nasıl olur? Onlar yıllardır hiçe sayıyor beni” dedi.</span></p>
				<p class="paragraf-3 para-style-override-17"><span>“Olabilir ama şimdi onları görmeyi reddeden sensin” dedim. “Babanla birbirinize çok yakınmışsınız. Carolyn ile William da aranızdaki bu bağa imrenmiş olabilir.”</span></p>
				<p class="paragraf-3 para-style-override-17"><span>“Haklısınız bekli de” dedi.</span></p>
				<p class="paragraf-3 para-style-override-17"><span>“Babandan sana sanat kabiliyetinin yanında, panik atağa yatkınlık özelliği de geçmiş olabilir.”</span></p>
				<p class="paragraf-3 para-style-override-17"><span>Pek çok akıl hastalığının aileden kalıtımsal olarak geçtiği bilinir. Söz konusu ister şizofreni olsun ister panik bozukluk ya da majör depresyon, karmaşık bazı genetik unsurlar keşfedilmiştir. Bunun sorumlusu genelde birden fazla gendir ve çevresel tetikleyiciler de devreye girebilir. Bazen kişiye akrabasından kalıtımla sadece hastalığa yatkınlık özelliği geçebilir ve hastalık yaşam koşullarına bağlı olarak bazen ortaya çıkar bazen de çıkmaz.</span></p>
				<p class="paragraf-3 para-style-override-17"><span>Psikiyatrik bir hastalıkta kalıtımın etkisini belirlemek her zaman kolay olmayabilir çünkü hastalık genini taşıyan aile üyeleri yaşamlarının ileri bir safhasına kadar hastalığa yakalanmayabilir. İlk psikiyatrik genetik çalışmalardan biri, manik depresif hastalığı olan Amiş ailelerle yapılan bir araştırmaydı. Kendilerini genel toplumdan kültürel olarak ayırdıkları için Amiş’ler genetik araştırma açısından ideal grup olarak görülüyordu. Bu özelikleri sayesinde kalıtım faktörünü belirlemek ve diğer etkileri ayrıştırmak daha kolay olacaktı. Genetik etkenlerin ilk defa ortaya konmasıyla birlikte büyük bir heyecan yaşandı ama yıllar sonra normalde etkilenmemiş olması gereken gençlerden birkaçı manik episodlar yaşayınca elde edilen sonuçlar altüst oldu. </span></p>
				<p class="paragraf-3 para-style-override-17"><span>Anksiyetenin çeşitli türleri arasında genetik araştırmaya en fazla tabi tutulan tür, panik bozukluk oldu. Bu rahatsızlığın aileden geldiği nettir, ikizlerle yapılan çalışmalar da hastalığın kalıtımla aktarılabileceğini ortaya koyar. Tahminimce Hank panik bozukluğunu babasından almıştı ve babasının eksantrik yönleri de büyük olasılıkla anksiyeteyle bağlantılı bir durumdu.</span></p>
				<p class="paragraf-3 para-style-override-17"><span>“Babam özelliklerini bana mı aktarmış yani?” Kahkaha attı. “İşte bu gerçekten şahane.”</span></p>
				<p class="paragraf-3 para-style-override-17"><span>“Nasıl yani?” dedim, anlamakta zorlanarak.</span></p>
				<p class="paragraf-3 para-style-override-17"><span>“Ben evlat edinildim Dr Small. Kardeşlerim bilmiyor çünkü babam mirasıma el koymalarını istemedi.”</span></p>
				<p class="paragraf-3 para-style-override-17"><span>Güldüm. “Sır tutmayı biliyormuşsun, orası kesin. Fakat şu an mülkle ilgili herhangi bir çekişme yok, neden söylemiyorsun onlara?”</span></p>
				<p class="paragraf-3 para-style-override-17"><span>Hank gülümsedi. “Gerçeği saklamam çocukça bir şey herhalde ama babam söylemek istememişti, sanırım ben de babamla olan yakınlığımı kıskanmalarından bir parça zevk duyuyorum. Üstelik babamdan bana yeteneğinin, hatta zayıflıkların geçmesi de eminim onları iyice gıcık ediyordur.”</span></p>
				<p class="paragraf-3 para-style-override-17"><span>“Ama bu sırrı saklamak, aynı zamanda onlardan uzak kalmana da neden oluyor” dedim. </span></p>
				<p class="paragraf-3 para-style-override-17"><span>“Öyle düşünmemiştim doğrusu” dedi.</span></p>
				<p class="paragraf-3 para-style-override-17"><span>Kahvaltıdan sonra dâhiliye doktoru bana Hank’in hasta kayıtlarının bir kopyasını getirdi. Bulgularımı doktorla tartıştım ve o da elektrokardiyogramın ardından Hank’i aynı gün Zoloft’a başlattı. Ardından bölgede tanıdığım davranış terapistlerinden birini aradım ve duyarsızlaştırma terapisi için ertesi gün gelip Hank’i görmesi için söz aldım. Günün geri kalanında Hank’in anksiyete yaratan durumlar listesini hazırlamasına ve sıralamayı yapmasına yardımcı oldum.</span></p>
				<p class="paragraf-3 para-style-override-17"><span>O noktada eve dönmeyi düşünmeye başladım ama hazır bu kadar yol kat etmişken bir gün daha kalmam yararlı olacaktı. Hem böylece yeni psikiyatristle de tanışabilir, ona bilgi aktarabilirdim. Hank kendisindeki panik bozukluğun psikiyatrik olduğu kadar tıbbi bir rahatsızlık olduğunu anladı ve umuyorum ki duyduğu utanç da biraz azaldı. Tedavi planı konusunda iyimser görünüyordu, ailevi anlaşmayı gidermek için de zamanlama uygundu.</span></p>
				<p class="paragraf-3 para-style-override-17"><span>“Hank, Carolyn ile William’ın seni burada görmeye gelmesine ne dersin?” dedim.</span></p>
				<p class="paragraf-3 para-style-override-17"><span>“Tedavime daha yeni başlıyorum, sizce bu kadar erken gelmeleri iyi fikir mi?”</span></p>
				<p class="paragraf-3 para-style-override-17"><span>“Semptomlarında utanılacak bir şey olmadığını anlamış gibi görünüyorsun. Tıbbi bir durum seninki. Vücudunda kimyasal bir iletici olan ‘serotonin’in eksikliği var. Zoloft serotoninin beyindeki eksikliğini giderecek ve artık panik duygusu yaşamaktan kurtulacaksın.”</span></p>
				<p class="paragraf-3 para-style-override-17"><span>“Doğru” dedi.</span></p>
				<p class="paragraf-3 para-style-override-17"><span>“Bence kardeşlerini çağırıp aradaki buzları eritmeniz için iyi bir zaman. Özellikle de ben buradayken.”</span></p>
				<p class="paragraf-3 para-style-override-17"><span>Hank bir an düşündükten sonra “Tamam, deneyelim bakalım” dedi.</span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">O AKŞAM BİR GECE DAHA</span><span> kalacağımı haber vermek için otelden Gigi’yi aradım. Telefon bir süre açılmayınca mesaj bırakmakla yetinmek zorunda kalacağımı düşündüm. Sanırım kendimi biraz da suçlu hissediyordum çünkü aklımdan, hazır buradayken bir iki saatliğine kayak yapmak geçiyordu.</span></p>
				<p class="paragraf-3 para-style-override-17"><span>Tam telesekretere düşeceğimi sandığım sırada Gigi telefonu açtı. “Alo?”</span></p>
				<p class="paragraf-3 para-style-override-17"><span>“Selam hayatım, nasılsın?” dedim. </span></p>
				<p class="paragraf-3 para-style-override-17"><span>“İyiyim. Bir sürü iş hallettim bugün” dedi. “Şimdi çocuklarla yatma vakti pazarlığı yapıyoruz. Sen bugün dönmüyor muydun?”</span></p>
				<p class="paragraf-3 para-style-override-17"><span>“Bir gece daha kalmam gerekiyor bebeğim. Çok üzgünüm gerçekten” dedim.</span></p>
				<p class="paragraf-3 para-style-override-17"><span>“Önemli değil. Benim de bu gece çalışmam gerek zaten” dedi. “Ama ne diyeceğim bak, iş yetiştirmeye çalıştığım için yarın markete gidecek vaktim olmayacak. Sen havaalanından dönerken uğrayıp süt alabilir misin?”</span></p>
				<p class="paragraf-3 para-style-override-17"><span>“Alırım tabii” dedim ve kendimi Dunlop’ların özel jetinden inip şoförüme markete uğramasını sonra da iki dakika beni beklemesini söylerken hayal ettim.</span></p>
				<p class="paragraf-3 para-style-override-17"><span>Hank malikânesinde sabah vakti her zamanki gibi mükemmeldi. Kahvaltımızın sonuna doğru Ahmed, Bayan Carolyn’in yanında Bay William olmadan geldiğini haber verdi. Bense Hank’le takılmaya öyle alışmıştım ki neredeyse “Sağ ol Ahmed, çıkabilirsin” diyecektim. Hank “İçeri al lütfen Ahmed, kahvaltı etmek ister belki” dedi.</span></p>
				<p class="paragraf-3 para-style-override-17"><span>“William’a ne oldu acaba?” dedim.</span></p>
				<p class="paragraf-3 para-style-override-17"><span>“Bir mesaj bırakıp önemli bir toplantısı olduğunu söylemiş” dedi Hank.</span></p>
				<p class="paragraf-3 para-style-override-17"><span>Carolyn’in koridordaki ayak seslerini duyabiliyorduk. “Henry? Hank?” diye seslendi koridordan. “Orada mısın?” Kapı eşiğinde durdu. Kaygılı görünüyordu, karşısında bulacaklarından endişe eder gibiydi.</span></p>
				<p class="paragraf-3 para-style-override-17"><span>Hank onu karşılamak üzere ayağa kalktı. “Carolyn, muhteşem görünüyorsun.”</span></p>
				<p class="paragraf-3 para-style-override-17"><span>“Sen de öyle” dedi Carolyn. Hank kollarını kardeşine doladı, sıkıca kucaklaştılar. Carolyn’in gözlerinde rahatlamaktan gelen gözyaşlarını görebiliyordum. </span></p>
				<p class="paragraf-3 para-style-override-17"><span>“Gel otur, kahvaltı et” dedi Hank.</span></p>
				<p class="paragraf-3 para-style-override-17"><span>Carolyn çantalarını bırakırken beni fark etti. “Dr Small, ne yaptınız bilmiyorum ama Hank’in buraya gelmeme izin vermesini sağladığınız için çok teşekkür ederim size.”</span></p>
				<p class="paragraf-3 para-style-override-17"><span>“Onun kararıydı” dedim.</span></p>
				<p class="paragraf-3 para-style-override-17"><span>Hank Carolyn’e ekmek sepetini uzatarak, “Gelmene sevindim” dedi. “Seninle konuşmak istediğim şeyler var; seneler önce anlatmış olmam gereken şeyler.”</span></p>
				<p class="paragraf-3 para-style-override-17"><span>Carolyn gülümsedi. “Benim de.” Çantasına uzanarak yeni pişirilmiş çikolatalı kurabiye dolu bir poşeti çıkardı. “Konuşurken bunları yeriz.”</span></p>
				<p class="paragraf-3 para-style-override-17"><span>Hank bir kurabiye aldı ve sesi çatlayarak, “Çocukluğumdan beri yememiştim” dedi. Kurabiyeyi ısırırken o ana dek görmediğim kadar mutlu bir ifade geldi yüzüne.</span></p>
				<p class="paragraf-3 para-style-override-17"><span>İçimden bir ses iki kardeşin yalnız konuşmak isteyeceğini söyledi. Bunun üzerine müsaade isteyerek yan odaya geçtim ve yapmam gereken birkaç telefon konuşmasını yaptım. Günün geri kalanında Carolyn ile Hank konuştular, güldüler, bolca ağladılar. Bölgede yaşayan davranış psikiyatristi geldiğinde ona bulgularımı ve kaydettiğimiz ilerlemeyi anlattım. Akşam yemeğinde ailemle olabilmek için Los Angeles’a dönmek istiyordum, bu yüzden de onlara eve döneceğimi haber verdim. Bana teşekkür ettiler, Hank jete yakıt aktarıldığını, kalkmak için beklendiğimi söyledi.</span></p>
				<p class="paragraf-3 para-style-override-17"><span>O gün Los Angeles’a dönerken Dunlop’ları ve onların karmaşık aile dinamiğini düşündüm. Küçükken Carolyn’i Hank’ten uzaklaştıran ve büyüdükçe, babadan uzaklaştıkça, gizli bir hırs içinde rekabeti kızıştıran kişi William olabilirdi. Ama artık hepsi yetişkin insanlardı ve en azından Hank ile Carolyn öyle davranmak istiyordu. </span></p>
				<p class="paragraf-3 para-style-override-17"><span>Üç kardeşimle sürdürdüğüm aile hayatımda biz de rekabet yaşamıştık. Çekişmelerimiz bitmek bilmezdi. Genelde ikiye birlik atışmalarımız olurdu. Söz konusu iki kişinin kim olduğu saat başı değişebilirdi ama ablam daima kazanan takımda olurdu. Aklıma kendi çocuklarım geldi. Küçükken onlar da kanepede kim babaya yakın oturacak diye kavga ederlerdi. Anne babanın dikkatini çekme, kalan son patates cipsini yeme ya da arabada ön koltuğu kapma, insanın hücrelerine işlenmiş bir şeydi adeta.</span></p>
				<p class="paragraf-3 para-style-override-17"><span>Hank’in en azından agorafobi konusunda iyileşme yoluna girmiş olması beni yüreklendirmişti. Belki Carolyn’in desteğiyle Colorado’dan bir süreliğine ayrılabilirdi.</span></p>
				<p class="paragraf-3 para-style-override-17"><span>Saat yedide evime girdim, eşyalarımı antreye bıraktım. Labradoodle’ımız koşarak üstüme atlarken Gigi’nin çocuklara “Hadi çocuklar, ellerinizi yıkayın. Babanız geldi, yemeğe oturuyoruz” diye seslendiğini duydum. Gigi kocaman köpeğimizi kenara iterek bana bir öpücük verdi. “Dönmene sevindim canım. Bu arada biliyorsun değil mi, şaka yapıyordum, istediğin kadar kayak yapabilirdin.”</span></p>
				<p class="paragraf-3 para-style-override-17"><span>“Biliyorum” dedim, “ama vaktim olmadı zaten.</span></p>
				<p class="paragraf-3 para-style-override-17"><span>“İyi! Öldürürdüm zaten seni” dedi. “Umarım canın Çin yemeği çekiyordur, onu sipariş ettim çünkü.”</span></p>
				<p class="paragraf-3 para-style-override-17"><span>“Harika fikir. Açlıktan ölüyorum.” Gigi’nin peşinden elimde yarım galonluk sütle mutfağa gittim.</span></p>
				<p class="paragraf-3 para-style-override-17"/>
			</div>
		</div>
	</body>
</html>