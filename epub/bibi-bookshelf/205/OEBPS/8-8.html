<html xmlns="http://www.w3.org/1999/xhtml">
	<head>
		<title>8-8.html</title>
		<link href="template.css" rel="stylesheet" type="text/css"/>
	</head>
	<body>
		<div id="x8-8.html" xml:lang="tr-TR">
			<div class="Basic-Text-Frame-7">
				<p class="anabaslik-2" id="toc_marker-11"><span>DOKUZUNCU BÖLÜM</span></p>
				<p class="arabaslikorta"><span>GÖZLERİ TAMAMEN KAPALI</span></p>
				<p class="Footnote-Text para-style-override-3"/>
				<p class="arabaslikorta-copy"><span>1989 Kışı</span></p>
				<p class="Footnote-Text para-style-override-3"/>
				<p class="resim-2"><span><img alt="1.jpg" class="image" height="69" src="images/1_fmt11.jpeg" width="65"/></span></p>
				<p class="paragraf-3"><span class="GG-dropcaps-3">JASON RILEY SAAT TAM 14:00’TE OFİSİMDEN</span><span> içeri adım attı. Yakası düğmeli gömleği, çizgili kravatı ve gri pantolonuyla yakında UCLA’dan dereceyle mezun olacak, 20 yaşında bir felsefe öğrencisinden çok, bir muhasebeciyi andırıyordu. Seansa her zamanki gibi başladı; ceplerini boşaltıp ajandasını, cüzdanını, gözlüğünü, anahtarlarını ve nane şekerini kanepenin yanındaki sehpaya düzgünce, yan yana dizerek. Kanepeye oturmadan önce hem alttaki hem de arkadaki yastığın üstünü şöyle bir silkeledi.</span></p>
				<p class="paragraf-3 para-style-override-17"><span>Yumuşak sesiyle, “Bugün buraya geliş nedenimin gerçek anlamını araştırmak istiyorum” dedi. Jason resmi, saplantılı ve kontrolcü olabilirdi ama en azından bir seanstan ne beklediğini biliyordu.</span></p>
				<p class="paragraf-3 para-style-override-17"><span>“Hatırladığım kadarıyla mezun olduğunda ne yapacağına karar vermeye çalışıyordun.” Kahvemi yudumlayıp cevabı bekledim.</span></p>
				<p class="paragraf-3 para-style-override-17"><span>Jason kravatını düzeltti, bir an durup düşündü. “Ama o, işin sadece bir kısmı.”</span></p>
				<p class="paragraf-3 para-style-override-17"><span>“Geçen hafta baban sana, kendi mezun olduğu Loyola Hukuk’a gitmen için baskı yapıyordu sanki.”</span></p>
				<p class="paragraf-3 para-style-override-17"><span>“Evet, ama benim için en iyisi Berkeley’de felsefe doktorası yapmak bence” dedi. </span></p>
				<p class="paragraf-3 para-style-override-17"><span>“Senin için en iyisi buysa hukuk fakültesine gitme fikrini neden düşünüyorsun?”</span></p>
				<p class="paragraf-3 para-style-override-17"><span>“O tamamen ayrı bir konu Dr Small. Ben bugün çok temel ve önemli bir konuyu anlamaya çalışıyorum.” Sehpanın üstünde duran eşyalarını düzeltti. “Wittgenstein’ın yazdıklarını bilir misiniz?”</span></p>
				<p class="paragraf-3 para-style-override-17"><span>“Üniversitedeyken birkaç eserini okumuştum.” </span></p>
				<p class="paragraf-3 para-style-override-17"><span>“O zaman problemlerimizin çoğunun dilin yanlış kullanımından kaynaklandığı yönündeki savını hatırlarsınız. Eğer benim düştüğüm ikilemi çözecek mantıklı bir analiz geliştireceksek, öncelikle en temel soruyu yanıtlamamız lazım: Benim her şeyden önce bu kararı alacak özgür iradem var mı?”</span></p>
				<p class="paragraf-3 para-style-override-17"><span>Jason’ın attığı nutuk nedense bana öğle yemeğimi düşündürdü. Genelde felsefi tartışmalardan hoşlanırdım ama onun etrafındaki herkesi ve her şeyi kontrol etme ihtiyacı, terapi seanslarını içsel dünyanın keşfinden çok, bir güç mücadelesine dönüştürüyordu. Aklıma hep kaçıp gitmek istediğim, uzun ve sıkıcı bir konuşmayı oturup dinlemek zorunda kaldığım zamanlar geliyordu. Tedavinin ilk ayında Jason’a, obsesif kompulsif yatkınlığa iyi gelebilecek bir antidepresan önermiştim ama o, ilaçların kontrolü altına girmek istemedi. </span></p>
				<p class="paragraf-3 para-style-override-17"><span>“Hepimizin özgür iradesi vardır Jason. Her gün çeşitli tercihler yaparız.”</span></p>
				<p class="paragraf-3 para-style-override-17"><span>“Hah, babamla tanışmamışsınız siz!”</span></p>
				<p class="paragraf-3 para-style-override-17"><span>İşte şimdi bir yerlere geliyorduk. “Anlatsana bana.”</span></p>
				<p class="paragraf-3 para-style-override-17"><span>“Çocukluğumda evimizde özgür irade diye bir şey yoktu, sadece babamın iradesi vardı. O da bunu bize her an hissettirirdi. Şu insanla arkadaş ol, şu dersi al, o kadar hızlı yeme, UCLA’ya git; en iyi eğitimi orada alırsın.”</span></p>
				<p class="paragraf-3 para-style-override-17"><span>“Kontrolcü bir insanmış anlaşılan” dedim. “Gıcık oluyordun herhalde.” </span><span class="char-style-override-14">Kızıyordun</span><span> yerine </span><span class="char-style-override-14">gıcık oluyordun</span><span> sözünü kullanarak Jason’ı biraz gevşetmeyi, duygularını kabullenmesini sağlamayı umuyordum.</span></p>
				<p class="paragraf-3 para-style-override-17"><span>“Babam katıydı, sanırım ben de ona karşı bir nebze antipati duyuyordum.” Of, işe bak, dedim kendi kendime, Jason böyle devam ederse seansı atlatabilmek için masa altından bulmaca çözmem gerekecek. </span></p>
				<p class="paragraf-3 para-style-override-17"><span>“Baban tarafından sürekli ne yapacağının söylenmesiyle nasıl başettin?”</span></p>
				<p class="paragraf-3 para-style-override-17"><span>“Dinledim, onayladım sonra da göz ardı ettim.”</span></p>
				<p class="paragraf-3 para-style-override-17"><span>“Otorite figürleriyle genelde böyle mi başedersin?”</span></p>
				<p class="paragraf-3 para-style-override-17"><span>“Pek sayılmaz” dedi, “sadece babamla.”</span></p>
				<p class="paragraf-3 para-style-override-17"><span>“Baskıcı bir baba nasıl göz ardı edilir?”</span></p>
				<p class="paragraf-3 para-style-override-17"><span>“Baskıcı olduğunu söylemedim ki” diye kestirip attı. “Sadece genç bir yaşta ona mantıkla bir şey anlatılamayacağını anladım. Babam dünyayı tek bir şekilde görürdü. Yaşanacak tek makul yer California’ydı, tabii Demokratlarla göçmenlerin varlığı hariç. Mesleki eğitim şarttı ve babamın firmasında avukat olmak tek mesleki seçenekti. Fakat ben bunları danışmaya gelmedim size Doktor. Yoluma devam etmeden önce temel karar alma sürecini anlamak istiyorum.”</span></p>
				<p class="paragraf-3 para-style-override-17"><span>“Belki baban hakkında ne hissettiğini anlaman, karar almana da yardımcı olur.”</span></p>
				<p class="paragraf-3 para-style-override-17"><span>“Enteresan bir hipotez bu Dr Small. Ama hâlâ asıl soruma cevap vermiyor.”</span></p>
				<p class="paragraf-3 para-style-override-17"><span>Jason duyguları hakkında konuşmaktan kaçınmak için klasik bir Freudyen savunma mekanizması olan “düşünselleştirmeyi” kullanıyordu. Freud bütün anıların hem bilinçli hem de bilinçsiz unsurları olduğuna inanıyordu. Ona göre düşünselleştirme, anılarımızın bilinçli yönlerine odaklanarak bir olayı mantıkla analiz etmemizi ve o olayla ilgili kaygı, üzüntü ya da diğer rahatsızlık verici duygulardan kaçınmamızı sağlar. Gerçeklere odaklanarak duygu yüklü bir durumu sadece ilginç bir problem olarak ele alabilir, duygularımızdan uzak kalabiliriz. </span></p>
				<p class="paragraf-3 para-style-override-17"><span>Düşünselleştirme diğer yaygın savunma mekanizması inkârdan farklıdır. İnkârda problemin ya da olayın varlığını kabullenmeyi bile reddederiz. Düşünsellik insanın sorunla başettiği izlenimini verir ama sorunun altında yatan duygular ve hisler görmezden gelinmiş ve sorunun kökeni hiç ele alınmamış olur. Jason muhtemelen sorunlarını öyle uzun zamandır düşünselleştiriyordu ki bu, onun için otomatik bir tepkiye dönüşmüştü.</span></p>
				<p class="paragraf-3 para-style-override-17"><span>Seansın geri kalanında onu duygularına geri döndürmeye çalıştım ama o teorik nutukları ve tartışmalarıyla duygularından kaçmayı sürdürdü.</span></p>
				<p class="paragraf-3 para-style-override-17"><span>Ardından saat başını tam 50 dakika geçe eşyalarını yeniden cebine doldurup ayağa kalktı. “Haftaya görüşürüz Dr Small.”</span></p>
				<p class="paragraf-3 para-style-override-17"><span>Onun gidişini izlerken içimde bir rahatlama hissettim. Bitmek bilmez düşünselleştirmelerine yetişmeye çalışmaktan yorgun düşmüştüm. Beni kıyıda tutabilmek için yapıyordu bunu, biliyordum ama, yıpratıcı olmaya başlamıştı artık. Stratejimi gözden geçirip onun katı savunmalarını kırmanın bir yolunu bulmalıydım. Amacım duygularını deneyimlemesini ve kaçındığı kararı almasını sağlamaktı.</span></p>
				<p class="paragraf-3 para-style-override-17"><span>O gün akşam yemeğinde Gigi ile en sevdiğimiz İtalyan restoranında buluştuk. Altı ay önce evlendiğimizden beri Perşembe akşamları La Loggia’da yemek yemeyi adet haline getirmiştik. Restorana geldiğimde şef garson beni güleryüzle karşıladı ve Gigi’nin telefon ettiğini, birkaç dakika gecikeceğini söylediğini iletti.</span></p>
				<p class="paragraf-3 para-style-override-17"><span>Çağrı cihazımı masaya koyarken Jason’ın ajandasını, cüzdanını, nane şekerini ve diğer eşyalarını yan yana dizişini düşündüm. Sonra fark ettim ki bende yarattığı gerginlik giderek artıyordu. Neredeyse iki aydır terapiye geliyordu ama çok az ilerleme kaydedebilmiştik.</span></p>
				<p class="paragraf-3 para-style-override-17"><span>Garson ekmek getirdi ve içki almak isteyip istemediğimi sordu. Uzakta Gigi’nin kıvırcık kızıl saçları gözüme takılınca iki tane diyet kola ısmarladım. Gigi içeri girerken gülümsüyordu. Şef garson ona sarıldıktan sonra beni işaret etti.</span></p>
				<p class="paragraf-3 para-style-override-17"><span>Gigi beni öperek “Kusura bakma geç kaldım canım” dedi.</span></p>
				<p class="paragraf-3 para-style-override-17"><span>“Önemli değil. Sana diyet kola ısmarladım.”</span></p>
				<p class="paragraf-3 para-style-override-17"><span>“Sağol. Açlıktan ölüyorum” dedi, ekmeğe saldırıp menüye göz atarken. “Ee, günün nasıl geçti?”</span></p>
				<p class="paragraf-3 para-style-override-17"><span>“İyiydi. Fakat bugün gördüğüm hasta bir türlü aklımdan çıkmıyor. Üniversiteden mezun olmak üzere ama ne yapmak istediğinden hâlâ emin değil.”</span></p>
				<p class="paragraf-3 para-style-override-17"><span>Garson içeceklerin yanında birkaç bruschetta getirdi. “Seçenekleri ne?” dedi Gigi.</span></p>
				<p class="paragraf-3 para-style-override-17"><span>“Doktora yapmak istiyor ama babası aile işine girmesi için baskı yapıyor.”</span></p>
				<p class="paragraf-3 para-style-override-17"><span>“O zaman hem doktora yapıp </span><span class="char-style-override-14">hem de</span><span> aile işine girsin. Böylece herkes mutlu olur” dedi Gigi, son bruschetta’yı önümden aşırarak.</span></p>
				<p class="paragraf-3 para-style-override-17"><span>Zaman zaman vakalarım hakkında Gigi’yle konuşmayı seviyordum. Alanımın tamamen dışında biriyle fikir alışverişi yapmak iyi geliyordu bana, üstelik Gigi’nin sezgileri de çok güçlüydü. Hastalarımın gizlilik hakkını korumak için isim ve ayrıntı vermekten kaçınıyordum.</span></p>
				<p class="paragraf-3 para-style-override-17"><span>“Peki, sence ne yapacak hastan?” dedi Gigi.</span></p>
				<p class="paragraf-3 para-style-override-17"><span>“Bilemiyorum, ama yanlış bir karar vermesinden endişeleniyorum çünkü duygularından tamamen kopuk biri. Ben de savunma mekanizmalarını bir türlü kıramıyorum.”</span></p>
				<p class="paragraf-3 para-style-override-17"><span>İçeceğinden bir yudum aldı. “İhtisas yaptığın dönemde gözetmenin olan adamdan bahsetmiştin bana, hatırlıyor musun? Ne isim takmıştınız ona… Loch Ness Canavarı mı?”</span></p>
				<p class="paragraf-3 para-style-override-17"><span>Güldüm. “Unutur muyum hiç?”</span></p>
				<p class="paragraf-3 para-style-override-17"><span>“Onun, küçük yaşlarda yaşanan kayıplarla ve travmalarla takıntılı olduğunu söylemiştin. Bir insanın sorununun kökenine inmek istiyorsanız, çocukluğunda başına ne geldiğini öğrenin dememiş miydi?”</span></p>
				<p class="paragraf-3 para-style-override-17"><span>“Hastam küçükken ağabeyi ölmüş, onu biliyorum, ama ne zaman sorsam konuyu değiştiriyor. Haklısın belki de. Geçmişi konusunda biraz daha bastırsam iyi olacak.”</span></p>
				<p class="paragraf-3 para-style-override-17"><span>“Güzel” dedi Gigi, garsona işaret ederek. “Biraz daha ekmek alabilir miyiz lütfen?”</span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">SONRAKİ PERŞEMBE JASON OFİSİME</span><span> yine tam saatinde geldi ve eşyalarını yan sehpaya dizdikten sonra yastığı silkeleyip kanepeye oturdu. Normalden daha gergin görünüyordu ama o seansı başlatmadan önce bir şey söylememem gerektiğini biliyordum.</span></p>
				<p class="paragraf-3 para-style-override-17"><span>“Dr Small, size geçen hafta sorduğum önemli soruyu bir kenara bırakmak zorundayız çünkü lisansüstü eğitimim hakkındaki kararımı yarına kadar vermem gerekiyor.” Jason hem Berkeley’e kabul edilmişti hem de Loyola Hukuk Fakültesi’ne.</span></p>
				<p class="paragraf-3 para-style-override-17"><span>Ortada kesin bir tarihin olması iyi bir şeydi, ilerleme kaydetmemizi sağlayabilirdi. Her zamanki entelektüel laflamaları es geçip doğrudan önemli bir konuya odaklanarak biraz yol kat edebilirdik. </span></p>
				<p class="paragraf-3 para-style-override-17"><span>“Bu kadar çabuk karar vermen gerektiğini bilmiyordum.”</span></p>
				<p class="paragraf-3 para-style-override-17"><span>Sinirli bir sesle cevap verdi. “Hatırladığım kadarıyla geçen ay, son karar tarihinden birkaç defa bahsetmiştim size. Göz ardı etmeyi tercih ettiniz herhalde.”</span></p>
				<p class="paragraf-3 para-style-override-17"><span>Benim tarafımdan göz ardı edilme ihtimali karşısında tüyleri diken diken oluyordu. Bunun önemli bir nokta olduğunu düşündüm çünkü onun ana psikolojik savunması olan düşünselleştirme, bir anlamda insanın kendi içsel yaşamını göz ardı etmesiydi. Olur da doğru zamanı yakalayabilirsem, bu yorumu onunla paylaşacaktım ama bugünkü seansı, onun basit bir anlamsal ayrıntı gibi göreceği bir şeyi tartışarak geçirmek istemiyordum. “Jason, birkaç dakikamızı senin çocukluğun hakkında konuşarak geçirmemiz gerekiyor.”</span></p>
				<p class="paragraf-3 para-style-override-17"><span>“Daha önce de konuşmuştuk Dr Small, konumuzla ne ilgisi var anlamıyorum” dedi. </span></p>
				<p class="paragraf-3 para-style-override-17"><span>“O konuda konuşmak, hatta düşünmek sana çok acı veriyor olabilir mi diye düşünüyorum.”</span></p>
				<p class="paragraf-3 para-style-override-17"><span>“Mesele o değil” diye itiraz etti. “Sadece ne önemi var, onu anlamıyorum.”</span></p>
				<p class="paragraf-3 para-style-override-17"><span>“Bana uy lütfen bu defalık. Belki de bu kararı almakta neden zorlandığını bu sayede anlarız.”</span></p>
				<p class="paragraf-3 para-style-override-17"><span>“Tamam. Ne öğrenmek istiyorsunuz?”</span></p>
				<p class="paragraf-3 para-style-override-17"><span>“Sen küçükken ağabeyinin vefat ettiğini söylemiştin. İsmi neydi?” dedim.</span></p>
				<p class="paragraf-3 para-style-override-17"><span>“Robert” dedi ve bir nane şekeri alıp kutuyu sehpadaki yerine geri koydu.</span></p>
				<p class="paragraf-3 para-style-override-17"><span>“Ne hatırlıyorsun onunla ilgili?”</span></p>
				<p class="paragraf-3 para-style-override-17"><span>“Benden beş yaş büyüktü ve çok akıllıydı. Onda babamın bir oğuldan beklediği her şey vardı.”</span></p>
				<p class="paragraf-3 para-style-override-17"><span>“Nasıl yani?”</span></p>
				<p class="paragraf-3 para-style-override-17"><span>Jason küçümser bir tavırla cevap verdi. “Avukat olmaya can atıyordu. Hatırlıyorum da ben hemen hemen 10 yaşımdayken -o da 15 yaşındaydı demek ki, ölümünden bir önceki yıl- haftasonlarında babamla işe giderdi. Sonra eve gelirdi ve odamızda oyun olsun diye bir mahkeme salonu kurardık. Ben hep kötü adam olurdum, Robert da beni koruyan ve hapse düşmekten kurtaran avukatım olurdu.”</span></p>
				<p class="paragraf-3 para-style-override-17"><span>“Seni başka şekillerde de korur ya da savunur muydu?”</span></p>
				<p class="paragraf-3 para-style-override-17"><span>“Dediğim gibi, babam katı biriydi, kolay sinirlenirdi. Bize hiç vurduğunu hatırlamıyorum ama çok sinirlendiğinde, özellikle de bana sinirlendiğinde, Robert onu sakinleştirmeyi daima başarırdı.”</span></p>
				<p class="paragraf-3 para-style-override-17"><span>“O halde Robert seni kollamış gibi görünüyor.”</span></p>
				<p class="paragraf-3 para-style-override-17"><span>Omuz silkti.</span></p>
				<p class="paragraf-3 para-style-override-17"><span>“Nasıl öldüğünden söz etmemiştin galiba” dedim hassasiyetle.</span></p>
				<p class="paragraf-3 para-style-override-17"><span>İfadesiz bir yüzle bana baktı. “Babam ona 16. doğum gününde araba almıştı, sarhoş bir şoför çarpıp öldürdü.”</span></p>
				<p class="paragraf-3 para-style-override-17"><span>“Hepiniz için korkunç olmuştur” dedim.</span></p>
				<p class="paragraf-3 para-style-override-17"><span>“Öyle oldu, özellikle de annemle babam için. Kusursuz oğullarını kaybettiler. Ben yedektim sadece.”</span></p>
				<p class="paragraf-3 para-style-override-17"><span>Robert’ın ölümüyle birlikte Jason; onu gerçek babasından, asla memnun edemediği talepkâr ve asabi bir kontrol hastasından koruyan, şefkatli baba figürünü yitirmişti. Robert’ın üzerine topladığı her türlü ilgi Jason’a kendisini yedek gibi hissettirmiş olmalıydı. Bu da Jason’ın, anne babasının Robert’ın ölümünden duyduğu üzüntüye anlayış göstermesini zorlaştırmıştı. Ağabeyine yönelik çelişkili duyguları ise muhtemelen kendisinin de üzüntü duymasını zorlaştırmıştı.</span></p>
				<p class="paragraf-3 para-style-override-17"><span>“O yaşta ağabeyini kaybetmek senin için zor olmuştur” dedim.</span></p>
				<p class="paragraf-3 para-style-override-17"><span>Hiçbir şey söylemeden başını önüne eğdi.</span></p>
				<p class="paragraf-3 para-style-override-17"><span>“Annenle baban seni teselli etti mi?”</span></p>
				<p class="paragraf-3 para-style-override-17"><span>“Genelde göz ardı edildim. Babam bana göğsümü gerip Robert’a ait sorumlulukların daha büyük bir kısmını üstlenmem gerektiği konusunda büyük bir nutuk çekti.”</span></p>
				<p class="paragraf-3 para-style-override-17"><span>“Avukat olmak gibi mi?”</span></p>
				<p class="paragraf-3 para-style-override-17"><span>Sinirlenmiş gibiydi. “Geçmişle ilgili bu konuşmalarla vakit kaybediyoruz. Önemli bir kararda yardıma ihtiyaç duyduğum gerçeğini göz ardı ediyorsunuz.”</span></p>
				<p class="paragraf-3 para-style-override-17"><span>“Bana kalırsa sen çoktan felsefeye devam etme kararı aldın ama bana söylemekten korkuyorsun” dedim.</span></p>
				<p class="paragraf-3 para-style-override-17"><span>“Yanılıyorsunuz. Karar verebilmiş değilim. Evet, felsefeyi istiyorum ama hukuka gitmem için de çok sayıda argüman var.”</span></p>
				<p class="paragraf-3 para-style-override-17"><span>“Jason, bence sen duygularını göz ardı ederek hayatta kalmayı öğrenmişsin. Ağabeyinin ölümünün yasını hiçbir zaman gerçek anlamda tutamadığını ya da babanı hayalkırıklığına uğratma korkunu hiç kabullenmediğini düşünüyorum. Bu duyguları anlamadığın sürece hayatında herhangi bir önemli karar alman zor olacak.”</span></p>
				<p class="paragraf-3 para-style-override-17"><span>“Babamdan korkmuyorum Dr Small. Ayrıca duygularım hakkında sandığınızdan çok şey biliyorum. Hatta sanırım şu an kararımı verdim. Felsefe doktorası yapacağım. Üstelik geçmişle ilgili bu konuşmaların da bana hiçbir faydası olmadı.”</span></p>
				<p class="paragraf-3 para-style-override-17"><span>Eşyalarını tekrar cebine koymaya başladı. “Bugünkü vaktimiz doldu” dedi ve aniden çıkıp gitti. Sanırım fazla zorlamıştım onu.</span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">SAAT 11:30 SULARINDA</span><span> telefonun sesine uyandım. Gigi her zamanki gibi battaniyeyi üstüne çekti ve gözünü bile açmadı.</span></p>
				<p class="paragraf-3 para-style-override-17"><span>“Dr Small? Ben UCLA çağrı operatörüyüm. Hattımda Tarzana Tıp Merkezi var, size bağlıyorum.”</span></p>
				<p class="paragraf-3 para-style-override-17"><span>“Tamam” dedim sessizce, yanımdaki uyuyan prensesi uyandırmamak için.</span></p>
				<p class="paragraf-3 para-style-override-17"><span>“Merhaba, ben John Peterson, Tarzana Acil Servis doktoruyum. Yanımızda hastalarınızdan biri var; Jason Riley. Bu akşam ani gelişen körlükle hastaneye başvurdu. Birazdan tomografisi çekilecek ve LP testi yapılacak ama kendisi sizin gelmeniz konusunda ısrarcı. Anne babası burada ve aile epey telaşa kapılmış durumda.”</span></p>
				<p class="paragraf-3 para-style-override-17"><span>Tarzana Tıp Merkezi Sherman Oaks’daki evime yakındı. “Yarım saat sonra orada olacağımı söyleyin onlara.”</span></p>
				<p class="paragraf-3 para-style-override-17"><span>Boston’daki ihtisasımdan bu yana gecenin bir vakti uyanıp acil servise gitme zevkini tadamamıştım. Doğrusu hiç de özlemiyordum. Üstüme bir kot, bir tişört geçirip beyaz gömleğimi aldım ve Gigi’ye bir not bıraktım.</span></p>
				<p class="paragraf-3 para-style-override-17"><span>Gece yarısı tenha Ventura Boulevard’da arabamla ilerlerken Jason için kaygılanıp durdum. Bana geldiğinde iyiydi, şimdi kör mü olmuştu? İnme için yaşı çok gençti, gerçi bilateral retina dekolmanı da olabilirdi. Belki kafasını çarpmıştı veya bir kaza geçirmişti. Peterson tomografi ve LP yaptırıyorsa bir enfeksiyon ya da tümörden şüphelenmiş olmalıydı. Seansın nasıl bittiğini düşününce Jason’ın beni istemesine şaşırmıştım doğrusu. Acil servisin otoparkına arabamı park ettim, koşarak ambulans girişinden içeri girdim. </span></p>
				<p class="paragraf-3 para-style-override-17"><span>Bekleme odasında yaşlıca bir çift gördüm. Adam sağ tarafındaki felçten dolayı tekerlekli sandalyedeydi. Karısı ona içecek bir şeyler veriyordu. Bir başka aile kolunu tutarak acıyla kıvranan bir kızı yatıştırmaya çalışıyordu. Arka tarafta orta yaşlarda bir çiftin tartıştığını gördüm. Adam Jason’ın ihtiyar hali gibiydi. Kumral ve minyon kadınsa ağlıyor, mendille gözlerini siliyordu.</span></p>
				<p class="paragraf-3 para-style-override-17"><span>Doğruca koridorun sonundaki hemşire bölümüne gittim. Dr Peterson yanıma geldi. Gençti, büyük ihtimalle asistan doktordu ve bu yerel hastanenin acil servisinde ek iş yapıyordu. “Geldiğiniz için teşekkürler. Hastanızın morali bayağı bozuktu ama annesinin durumu daha da kötü” dedi. “Nefesi kesilecek sandım, sakinleşsin diye beş miligram Valium verdim.”</span></p>
				<p class="paragraf-3 para-style-override-17"><span>“Jason nasıl?”</span></p>
				<p class="paragraf-3 para-style-override-17"><span>“Aslında görme kabiliyetini etkileyecek herhangi bir organik sorun bulamadık. O yüzden de psikolojik olabileceğini düşünüyoruz. Kendisi koridorun sonundaki odada.” Peterson bana hasta çizelgesini uzattıktan sonra sıradaki hastayı almak için bekleme odasına doğru yöneldi.</span></p>
				<p class="paragraf-3 para-style-override-17"><span>Bense çizelgeye göz atarak Jason’ın odasına yürüdüm. Testlerin hepsi gerçekten de negatifti. Çizelgeyi okurken acil servis doktorlarının tedavi ettikleri hastalar hakkında çok az şey bildikleri halde onları nasıl ölümcül olabilecek durumlardan kurtardıklarını düşündüm.</span></p>
				<p class="paragraf-3 para-style-override-17"><span>Jason üzerinde hastane önlüğüyle sedyede uzanıyordu. Gözleri kapalıydı.</span></p>
				<p class="paragraf-3 para-style-override-17"><span>“Jason. Ben Dr Small.”</span></p>
				<p class="paragraf-3 para-style-override-17"><span>“Tanrı’ya şükür” dedi. “Nihayet bana inanacak biri geldi. Hiçbir şey göremiyorum ama kimse bana nedenini söyleyemiyor. Her şeyi gayet iyi görürken bir anda kör oluverdim.”</span></p>
				<p class="paragraf-3 para-style-override-17"><span>“Jason gözlerini neden kapalı tutuyorsun?”</span></p>
				<p class="paragraf-3 para-style-override-17"><span>“Fark etmez ki. Kapasam da açsam da bir şey göremiyorum.”</span></p>
				<p class="paragraf-3 para-style-override-17"><span>“Dur, ben bir şey deneyeyim” dedim. “Derin bir nefes al ve gevşe. Ben şimdi göz kapaklarını kaldıracağım.” Başparmaklarımı Jason’ın kaşlarının üstüne koydum ve göz kapaklarını yavaşça çektim. Ben çekerken o gözlerini öyle sıkı yummaya çalıştı ki bütün yüzü buruştu.</span></p>
				<p class="paragraf-3 para-style-override-17"><span>Çok tuhaf bir durumdu bu. Ben gözlerini açmaya çalıştıkça o sıkıca kapatıyordu. Peterson’ın çıkarımı muhtemelen doğruydu; Jason’ın ani körlüğünün organik bir nedeni yok gibi görünüyordu. Yoksa neden gözünü açma çabalarıma direnecekti ki?</span></p>
				<p class="paragraf-3 para-style-override-17"><span>“Jason, görme kabiliyetini yitirmeden hemen önce neler olmuştu, hatırlıyor musun?”</span></p>
				<p class="paragraf-3 para-style-override-17"><span>“Evet, babama Berkeley’e gitmeye, felsefe doktorası yapmaya karar verdiğimi söyledim. Gördünüz mü, hiç de korkmadım onunla yüzleşmekten.”</span></p>
				<p class="paragraf-3 para-style-override-17"><span>“Baban ne dedi?” dedim.</span></p>
				<p class="paragraf-3 para-style-override-17"><span>“Tam olarak hatırlamıyorum. Tek bildiğim, aniden görememeye başladığım ve paniklediğim. Ardından herkes bağırmaya başladı. Babam beni numara yapmakla suçladı ama annem hastaneye gitmemiz için ısrar etti.”</span></p>
				<p class="paragraf-3 para-style-override-17"><span>“Şimdi kendini nasıl hissediyorsun?”</span></p>
				<p class="paragraf-3 para-style-override-17"><span>“Korkuyorum. Göremiyorum sonuçta. Doktorlar hiçbir şey bulamadı, şu Dr Peterson da bana inanmıyor. Siz inanıyorsunuz, değil mi Dr Small?”</span></p>
				<p class="paragraf-3 para-style-override-17"><span>“Jason, göremediğine inanıyorum ve sana yardım edeceğim. Şimdi gidip doktorla ve ailenle birkaç dakika konuşacağım, sonra geri geleceğim.”</span></p>
				<p class="paragraf-3 para-style-override-17"><span>Bekleme odasına gittim. Arka tarafta tedirginlik içinde oturan çift dışında kimse kalmamıştı. “Bay ve Bayan Riley?”</span></p>
				<p class="paragraf-3 para-style-override-17"><span>Beklentiyle başlarını kaldırdılar. “Evet?” dedi Bayan Riley.</span></p>
				<p class="paragraf-3 para-style-override-17"><span>“Ben Dr Small. Oğlunuzun psikiyatristiyim.”</span></p>
				<p class="paragraf-3 para-style-override-17"><span>Bay Riley ayağa kalkarak elimi sıktı. “Buralara kadar geldiğiniz için teşekkür ederiz. Bu olay başladığı anda her şeyin Jason’ın kafasında olup bittiğini anladım ben.”</span></p>
				<p class="paragraf-3 para-style-override-17"><span>“Nereden anladın ki?” dedi Ruth Riley.</span></p>
				<p class="paragraf-3 para-style-override-17"><span>Adam karısına döndü. “Gözleri kapalı da ondan anladım. Numara yapıyor.”</span></p>
				<p class="paragraf-3 para-style-override-17"><span>“Kesin olarak bilemezsin ki Alan” dedi Ruth.</span></p>
				<p class="paragraf-3 para-style-override-17"><span>“Onu savunma Ruth. Bakalım psikiyatrı ne düşünüyor.”</span></p>
				<p class="paragraf-3 para-style-override-17"><span>“Henüz emin değilim” dedim. “Ama görme kabiliyetini yitirmeden hemen önce neler olduğunu bilsem iyi olacak.”</span></p>
				<p class="paragraf-3 para-style-override-17"><span>Alan Riley tekrar yerine oturdu. “Jason konuşmak için çalışma odama gelmişti. Konuşmamız en sonunda onun mezuniyetten sonra ne yapacağı konusunda hararetli bir tartışmaya dönüştü.”</span></p>
				<p class="paragraf-3 para-style-override-17"><span>“Ne kadar hararetli?” dedim. </span></p>
				<p class="paragraf-3 para-style-override-17"><span>“Tartışmayı Jason başlattı. İyice şişinmişti, hangi okula gideceğine </span><span class="char-style-override-14">kendisinin</span><span> karar verdiğini söyledi. Ne zamandan beri </span><span class="char-style-override-14">onun</span><span> kararı oluyorsa bu artık… O mu ödüyor ki parasını? Hem önceden anlaşmıştık. Loyola Hukuk Fakültesi’ne gidecekti.”</span></p>
				<p class="paragraf-3 para-style-override-17"><span>Ruth kelimelerin üstüne basarak konuştu. “Alan, bu </span><span class="char-style-override-14">onun</span><span> kararı. Sonsuza dek yönetemezsin çocuğu. Robert değil o.”</span></p>
				<p class="paragraf-3 para-style-override-17"><span>Alan koltuğun kenarına vurdu. “Robert’ı ne diye karıştırıyorsun şimdi? Hiçbir ilgisi yok bu konu…”</span></p>
				<p class="paragraf-3 para-style-override-17"><span>Araya girdim. “Jason görememeye başlamadan hemen önce neler olduğunu anlatırsanız bize faydası olabilir.”</span></p>
				<p class="paragraf-3 para-style-override-17"><span>Alan koltuğun kollarını sıkı sıkı kavrayarak derin bir nefes aldı. “Yılda 40 bin dolar maaşla kıçının üstünde oturup ders versin diye onu felsefe okuyacağı bir hippi okuluna göndermeyeceğimi söyledim.” Tüm sakin olma çabalarına rağmen sesi yükseliyor, yüzü kızarıyordu.</span></p>
				<p class="paragraf-3 para-style-override-17"><span>Ruth kocasının kolunu okşadı. “Alan, sakin ol, kalbine yüklenme.” Sonra da bana dönerek, “Doktor bey, ikisi öyle bağırarak kavga ediyorlardı ki koşarak mutfaktan geldim. Oğlumu hiç o kadar kızgın görmemiştim. Yumruklarını kaldırdı, neredeyse öz babasına vuracaktı. Sonra aniden yüzünü tuttu ve ‘göremiyorum’ diye çığlıklar atmaya başladı.”</span></p>
				<p class="paragraf-3 para-style-override-17"><span>“Kulağa çok ürkütücü geliyor. Alan, sen de böyle mi hatırlıyorsun?” dedim.</span></p>
				<p class="paragraf-3 para-style-override-17"><span>“Sayılır… Ama şunu söyleyeyim o serseri bana yumruk atmaya kalksa sıska kıçına yerdi tekmeyi.”</span></p>
				<p class="paragraf-3 para-style-override-17"><span>“Saçmalama Alan. Senden güçlü o. Hem sen ona hiçbir zaman el kaldırmadın, bundan sonra da kaldırmayacaksın.”</span></p>
				<p class="paragraf-3 para-style-override-17"><span>Jason’ın anne babasını dinlerken Riley’lerin nasıl bu noktaya geldiği konusunda kendi teorimi oluşturmaya başladım. Jason’un saplantılılığı ve kontrol ihtiyacı yıllar içinde öfkesini, özellikle de babasına yönelik öfkesini denetim altına almasını sağlamıştı. Hukuk fakültesine gitmek yerine doktora yapma kararı aslında sadece bir tercih değil, aynı zamanda bir başkaldırı eylemi, hayatı boyunca ona hükmetmiş olan babasına yönelik öfkenin bir ifadesiydi. </span></p>
				<p class="paragraf-3 para-style-override-17"><span>Saplantılı, kontrolcü bireyler çoğunlukla öfkeyi doğrudan ifade etmekten kaçınır çünkü bunun tehlikeli olduğunu ve taşkınlığa dönüşebileceğini hissederler. Jason da babasıyla tartışması kızıştığında böyle hissetmiş olabilirdi. En sonunda babasıyla yüzleşip içinde biriktirdiği öfkeyi boşaltınca babasına fiziksel zarar vermenin eşiğine gelmişti ki bu da kabul edilebilir bir şey değildi; en azından bilinçdışı bir düzeyde. Kendisine engel olabilmek için zihni Jason’u kör olduğuna inandırmıştı. Bu sayede yumruk atıp babasını incitemeyecekti. </span></p>
				<p class="paragraf-3 para-style-override-17"><span>Anladığım kadarıyla Jason babasına yumruk atmamak için histerik körlük yaşıyordu. Klasik histerik dönüşüm semptomlarında akıl, rahatsızlık verici ve kabul edilemez duygu ve düşünceleri bastırarak onları fiziksel semptomlara dönüştürür. Fiziksel semptomların hem birincil hem de ikincil kazancı vardır. Birincil kazanç, bir çatışmadan veya duygudan kaçınmaktır. Jason da babasına vurmaktan ve o eylemin acı verici sonuçlarından kaçınmıştı. Histerik semptomun ikinci kazancı ise hastanın histerik hastalık sonucu toplayacağı ilgi ve yaşayacağı rahatlıktır. Dönüşüm histerisiyle bağlantılı hem birincil hem de ikincil kazançlar, fiziksel semptomları güçlendirme, kimi zaman aylarca ya da yıllarca devamlılıklarını sağlama işlevi görür. İster psikolojik ister fiziksel bir kökeni olsun, pek çok akut başlangıçlı hastalıkta hızlı müdahale en etkili yöntemdir ve kronik problemlerin ortaya çıkışını önleyebilir.</span></p>
				<p class="paragraf-3 para-style-override-17"><span>Teorim doğruysa Jason’ın babasına yönelik öfkesini bilinçli olarak kabullenmesine ve fiziksel şiddet olmadan ifade etmesine yardımcı olmam gerekiyordu. Öfkeyi ifade etmek onu zehirden arındıracak, öfkeyi daha az tehlikeli hale getirecek ve histerik körlüğün birincil kazancını ortadan kaldıracaktı. Yapılacak en iyi şeyin Riley’leri bir odaya toplayıp sorunla yüzleşmelerini sağlamak olduğunu düşündüm. Sabahın biri aile seansı için sıradışı bir zamandı ama kilit oyuncuların hepsi buradaydı ve benim içimde de bir aciliyet hissi vardı.</span></p>
				<p class="paragraf-3 para-style-override-17"><span>Hep birlikte Jason’ın sedyesinin etrafına sandalyelerimizi çektik ve ben de onu iğreti aile toplantımıza hazırlamak için dik oturacağı bir pozisyona getirdim.</span></p>
				<p class="paragraf-3 para-style-override-17"><span>“Biliyorum vakit geç oldu ve herkes yorgun ama Jason’ın bu gece görme kabiliyetini neden kaybettiği konusunda konuşmamız gerekiyor” dedim.</span></p>
				<p class="paragraf-3 para-style-override-17"><span>“Demek testlerin sonucu pozitif çıktı!” dedi Jason.</span></p>
				<p class="paragraf-3 para-style-override-17"><span>Ruth hemen atladı. “Gördün mü Alan? Her şey göründüğü gibi olmayabiliyormuş.”</span></p>
				<p class="paragraf-3 para-style-override-17"><span>“O konuda haklısınız Bayan Riley” dedim. “Ancak test sonuçları negatif.”</span></p>
				<p class="paragraf-3 para-style-override-17"><span>“Nasıl yani?” dedi Ruth.</span></p>
				<p class="paragraf-3 para-style-override-17"><span>“Jason’ın göremediği doğru ama onu kör eden şey, fiziksel bir şey değil, zihni yapıyor bunu.”</span></p>
				<p class="paragraf-3 para-style-override-17"><span>Alan devreye girdi. “Demek her şey kafasındaymış işte! Hemen kurtulabilirsin bundan oğlum. Aç şu gözlerini.”</span></p>
				<p class="paragraf-3 para-style-override-17"><span>“O kadar kolay değil Bay Riley” dedim. “Jason’ın körlüğünün anahtarı, zihninin ona bunu </span><span class="char-style-override-14">neden</span><span> yaptırdığında yatıyor.”</span></p>
				<p class="paragraf-3 para-style-override-17"><span>“Anlayamadım” dedi Alan.</span></p>
				<p class="paragraf-3 para-style-override-17"><span>Jason’ı da konuşmaya dâhil etmek istiyordum, bu yüzden sonraki sorumu ona hitap edecek şekilde biçimlendirdim. “Bu fiziksel rahatsızlıkla dikkatinin dağılması, Jason için ne gibi bir amaca hizmet edebilir?”</span></p>
				<p class="paragraf-3 para-style-override-17"><span>Jason, beklediğim gibi tepki verdi. “Nereye varmak istediğinizi anladım galiba Dr Small. Teoriniz nedir?”</span></p>
				<p class="paragraf-3 para-style-override-17"><span>Stratejim Jason’ın babasına olan öfkesini güvenli bir biçimde ifade etmesini sağlamaktı. Aslında neden kör olduğunu anlaması şart değildi ama artık o yola girmiştik ve bu yöntem, onun entelektüel savunmalarına hitap etmişti.</span></p>
				<p class="paragraf-3 para-style-override-17"><span>“Jason, sen hayatının önemli bir bölümünde babana karşı öfke duydun ama bunu ifade edecek bir yolun yoktu. Babanın seni kontrol etmeye çalışmasına içerliyorsun.”</span></p>
				<p class="paragraf-3 para-style-override-17"><span>“Çok saçma!” diye çıkıştı Alan.</span></p>
				<p class="paragraf-3 para-style-override-17"><span>“Sessiz ol Alan” dedi Ruth. “Bırak doktor sözünü bitirsin.”</span></p>
				<p class="paragraf-3 para-style-override-17"><span>Devam ettim. “Ben babanın seni sevdiğine ve senin için en iyisini istediğine inanıyorum. Ancak ikinizin olaylara bakışı farklı ve </span><span class="char-style-override-14">ikiniz</span><span> için de büyük sorun, duygularınız hakkında konuşmaktan kaçınmanız. Konuşmayı öğrenebilseniz, vurma ihtiyacı hissetmezdiniz ve bir güven hissi duyardınız.”</span></p>
				<p class="paragraf-3 para-style-override-17"><span>“Enteresan bir hipotez Dr Small. Ama nasıl kanıtlayacaksınız?” dedi Jason.</span></p>
				<p class="paragraf-3 para-style-override-17"><span>Yanıt vermeme fırsat kalmadan Alan araya girdi. “O kanıtın sorumluluğu senin üzerinde oğlum. Açsana lanet olası gözlerini.”</span></p>
				<p class="paragraf-3 para-style-override-17"><span>Alan’ın yorumunu duymazdan geldim. “Jason, gel seninle şunu deneyelim. Babana ona ne kadar kızdığını söyle. Kimsenin canı yanmayacak. Ben bunu sağlamak için buradayım.”</span></p>
				<p class="paragraf-3 para-style-override-17"><span>Jason güldü. “O zaman, bir ömür görmezden gelinip yönetildiğimi, sonra da ölen ağabeyimin yerini almaya zorlandığımı anlatmam lazım.”</span></p>
				<p class="paragraf-3 para-style-override-17"><span>“Jason, hangi cüretle böyle dersin?” diye çıkıştı Ruth.</span></p>
				<p class="paragraf-3 para-style-override-17"><span>“Doğru da o yüzden diyorum anne. Babam da bunu biliyor.”</span></p>
				<p class="paragraf-3 para-style-override-17"><span>“Benim bildiğim bir şey varsa o da senin, Robert’ın yarısı kadar adam olamadığındır.”</span></p>
				<p class="paragraf-3 para-style-override-17"><span>“Gördünüz mü Dr Small? İşte tam da bundan bahsediyorum” dedi Jason.</span></p>
				<p class="paragraf-3 para-style-override-17"><span>Alan başını iki yana salladı. “Akıl doktoruna benim hakkımda ne anlatırsan anlat, ben sana mümkün olan en iyi hayatı sağlamaya çalıştım.”</span></p>
				<p class="paragraf-3 para-style-override-17"><span>“Eminim öyledir Bay Riley” dedim. “Ancak Jason ile aranızda gerçek bir ilişki kurmadan önce Robert’ın ölümünün kederini yaşamanız gerekiyor.”</span></p>
				<p class="paragraf-3 para-style-override-17"><span>“Bana kederden bahsetmeyin. O oğlan öldüğünde geleceğimi yitirdim ben.”</span></p>
				<p class="paragraf-3 para-style-override-17"><span>“Ama hâlâ başka bir oğlunuz, başka bir geleceğiniz var” dedim.</span></p>
				<p class="paragraf-3 para-style-override-17"><span>“Onu biliyorum ama Robert muhteşem bir oğlandı. Aramızda özel bir bağ vardı. Bana kendi gençliğimi hatırlatırdı. Haftasonlarında benimle işe gelirdi, oturup davaları tartışırdık. Yaşasa benden de iyi avukat olurdu.” Artık öfkeyle değil, hüzünle anlatıyordu anılarını. Sonra bir an duraksadı. “Onun için her şeyi yaptım. Her şeyi verdim ona. Neden aldım ki o lanet olası spor arabayı?”</span></p>
				<p class="paragraf-3 para-style-override-17"><span>“Alan, kendini Robert’ın ölümünden sorumlu mu tutuyorsun?” dedim.</span></p>
				<p class="paragraf-3 para-style-override-17"><span>Alan başını önüne eğdi, gözlerini elleriyle kapadı. Ruth da hıçkırmaya başladı.</span></p>
				<p class="paragraf-3 para-style-override-17"><span>“Bir saniye” dedi Jason, “Robert’ı sarhoş bir şoför öldürmemiş miydi?”</span></p>
				<p class="paragraf-3 para-style-override-17"><span>“O hikâyeyi seni korumak için uydurduk” dedi Ruth.</span></p>
				<p class="paragraf-3 para-style-override-17"><span>“Ne diyorsunuz siz?” dedi Jason.</span></p>
				<p class="paragraf-3 para-style-override-17"><span>Babası önüne baktı. “İçkili olan Robert’tı. Kendisi ağaca çarptı.”</span></p>
				<p class="paragraf-3 para-style-override-17"><span>Jason sedyeden fırladığı gibi gözlerini babasına dikti. “Bunca yıldır bana yalan mı söylediniz yani?”</span></p>
				<p class="paragraf-3 para-style-override-17"><span>“Ağabeyinden nefret etmeni istemedik.”</span></p>
				<p class="paragraf-3 para-style-override-17"><span>“Ah tabii ya, onun yerine benim o </span><span class="char-style-override-14">olmamı</span><span> ve sizden nefret ederek büyümemi istediniz.”</span></p>
				<p class="paragraf-3 para-style-override-17"><span>“Haksızlık ediyorsun” dedi Ruth. “Seni seviyoruz biz. Ayrıca babandan nefret edebileceğine de hiç inanmıyorum.”</span></p>
				<p class="paragraf-3 para-style-override-17"><span>Jason’ın yüzü öfkeden morardı, bu arada gözlerini de sonuna kadar açmıştı. Gayet iyi görüyor gibi bir hali vardı. “Jason, şu an babanı görebiliyor musun?” dedim.</span></p>
				<p class="paragraf-3 para-style-override-17"><span>Jason bana baktı. “Evet, nihayet.” Babasına döndü. “Ama hâlâ öfkeden kuduruyorum.”</span></p>
				<p class="paragraf-3 para-style-override-17"><span>“Görüyorsun canım benim!” dedi Ruth heyecanla. “Tanrı’ya şükürler olsun. Önemli olan da bu zaten. Ne olur artık sinirlenme.”</span></p>
				<p class="paragraf-3 para-style-override-17"><span>“Rahat bırak onu Ruth. Kızmakta haklı. Yalan söylememeliydik. Hem ben Robert’ı o kadar zorlamış olmasam, o kadar baskı yapmasam, hâlâ hayatta olabilirdi.”</span></p>
				<p class="paragraf-3 para-style-override-17"><span>Jason muhtemelen babasına olan öfkesini kelimelere döktüğü anda kör olma yönündeki psikolojik ihtiyacından kurtulmuştu. Acil aile terapisi mucizevî bir konuşma kürüne dönüşmüş gibiydi ama seansın bitişinden az sonra Jason gözlerini yine sımsıkı kapadı ve görememeye başladı. Onu UCLA psikiyatri bölümünde yatan hasta birimine sevk ettim ve sonraki iki hafta boyunca aile seanslarına hastanede devam ettik. Jason’ın babası sonunda yelkenleri suya indirdi ve kariyer tercihi ne olursa olsun Jason’ı destekleyeceğini söyledi. Jason’ın psikosomatik körlüğü de yavaş yavaş tamamen kayboldu.</span></p>
				<p class="paragraf-3 para-style-override-17"><span>Jason taburcu olduktan sonra da benimle haftalık terapilere devam etti. Histerik körlük olayından birkaç ay sonra randevusuna biraz geç kalarak ofisime girdi ki ben bunu onun kaydettiği birkaç ilerlemeden biri olarak yorumladım. Geç kaldığı için özür diledikten sonra eşyalarını her zamanki gibi yan yana dizdi. </span></p>
				<p class="paragraf-3 para-style-override-17"><span>“E, bugünlerde ailenle aran nasıl?” dedim.</span></p>
				<p class="paragraf-3 para-style-override-17"><span>“Babam hâlâ her konuşmayı yönetmek istiyor, ben de onu görmezden gelmeye devam ediyorum. Tipik bir insanlık hali ikilemi işte.”</span></p>
				<p class="paragraf-3 para-style-override-17"><span>Kaşlarımı kaldırdım. “Tipik insanlık hali mi Jason? Kafandan çık da duyguların hakkında konuş.”</span></p>
				<p class="paragraf-3 para-style-override-17"><span>Güldü. “Ha, tamam. Dün gece Cumhuriyetçi nutuklarından birini çekerek yine gıcık etti beni.”</span></p>
				<p class="paragraf-3 para-style-override-17"><span>Jason hâlâ obsesif ve kontrolcüydü ama eskisi kadar değil. Ayrıca terapide de ilerleme kaydetmişti. Duygularından kaçınmak için düşünselleştirmeye başvurduğu zaman bunu artık fark ediyordu. Ailesiyle ilişkisi daha iyiydi. Kendini savunabiliyor, duygularını kelimelerle ifade edebiliyordu. Bu yüzden de duygularını eyleme dökme ihtiyacını daha az duyuyordu. Nihayetinde bana bir antidepresan deneyecek kadar güvenmeye başladı ve antidepresan da saplantısını azalttı.</span></p>
				<p class="paragraf-3 para-style-override-17"><span>“Seni kızdırdığı zamanlarda babanla konuşman giderek kolaylaşıyor mu?”</span></p>
				<p class="paragraf-3 para-style-override-17"><span>“Evet, kolaylaşıyor sanırım.”</span></p>
				<p class="paragraf-3 para-style-override-17"><span>“Sence ne değişti?” dedim. </span></p>
				<p class="paragraf-3 para-style-override-17"><span>“Baştan beri ona bu kadar kızdığım için bende bir terslik olduğunu düşünüyordum. Ama o gece hastanede, yalan söylediğini ve yanıldığını itiraf ettiğinde babam benim için sahici bir insana dönüştü; yabancı biri olmaktan çıktı. Babam oldu. Kusursuz olmayan, hatasız olmayan biri. Sadece benim babam. Süper bir şeydi bu.”</span></p>
				<p class="paragraf-3 para-style-override-17"><span>Tam bu meselenin derinine inmeye hazırlanıyordum ki Jason konuyu değiştirdi. “Bu arada okul da harika gidiyor.”</span></p>
				<p class="paragraf-3 para-style-override-17"><span>“Öyle mi? Almaya çalıştığın o yeni ders ne oldu?” dedim. </span></p>
				<p class="paragraf-3 para-style-override-17"><span>“Ha, Haksız Fiil mi?” dedi, “aldım sonunda. Hocamız muhteşem biri. (İngilizce’de) Haksız Fiil anlamındaki </span><span class="char-style-override-14">torts</span><span>’un Latince kökeninin ‘sapkın’ olduğunu biliyor muydunuz?”</span></p>
				<p class="paragraf-3 para-style-override-17"><span>“Öyle mi?” dedim. “İlginç.”</span></p>
				<p class="paragraf-3 para-style-override-17"><span>“Karar alma süreçlerinin ardında yatan hukuki mantığı araştırıyoruz. Bayılıyorum bu konuya…”</span></p>
				<p class="paragraf-3 para-style-override-17"><span>Jason babasının kendisine karışmasından doğan öfkesiyle hesaplaştıktan sonra felsefe doktorası yapma kararının kısmen babasına başkaldırma amaçlı olduğunu fark etti. Babası geri çekilince aslında hukuka ilgi duyduğunu ve kendisini felsefeye çeken entelektüel merakın aynısını hukuka da duyduğunu keşfetti. Tabii Riley &amp; Riley, LLC’nin ortağı olmak yerine kamu avukatı olarak yine de günün birinde babasını hüsrana uğratabilir. </span></p>
				<p class="paragraf-3 para-style-override-17"><span>Bir vaka olarak Jason’ı düşündüğümde terapi sürecinde onun için belki de en güçlü anın, babasının Robert’ın ölümüne ilişkin vicdan azabıyla yüzleşmesini izlediği an olduğu sonucuna varıyorum. Jason’ın ani görme kaybı, hayatını felce uğratan, kronik bir engelliliğe dönüşmek yerine, gerçek hisleri hakkında konuşmasını ve ailesine yakınlaşmasını sağlayan bir fırsata dönüşmüştü. Jason psikoterapiye ve antidepresanlara birkaç yıl daha devam etti ve ilerleme gösterdi ama kökleri derinlere inen pek çok obsesif kompulsif yanı varlığını sürdürdü.</span></p>
				<p class="paragraf-3 para-style-override-17"><span>Histerik körlük ender rastlanan tıbbi bir durum olsa da Jason’ın nöbetini tetikleyen çatışma ve duygular ender değildir. Bir ilişkiyi sürdürebilmek için öfkemizi tutup kendimizi ifade etmekten kaçındığımız zamanlar az mıdır? Peki ya canı istediğinde öfkesini salıveren insanlar? Kimilerinin bu davranışı yanına kâr kalır, bir bedel ödemez, kimileri de öfkesini kontrol altında tutmayı öğrenip acı çeker. Bazıları ise öfkeyi ifade etmenin sağlıklı bir yolunu bulur. Jason’ın özgür irade konusundaki sorusu hayli derin bir soruydu. Hepimizin özgür iradesi vardır ama ancak gözlerimizi, geçmişimizin ve bugünümüzün gerçeklerine açtığımız zaman özgür iradeden olabildiğince yararlanırız.</span></p>
				<p class="paragraf-3 para-style-override-17"/>
			</div>
		</div>
	</body>
</html>