<html xmlns="http://www.w3.org/1999/xhtml">
	<head>
		<title>5.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5.html" xml:lang="tr-TR">
			<div class="Basic-Text-Frame">
				<p class="anabaslik para-style-override-16" id="toc_marker-1" xml:lang="en-GB"><span xml:lang="tr-TR">ÖNSÖZ</span></p>
				<p class="resim" xml:lang="en-GB"><span xml:lang="tr-TR"><img alt="1.jpg" class="image" height="69" src="images/1_fmt1.jpeg" width="65"/></span></p>
				<p class="paragraf" xml:lang="en-GB"><span class="GG-dropcaps" xml:lang="tr-TR">İNSAN NASIL ANSIZIN KONUŞMA KABİLİYETİNİ </span><span class="char-style-override-10" xml:lang="tr-TR">yitirecek kadar sinirlenir? Kel kalana dek saçını yolar? Ya da sırf bayılan birini gördü diye bayılır? Bu tür sorular daima merakımı uyandırmıştır. Bu yüzden de tıp fakültesinde uzmanlık dalı olarak psikiyatriyi seçmem kimseyi şaşırtmadı ve ben de bu tercihimden hiçbir zaman pişmanlık duymadım. 30 yıllık psikiyatri mesleğim boyunca tuhaf davranışlarıyla akıllardan silinmeyecek, enteresan hastalar gördüm. Akıl bazen insanı uç noktalara götürebiliyor. Fakat bana, iyi bir psikiyatrın insanı o noktalardan geri döndürebileceği öğretildi.</span></p>
				<p class="paragraf para-style-override-17" xml:lang="en-GB"><span class="char-style-override-10" xml:lang="tr-TR">Bu kitapta en sıradışı hastalarımı ve içlerinden çoğunun deliliğin eşiğinden dönmesine nasıl yardımcı olduğumu anlatacağım. Bu tuhaf vakalarla ilgili duygu, düşünce ve tepkilerimi sizlerle paylaşıyorum çünkü psikiyatrist ve nörobilimci olmanın sadece mesleki değil, aynı zamanda kişisel bir yolculuk olduğunun anlaşılması gerektiğine inanıyorum. Vakalarda karşılaştığım zorlukları anlatırken, hastalarımın zihinsel sorunlarının ardında yatan sırların çözümünde bana katılmanızı ve bu vakaları çözmenin, deneyim kazanmanın, beni nasıl daha iyi bir doktora dönüştürdüğünü gözlemlemenizi istiyorum. </span></p>
				<p class="paragraf para-style-override-17" xml:lang="en-GB"><span class="char-style-override-10" xml:lang="tr-TR">Vakaları -eğitimimin ilk aşamalarından başlayıp sonraki 30 yılı içerecek şekilde- kronolojik sırayla aktardım. Aktarımlarım sırasında birkaç dinamiğin üstünde durdum, özellikle de bedenin zihnin dengesini bozması kadar, zihnin de bedeni hastalandırışı dinamiğine eğildim. Hastalarımla çalışırken, psikolojik sorunların hem fiziksel hem de zihinsel açıklamalarından yola çıkarak ve sorunları konuşma terapisiyle, ilaç tedavisiyle veya her iki yöntemle tedavi ederek, çeşitli yaklaşımlar kullandım (ki bu </span><span class="char-style-override-11" xml:lang="tr-TR">eklektik</span><span class="char-style-override-10" xml:lang="tr-TR"> psikiyatrist stil diye tanımlanır). </span></p>
				<p class="paragraf para-style-override-17" xml:lang="en-GB"><span class="char-style-override-10" xml:lang="tr-TR">Son yıllarda kariyerimi hafıza kaybı ve Alzheimer hastalığını anlama ve önleme üstüne de odakladım. Hastalarıma anılarını koruma konusunda yardımcı olurken, birçoğunun unutmak istediği anıları olduğu dikkatimi çekti. Bu anıların ardında ise çözümlenmemiş psikolojik sorunlar, çatışmalı ilişkiler, kimi zaman da kişinin gerçeklikten kaçmasına neden olan aşılamamış engeller yatıyordu. Dolayısıyla hafıza zorluğu çeken kişilerin zihinsel çatışmalarının üstesinden gelmelerine yardımcı olmak, onların sağlığı açısından, en az anılarını korumak kadar önemliydi. </span></p>
				<p class="paragraf para-style-override-17" xml:lang="en-GB"><span class="char-style-override-10" xml:lang="tr-TR">Hayatlarını zorlaştıran zihinsel sorunları olanlar da dâhil, ne çok insanın psikiyatriden hâlâ korktuğunu ve tedaviden kaçtığını görmek beni şaşırtıyor. Görünüşe bakılırsa insanları uzak tutan şey çoğu zaman “deli doktoruna gitmekle” damgalanmak ve bir sorunu olduğunu kabullenmek fikri olabiliyor. Kısmen medyanın da yarattığı, psikiyatri hakkında yersiz bir karamsarlık yüzünden, pek çok kişi gereksinim duyulan yardımı almaktan kaçıyor. Psikiyatristler bazen hastaları iyileştiren değil, onların zihnini ele geçiren, didik didik irdeleyen akıl dedektifleri olarak görülüyorlar. Ben bu kitapla bu tür yanlış algıları ortadan kaldırmayı ve zihinsel hastalık tedavisini gizeminden arındırmayı ümit ediyorum.</span></p>
				<p class="paragraf para-style-override-17" xml:lang="en-GB"><span class="char-style-override-10" xml:lang="tr-TR">ABD’de her yıl tahmini dört yetişkinden biri -yaklaşık altmış milyon insan- zihinsel bir hastalık yaşıyor. Halkın yanlış algısına karşın, psikiyatrik müdahalelerle psikozun, depresyonun ve kaygının belirtilerinin azaltıldığı ve sıkça da yok edildiği ortaya konmuş durumda. Ancak pek çok insanın yardıma erişimi yok ve tedaviyle iyileşebilecek olanlar da genelde uzman aramaya girişmiyor.</span></p>
				<p class="paragraf para-style-override-17" xml:lang="en-GB"><span class="char-style-override-10" xml:lang="tr-TR">Kitaptaki olayları kendi deneyimlediğim gibi, birinci tekil şahıs ağzından anlattım. Kitabın ortak yazarı ve eşim Gigi Vorgan anlatımı, okuyucuların olayları ve onların ardında yatan bilimi daha iyi kavramasını sağlayacak biçimde şekillendirmeme yardımcı olarak, kitabın yazımında önemli bir rol oynadı. </span></p>
				<p class="paragraf para-style-override-17" xml:lang="en-GB"><span class="char-style-override-10" xml:lang="tr-TR">Bu kitapta betimlenen insanlar ve durumlar, gerçek hastaları ve onların duygusal mücadelelerini temel alıyor. Ayrıntılarsa benim vaka tarihçelerimden ve canlı anılardan geliştirildi. Ancak meslektaşlarımın, hastaların ve ailelerinin gizliliğini korumak için, özel bilgilerin çoğu değiştirildi. Deneyimlerimin yaşandığı şekliyle okuyucuda gerçeklik hissi uyandırabilmesi için, vakalar olabildiğince doğru biçimde yeniden yaratıldı. İlgili kişilerin mahremiyetini korumak için bazı diyaloglar, mekânlar ve durumlar değiştirildi veya kurgulandı, bazı hastaların özellikleri de diğerlerine aktarıldı. Buna rağmen herhangi bir benzerlik varsa kasıtlı değildir.</span></p>
				<p class="paragraf para-style-override-17" xml:lang="en-GB"><span class="char-style-override-10" xml:lang="tr-TR">Bu kitabın sizleri hem eğlendireceğini hem de psikiyatriden korkanların korkularını yenmelerini ve ihtiyaç varsa yardım almalarını sağlayacağını umuyorum. </span></p>
				<p class="paragraf para-style-override-18" xml:lang="en-GB"><span class="char-style-override-10" xml:lang="tr-TR">   </span><span class="char-style-override-12" xml:lang="tr-TR">DR GARY SMALL </span></p>
				<p class="paragraf para-style-override-19" xml:lang="en-GB"><span class="char-style-override-12" xml:lang="tr-TR">LOS ANGELES, CALIFORNIA</span></p>
			</div>
		</div>
	</body>
</html>