<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-12.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x6-12.html" xml:lang="tr-TR">
    <div class="Basic-Text-Frame">
      <p class="split"/>

      <p class="anabaslik" id="toc_marker-12">DELİ İŞİ…</p>

      <p class="paragraf">Âzem ve Sedat’la Cemaleddin Afgani üzerine yaptığım sohbetin hemen ertesi günü, muayenehanemin penceresinden yağmuru seyrederken, peşimdeki özel güvenliklerin şef<span class="char-style-override-12">i</span> olan kardeşim aradı. Benimle bir bilgiyi paylaşacağını, heyecanlanmamamı söyledi ve şöyle devam etti:</p>

      <p class="paragraf">“Dün akşam Âzem ve Sedat, senin muayenehanene giriş yapmışlar. Yüzde yüz emin olamasam da peşlerinde bana tarif ettiğin Peykân isimli adam ya da ona çok benzeyen biri varmış.”</p>

      <p class="paragraf">“Nasıl yani?” diye sordum hemen.</p>

      <p class="paragraf">Güvenlikçi kardeşim, yüzde yüz lafına takıldığımı anladı. Tam da bu noktaya açıklık getirdi:</p>

      <p class="paragraf">“Peykân’ı bana sen tarif etmiştin, ben de adamlarıma tarif ettim. Elimizde fotoğrafı yok. Fotoğraf ya da f<span class="char-style-override-12">i</span>lm olarak göstermediğimiz için, yapılan teşhisin yüzde yüz doğru olduğunu söyleyemem. Ona çok benzeyen biri de olabilir.”</p>

      <p class="paragraf">Önce kardeşime hak verdim.</p>

      <p class="paragraf">“Doğru. Ben de adamı sadece bir kere gördüm. Arkadaşlarının işi pek kolay değil.”</p>

      <p class="paragraf">Sonra hemen, “Peki ne yapacağız bu durumda?” diye sordum.</p>

      <p class="paragraf">“Yapacak bir şey yok Üstad. Gözlemeye devam edeceğiz. Biz şu anda senin güvenliğini sağlıyoruz. İstersen bir sonrakinde adamın peşine düşüp nerelere gidip geldiğini de öğrenebiliriz. Nasıl istersen.”</p>

      <p class="paragraf">“Lanet olsun” diye geçirdim içimden. Bu arada özel güvenlikçi kardeşim konuşmasını sürdürdü:</p>

      <p class="paragraf">“Ayrıca, adamın seni izlemek için gelmediğini düşünüyoruz. Yoksa günün herhangi bir saatinde, her zaman dolandığın yerlerden birinin yakınında görmemiz gerekirdi. Tam Âzem’in geliş saatinde kapının önünde belirmesinden anlıyoruz ki, en azından dün, seni değil onu izliyordu.”</p>

      <p class="paragraf">Uzunca bir süre sesim çıkmayınca, hattan düşüp düşmediğimi anlamak için, “Üstad...” diye yokladı kardeşim.</p>

      <p class="paragraf">Canımın sıkıldığını söyledim ve düşündüklerimi ardı ardına sıraladım.</p>

      <p class="paragraf"><span>“Aynı</span> f<span class="char-style-override-12">i</span><span>kirdeyim. Beni ziyaret ettiği günden sonra etrafıma dikkatle bakınmama rağmen, Peykân’ı bir daha hiç görmedim. Bu da adamın beni değil Âzem’i izlediğini gösteriyor.”</span></p>

      <p class="paragraf">Bu arada aklıma Şirin Hanım geldi. Acaba Peykân niye onu değil de Âzem’i takip ediyor? Belki her ikisini de izliyordur. Nereden bilebilirim ki?</p>

      <p class="arabaslik-sol" id="toc_marker-12-1">Hiçbir şablona uymuyor…</p>

      <p class="paragraf">Telefonda konuşuyor olduğumuza aldırmadan, cevabı saatler sürebilecek bir soru sordum.</p>

      <p class="paragraf">“Peki ne olacak bu işin sonu böyle?”</p>

      <p class="paragraf">Dertlenmiş olduğumu anlayan kardeşim, duygu durumuma ortak olmak ister gibi konuştu.</p>

      <p class="paragraf">“Kestirebilmek güç. Hiçbir şablona uymuyor.”</p>

      <p class="paragraf">Kullandığı kelime ilgimi çekti.</p>

      <p class="paragraf">“Ne şablonu?”</p>

      <p class="paragraf">“Peykân’ın, Afgani ailesini 1979’dan beri takip ettiğini biliyoruz. Tam otuz beş yıl. Dile kolay. Büyük Üstadın Vâlâ Bey’den, senin Şirin Hanım ve Peykân’dan hareketle söyledikleriniz ve yaptığımız araştırmalardan, bu süre zarfında aralarında hiçbir adli durum meydana gelmemiş olduğunu anlıyoruz. Ortada gözle görülüp elle tutulabilen, sadece sana yönelik tehdit var.”</p>

      <p class="paragraf">Düşününce güvenlikçi kardeşimi haklı buldum. Resmi kayıtlara göre, Afganilerin ne emniyet ne de adliyeye bugüne kadar hiçbir şikâyette bulunmamaları tuhafıma gitti.</p>

      <p class="paragraf">“Bu durumda” dedim, “adli makamlardan destek isteselerdi bu iş çoktan sonlanmış olurdu, diye düşünebiliriz”.</p>

      <p class="paragraf">Güvenlikçi kardeşim biraz da telefonda konuşuyor olmamızın verdiği avantajı kullanarak, “Evet” diye kestirmeden cevapladı sorumu.</p>

      <p class="paragraf">Belki aynı konuda başka düşüncelere de sahip ama onları benimle paylaşmak yerine, daha fazla bilgi almanın peşine düştü.</p>

      <p class="paragraf">“Üstad, acaba her iki taraf açısından da güvenlik güçlerine gitmeyi engelleyen bir durum sözkonusu olabilir mi?”</p>

      <p class="paragraf">Kuşkucu bir tonlamayla sorduğu bu soru şaşırmama yol açtı. Durakladığımı görünce, sormaya devam etti.</p>

      <p class="paragraf">“Yoksa, yine her iki taraf açısından da bir tuhaflık mı sözkonusu?”</p>

      <p class="paragraf">“Nasıl yani?” dedim bu kez gerçekten de anlamayarak.</p>

      <p class="paragraf">“Delilik f<span class="char-style-override-12">i</span>lan gibi bir durumdan söz ediyorum. Düşünsenize, otuz beş yıl, yani Âzem’in hayatından bile uzun bir izleme sözkonusu. En azından bir tarafın aklı başında olsa, şimdiye kadar çoktan bir sonuca ulaşılmaz mıydı?”</p>

      <p class="arabaslik-sol" id="toc_marker-12-2">Telefondan sonra…</p>

      <p class="paragraf">Güvenlikçi kardeşimle konuştuktan sonra uzunca bir süre düşündüm. Doluya koydum almadı, boşa koydum dolmadı. Bunalır gibi hissedince Büyük Üstadı aradım.</p>

      <p class="paragraf">Daha ben bir şey söylemeden, “Ne zamandır uğramadın!” diye sitem etti.</p>

      <p class="paragraf">Dışarıda şakır şakır yağmur yağmasına rağmen, “Hemen geliyorum” dedim ve bir saat geçmeden odasına girmiş oldum.</p>

      <p class="paragraf">“Nasıl gidiyor?” dedi ben yağmurluğumu çıkartırken.</p>

      <p class="paragraf">“Bilmiyorum” deyip, duvarında asılı kılıcı gösterdim.</p>

      <p class="paragraf">“Şu kılıç var ya şu kılıç, hayatımı altüst etti!”</p>

      <p class="paragraf">Büyük Üstad, yağmurluğumdan süzülen damlaları işaret edip “Epey ıslanmışsın” diye uyardı ve yer gösterdi. Sonra hemen sekreterini arayıp, otlardan oluşan meşhur içeceğinden istedi.</p>

      <p class="paragraf">“Anlat, neler oldu?” dedi karşıma otururken.</p>

      <p class="paragraf">Sen karar ver, dercesine olup biteni ve güvenlikçi kardeşimizle yaptığım konuşmayı anlattım…</p>

      <p class="paragraf">“Garip” dedi ve çok ilginç bir laf etti.</p>

      <p class="paragraf">“Neden gidip Şirin Hanım’la açık açık konuşmuyorsun bu konuyu?”</p>

      <p class="paragraf">“Nasıl yani?”</p>

      <p class="paragraf">“Âzem’in duruma ne kadar vakıf olduğunu bilmemiz mümkün değil. Çocuk daha otuzuna bile ulaşmadı. Oysa meselenin kökleri belli ki derinde. Ne kadarını oğluna anlatmıştır, ne kadarını kendisine saklamıştır bilemeyiz. Bu nedenle, bir an önce çözüme ulaşabilmek için, Şirin Hanım bana doğru adres gibi görünüyor.”</p>

      <p class="paragraf">Büyük Üstada hak verdiğimi söyledim ve karşılık olarak kendi f<span class="char-style-override-12">i</span>krimi açıkladım.</p>

      <p class="paragraf">“Aslında, benim aklıma da Peykân’dan daha açık konuşmasını istemek gelmişti. Bir yerde karşılaşsak, gel konuşacaklarımız var deyip bir kenara çeksem ve ifadesini alsam diye düşünüyordum.”</p>

      <p class="paragraf">Sesim kastettiğimden de kızgın çıkmış olsa gerek, Büyük Üstad, “Sakın!” diye uyardı ve böyle yaklaşımların neden bize göre olmadığını uzun uzun anlattı.</p>

      <p class="arabaslik-sol" id="toc_marker-12-3">Nasıl bir davet?</p>

      <p class="paragraf">Yağmur, eve dönüş yolunda da aralıksız yağdı.</p>

      <p class="paragraf">Islak elbiselerimi çıkartırken, kurulanırken, rahat ev kıyafetlerimi giyerken ve yemek masasına oturana kadar geçen süre içinde hep aynı konuyu düşündüm. İlk birkaç lokmadan sonra baklayı ağzımdan çıkardım:</p>

      <p class="paragraf">“Şirin Hanım’ı, Âzem’i ve Sedat’ı davet etmeyecek miyiz yemeğe?”</p>

      <p class="paragraf">Eşim hemen, “Aslında ben de tam bu konuyu konuşmak istiyordum.” diye cevapladı sorumu.</p>

      <p class="paragraf">Kızım ellerini çırptı ve “Yaşasın, Sedat’ı göreceğim!” diye küçük çaplı bir çığlık attı.</p>

      <p class="paragraf">Gözlerimi kısıp dudaklarımı büzdüm ve sözde azarlar gibi “Terbiyesiz!” dedim.</p>

      <p class="paragraf">“Hiç de bile” diye cevap verdi, şımarıklık ettiğini belli ederek.</p>

      <p class="paragraf">Eşim, bu tür durumları uzatma istidadımız olduğunu bildiği için, yol yakınken, “Konumuza dönelim mi?” diye sordu ve planını ayrıntılı olarak anlattı.</p>

      <p class="paragraf">Benden Afganilerin ev numarasını alacak, Şirin Hanım’ı arayacak. Onun davetinden sonra ben de Sedat ve Âzem’i arayarak eşim ve kızım tarafından davet edildiklerini söyleyeceğim.</p>

      <p class="paragraf">“Tamam” dedim ve ekledim: “Hemen yemekten sonra şu davet işini gerçekleştirelim mi?”</p>

      <p class="paragraf">Karar verince öteki konulara geçtik.</p>

      <p class="paragraf">Eşim, “Şiraz şarabına hiçbir itirazım yok ama yemek tamamen İstanbul mutfağı olmalı…” diye detaylara girmeye başladı.</p>

      <p class="paragraf">Kızım biraz da arının yuvasına çöp sokmak için, “Şuna Türk yemekleri desene, ne demek İstanbul mutfağı anne?” diye burun kıvırdı.</p>

      <p class="paragraf">Her fırsatta yüzlerce yıldır İstanbul’da yaşamış bir ailenin kızı olmakla övünen eşim tam da tahmin ettiğim gibi çok kızdı. Çocuğunu iyi yetiştiremiyor olmaktan korkan ebeveynlere özgü yüz halini takındı ve ses tonunu sözde buna göre ayarlayarak, kızımıza, hak ettiğini düşündüğü ayarı vermeye girişti:</p>

      <p class="paragraf">“Senin gibi doğduğu, yetiştiği kentinin kıymetini bilmeyenlerin değil yapmak, adlarını bile söyleyemeyeceği yemekler demek İstanbul mutfağı. Saray burada kızım. Bizans’ın, Türk’ün, Rum’un, Yahudi’nin buluşma noktası burası...”</p>

      <p class="paragraf">Anlattı da anlattı eşim. Kızım pek ilgili görünmese de ben hak verdim söylediklerine.</p>

      <p class="paragraf">Bir ara, “Kebap, pizza, suşi f<span class="char-style-override-12">i</span>lan gibi yemeklerin ne işi var İstanbul’da!” deyince durdurdum:</p>

      <p class="paragraf">“Burası kozmopolit bir şehir. Her gün farklı coğrafyalardan, değişik kültürlerden akın akın insan geliyor. Kültürümüzü çeşitlendirmeli, herkesin isteğine karşılık verebilmeli, hep birlikte mutlu olmanın yollarını aramalıyız. Bırak kim ne isterse yesin, nasıl isterse yaşasın. Biz ve bizim gibiler de eski İstanbul yemeklerinin hakkını verelim, tadını çıkartalım.”</p>

      <p class="paragraf">Dediğim gibi, kentin kültürü ile yetişme imkânı yakalamış, sayıları giderek azalan İstanbullulardan biridir eşim. Bu nedenle kebap, pizza, suşi gibi yemekleri bırakın yemeyi, isimlerini bile duymaya tahammül edemez. Tartışmasına bile girmez. Yine öyle yaptı.</p>

      <p class="paragraf">Baktı ki lafı uzatıyorum, “Neyse, neyse” diyerek sözümü kesti ve “haydi şu telefonu edelim” diyerek konumuza geri dönmemizi sağladı.</p>

      <p class="paragraf">“Tarihi nasıl tespit edeceğiz?” diye sordum.</p>

      <p class="paragraf">“Karşılıklı konuşarak” dedi ve başını kızıma çevirdi.</p>

      <p class="paragraf"><span>Prenses kendisine dönülür dönülmez ne istendiğini anladı ve bir koşu çalışma odama gitti, aile fertlerinin hepsinin her türlü randevusunun kayıtlı olduğu duvar takvimini kaptı geldi.</span></p>
    </div>
  </div>
</body>
</html>
