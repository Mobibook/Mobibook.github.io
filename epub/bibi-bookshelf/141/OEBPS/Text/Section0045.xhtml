<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Otuz Altıncı Bölüm</h1>

    <h2 class="baslik_2 sigil_not_in_toc">Haricen Üç Talent</h2>

    <p>Geceyi Imre kent sınırlarının hemen dışında, süpürgeotlarından oluşan yumuşak bir yatakta geçirdim. Ertesi gün geç vakit kalktım, yakındaki bir derede yıkandım ve Üniversite’ye doğru yola çıktım.</p>

    <p>Yürürken Üniversite’nin en büyük binasını görmek için gözlerimi açık tuttum. Ben’in tarifinden neye benzediğini biliyordum: düz, gri ve küp şeklinde; yan yana dört tahıl ambarından bile büyük; penceresiz, süssüz ve giriş çıkışın kocaman bir taş kapıdan sağlandığı bir bina. On kere on bin kitap. Yani Arşiv.</p>

    <p>Üniversite’ye gidişimin pek çok sebebi vardı, ama en başta orası yer alıyordu. Kafam sorularla, Arşiv ise cevaplarla doluydu. İlk olarak Chandrialılar ve Amyrler hakkındaki gerçeği bilmek istiyordum. Skarpi’nın öyküsünün ne kadarının doğru olduğunu bulmalıydım.</p>

    <p>Yolun Omethi Nehri’yle kesiştiği yerde eski bir taş köprü vardı. Bu tür köprüleri bildiğinizden hiç şüphem yok. Hani dünyanın her yerinde karşılaşılan, çok sağlam yapıldıkları için arazinin bir parçası haline gelmiş, kim tarafından veya niye inşa edildiği merak dahi edilmeyen o kocaman mimarlık şaheserleri vardır ya, işte onlardan. Bu seferki oldukça etkileyici olup altmış metreden daha uzun ve iki at arabasının yan yana gidebileceği kadar genişti. Omethi’nin kayalara kazdığı kanyonu bir uçtan ötekine kadar katediyordu. Köprünün en yüksek noktasına ulaştığımda Arşiv’i ilk defa gördüm: batıdaki ağaçların ardında koskoca bir gritaş gibi yükselen bir bina.</p>

    <p class="paragraf">Üniversite küçük bir şehrin ortasındaydı. Aslına bakarsanız oraya şehir demek içimden gelmiyor. Dolambaçlı sokaklarla ve çöp kokularıyla dolu Tarbean’a hiç benzemiyordu. Daha ziyade geniş yolları ve temiz havası olan bir kasaba gibiydi. Küçük evlerle dükkânların arasına parklar ve bahçeler serpiştirilmişti.</p>

    <p>Fakat bu kasaba Üniversite’nin alışılmadık ihtiyaçlarına cevap vermek için kurulduğundan, dikkatli bir gözlemci, kasabanın verdiği hizmetler arasında küçük farklılıklar tespit edebilirdi. Mesela iki cam üfleyici, rafları tepeleme dolu üç eczane, iki ciltçi, dört kitapçı, iki genelev ve kasabanın boyutuyla orantısız sayıda taverna mevcuttu. Tavernalardan birinin kapısına SEMPATİ YASAK! diye bir tabela çivilenmişti. Sempatiden habersiz müşterilerin bunu okuyunca kafalarından ne geçtiğini düşünmeden edemedim.</p>

    <p>Üniversite’nin kendisi, birbirine pek benzemeyen on beş binadan oluşuyordu. Koğuş bir pusula yıldızını andıran şekliyle merkezdeki bir göbeğin etrafındaki sekiz bölümden teşekküldü. Basit ve küp şeklindeki İdare binasının vitraylarında, Teccam o klasik pozunda resmedilmişti: Mağarasının ağzında ayakları çıplak durmuş, bir grup öğrenciye hitap ederken. Fakülte binası hepsinin içinde en dikkat çekici olanıydı; neredeyse bir buçuk dönümlük yer kaplıyor ve çok sayıda ufak, birbiriyle uyumsuz binadan yapılmışa benziyordu.</p>

    <p>Arşiv’e yaklaşırken gri, penceresiz cephesi bana dev bir gritaşı anımsattı. Onca yıl bekledikten sonra nihayet buraya geldiğime inanmak zordu. Girişi, yani ardına kadar açık duran iki kanatlı koca taş kapıyı bulana dek binanın etrafını dolaştım. Kapının üstündeki taşlara birkaç sözcük kazınmıştı: <em>Vorfelan Rhinata Morie.</em> Kullanılan lisanı çıkartamadım. Siaruca değildi... ama Yllice veya Temic dili olabilirdi. Cevap aradığım bir soru daha çıkmıştı.</p>

    <p>Taş kapının ardındaki küçük antrenin karşısında daha sıradan bir tahta kapı bulunuyordu. Onun kanatlarına asılırken serin ve kuru havanın yüzümü yaladığını hissettim. Çıplak bırakılmış gritaş duvarlar, sempati lambalarının kolayca ayırt edilebilen sabit kızıl ışığıyla aydınlanıyordu. Üzerinde kayıt defterini andıran birkaç büyük defterin bulunduğu büyük bir ahşap masa gördüm.</p>

    <p>Masada Cealdimlilere özgü al yanaklı bir çehreye, koyu renkli saç ve gözlere sahip genç bir adam oturuyordu.</p>

    <p>“Yardımcı olabilir miyim?” diye sordu adam, Siaru aksanına uygun biçimde r’leri vurgulayarak.</p>

    <p>“Buraya Arşiv için geldim,” diye aptalca bir yanıt verdim. İçim kıpır kıpır, avuçlarım ter içindeydi.</p>

    <p>Yaşımı merak ettiği anlaşılan genç adam beni tepeden tırnağa süzdü. “Öğrenci misin?”</p>

    <p>“Yakında olacağım,” dedim. “Henüz kayıt yaptırmadım.”</p>

    <p>“Önce onu yaptırmalısın,” dedi ciddiyetle. “Defterde kaydı bulunmayan hiç kimseyi içeri alamam.” Önündeki defterleri işaret etti.</p>

    <p>İçimdeki kıpırtı geçiverdi. Düş kırıklığımı saklamaya yeltenmedim. “Birkaç dakikalığına bile olsa etrafa bakamayacağımdan emin misiniz? Çok uzun bir yoldan geliyorum...” Odadaki diğer üç kapıya baktım. Birinde KİTAPLAR, diğerinde İSTİFLER yazıyordu. Masanın arkasındaki daha küçük bir kapının yanınaysa SADECE KÂTİPLER yazılmıştı.</p>

    <p>Genç adamın yüz ifadesi bir nebze yumuşadı. “Olmaz. Sorun çıkar.” Beni tekrar süzdü. “Sahiden de kayıt yaptıracak mısın?” derken kullandığı aksana rağmen kuşkusu kolayca anlaşılıyordu.</p>

    <p>Kafa salladım. “Önce buraya gelmek istedim,” derken etrafıma bakmıyor, kapalı kapıları inceliyor, beni içeri salması için onu ikna etmenin bir yolunu arıyordum.</p>

    <p>Aklıma bir şey gelemeden önce konuştu. “Öyleyse acele etmelisin. Bugün son gün. Bazen öğle vakti işi bıraktıkları olur.”</p>

    <p>Nabzım bir anda hızlanıverdi. Kaydın bütün gün sürdüğünü sanıyordum. “Neredeler?”</p>

    <p>“İdare’de.” Dış kapıyı işaret etti. “Dümdüz git, sonra sola dön. Basık bina. Renkli camlı. Önünde de iki büyük ağaç göreceksin.” Duraksadı. “Galiba akağaçtı... Böyle bir ağaç var mı?”</p>

    <p>Kafa salladım ve oradan süratle ayrılıp yoldan aşağı koşmaya başladım.</p>

    <p class="paragraf">İki saat sonra İdare’de midemdeki ekşiliği bastırmaya çalışarak boş bir tiyatro sahnesine çıkıyordum. Oda, hocaların masasını çevreleyen geniş bir ışık çemberinin dışında karanlıktı. Işığın kenarına kadar gidip bekledim. Dokuz hoca kendi aralarındaki konuşmaya yavaş yavaş son verdiler ve dönüp bana baktılar.</p>

    <p>Hilal şeklindeki kocaman bir masada oturuyorlardı. Masa yüksek olduğundan otururlarken bile bana tepeden bakıyorlardı. Yaşları yetişkin ile kadim arasında değişen ciddi görünümlü adamlardı.</p>

    <p>Uzun bir sessizliğin ardından hilalin merkezindeki adam ayağa kalktı. Bunun Şansölye olduğunu tahmin ettim. “Gel de sana daha yakından bakalım. Tamam. Merhaba. Adın ne, evlat?”</p>

    <p>“Kvothe, efendim.”</p>

    <p>“Peki niye buradasın?”</p>

    <p>Adamın gözünün içine baktım. “Üniversite’ye girmek, bir gizemci olmak istiyorum.” Hocaların hepsine tek tek göz attım. Bazılarının eğlenir gibi bir hali vardı. Hiçbiri şaşkın gözükmüyordu.</p>

    <p>“Üniversite’de eğitime başlanmayacağının, burada eğitime devam edildiğinin farkında mısın?”</p>

    <p>“Evet, Şansölye. Biliyorum.”</p>

    <p>“Pekâlâ,” dedi adam. “Referans mektubuna bakabilir miyim?”</p>

    <p>Hiç tereddüt etmedim. “Korkarım öyle bir mektubum yok, efendim. İlla gerekiyor mu?”</p>

    <p>“Bir sponsora sahip olmak âdettendir,” diye açıkladı. “Tercihen de bir gizemciye. Mektupta bilmemiz gerekenler yazar. Mesela başarılı ve başarısız olduğun alanlar gibi.”</p>

    <p>“Eğitim aldığım gizemcinin adı Abenthy’di, efendim. Ama bana mektup vermedi. Dediklerinizi benim ağzımdan duysanız olur mu?”</p>

    <p>Şansölye vahametle kafa salladı. “Maalesef ortada bir kanıt olmaksızın sahiden de bir gizemciden eğitim alıp almadığını bilemeyiz. Sözlerini doğrulayacak herhangi bir şey var mı? Herhangi bir yazılı metin gibi?”</p>

    <p>“Yollarımız ayrılmadan önce bana bir kitap vermişti, efendim. Kitabı bana atfetmiş ve altına adımı yazmıştı.”</p>

    <p>Şansölye gülümsedi. “Bak o olur işte. Kitap yanında mı?”</p>

    <p>“Hayır.” Sesime biraz burukluğun karışmasına müsaade ettim. “Tarbean’da rehin bırakmam gerekti.”</p>

    <p>Şansölye’nin solunda oturan Baş Hatip Hemme bu sözlerim karşısında bezgin bir ses çıkararak Şansölye’den asabi bir bakış kazandı. “Hadi ama, Herma,” dedi Hemme, avcunu masaya vurarak. “Çocuğun yalan söylediği her halinden belli. Yapacak daha mühim işlerim var.”</p>

    <p>Şansölye ona dik dik baktı. “Size söz hakkı vermedim, Üstat Hemme.” İkisi sert gözlerle uzun uzun bakıştı. Sonunda Hemme kaşlarını çatarak başını çevirdi.</p>

    <p>Şansölye bana doğru döndüğü sırada göz ucuyla bir diğer hocanın hareketini tespit etti. “Evet, Üstat Lorren?”</p>

    <p>Uzun, ince hoca bana ifadesiz gözlerle baktı. “Kitabın adı neydi?”</p>

    <p>“<em>Söylem ve Mantık,</em> efendim.”</p>

    <p>“Onu nereye rehin bıraktın?”</p>

    <p>“Denizyanı Meydanı’ndaki Yırtık Cilt adlı kitapçıya.”</p>

    <p>Lorren dönüp Şansölye’ye baktı. “Yarın bir sonraki dönem için gereken bazı malzemeleri almak üzere Tarbean’a gideceğim. Kitap oradaysa alır getiririm. Böylece iddianın doğruluğu anlaşılır.”</p>

    <p>Şansölye hafifçe kafa salladı. “Teşekkürler, Üstat Lorren.” Sandalyesine oturup ellerini önünde kavuşturdu. “Pekâlâ öyleyse. Abenthy sana bir mektup vermiş olsaydı orada neler yazardı?”</p>

    <p>Derin bir nefes aldım. “İlk dokuz sempati bağını ezbere bildiğim yazardı. Çözeltiler üzerinde çifte damıtma, titrasyon, kireçlendirme, süblimleştirme ve çökeltme yapabildiğim. Tarih, münazara, dilbilgisi, tıp ve geometri alanlarında ehil olduğum.”</p>

    <p>Şansölye duyduklarından eğlenir gözükmemek için elinden geleni yaptı. “İyi bir liste saydın. Herhangi bir şey unutmadığından emin misin?”</p>

    <p>Durakladım. “Herhalde yaşımdan da bahsederdi, efendim.”</p>

    <p>“Kaç yaşındasın, evlat?”</p>

    <p>“Kvothe, efendim.”</p>

    <p>Şansölye’nin yüzünde ufak bir tebessüm belirdi. “Kvothe.”</p>

    <p>“On beş, efendim.” Hocalar bakışırlarken, birer kaşlarını kaldırırlarken veya kafalarını iki yana sallarlarken ufak bir hareketlenme yaşandı. Hemme gözlerini yukarı doğru yuvarladı.</p>

    <p>Sadece Şansölye tepkisiz kaldı. “Yaşından nasıl bahsederdi?”</p>

    <p>Dudaklarımı bitiştirerek gülümsedim. “Onu dikkate almamanızı yazardı.”</p>

    <p>Odaya bir sessizlik çöktü. Şansölye derin bir nefes alıp arkasına yaslandı. “Pekâlâ. Sana birkaç sorumuz var. Başlamak ister misiniz, Üstat Brandeur?” Eliyle hilal biçimli masanın bir ucunu işaret etti.</p>

    <p>Brandeur’a doğru döndüm. Tombul ve kel bir adam olan Brandeur, Üniversite’de Baş Aritmetikçi’ydi. “Bir onsta kaç tahıl zerresi bulunur?”</p>

    <p>“Altı bin iki yüz kırk,” dedim hemen.</p>

    <p>Kaşları biraz kalktı. “Elli gümüş talentim olsa, bunları Vintas parasına çevirdikten sonra tekrar talente çevirsem ve değişimi yapan Cealdimli her iki seferde de yüzde dört kesinti yapsa elime ne kadar para geçer?”</p>

    <p>Kafamda para birimleri arasındaki karmaşık hesaplamalara başladım, ama hemen sonra bunun lüzumsuz olduğunu anlayarak gülümsedim. “Cealdimli dürüst biriyse kırk altı talent, sekiz mangır. Değilse sadece kırk altı talent.”</p>

    <p>Tekrar kafa sallayan adam bana daha bir dikkatli baktı. “Karşında bir üçgen var,” dedi ağır ağır. “Bir kenarı yedi metre. Diğer bir kenarıysa üç metre. İç açılarından biri altmış derece. Üçüncü kenar kaç metredir?”</p>

    <p>“Açı ilk iki kenarın arasında mı?” Adam kafa salladı. Soluk alıp veresiye kadar gözlerimi kapayıp açtım. “Tam olarak altı metre sekiz santim.”</p>

    <p>Şaşkın gözüken adam bir <em>hıh</em> sesi çıkardı. “Yeterli. Üstat Arwyl?”</p>

    <p>Ben daha ona doğru dönemeden Arwyl sorusunu sordu. “Karacaotun tıbbi özellikleri nedir?”</p>

    <p>“İltihap önleyici, antiseptik, hafif bir yatıştırıcı, kan temizleyici olarak kullanılır,” dedim, babacan görünümlü ve gözlüklü adama bakarak. “Aşırı dozda zehirlidir. Gebe kadınlarda kullanılması tehlikelidir.”</p>

    <p>“Eli oluşturan ana bileşenleri say.”</p>

    <p>Yirmi yedi kemiğin tamamını alfabetik olarak saydım. Sonra en büyükten en küçüğe kadar kasları sıraladım. Elimi kaldırarak tüm bunları kendi üzerimde hızlı ve sakin bir dille yaptım.</p>

    <p>Cevaplarımın sürati ve doğruluğu hocaları etkilemişti. Bazıları bunu saklarken, diğerlerinin beğenileri yüzlerinde açıkça görülüyordu. Doğrusunu söylemek gerekirse onları etkilemeye de mecburdum. Ben’le yaptığım konuşmalardan Üniversite’ye girmek için ya bol paraya ya da parlak bir zekâya sahip olunması gerektiğini biliyordum. Birinden ne kadar çok varsa, ötekine o kadar az ihtiyaç duyuluyordu.</p>

    <p>Aslına bakarsanız hile yapıyordum. İdareye ilk geldiğimde getir götür işine koşulmuş biri gibi içeri arka kapıdan girmiştim. Sonra maymuncuk vasıtasıyla iki kilit açmış, bir saatten uzun bir zaman boyunca diğer öğrencilerin mülakatlarını dinlemiş ve böylece yüzlerce soru, binlerce de cevap öğrenmiştim.</p>

    <p>Ayrıca diğer öğrencilerin okul harçlarının ne kadar yüksek olduğunu da görmüştüm. En düşüğü dört talent sekiz metelik olsa da, diğerleri bunun en az iki katıydı. Hatta birinin harcı tam otuz talent olarak belirlenmişti. Gökteki aydan bir parça koparmam, o kadar çok para biriktirmemden daha kolaydı.</p>

    <p>Cebimdeki iki metelikten başka hiçbir şeyim yoktu. Yani hocaların gözüne girmem gerekiyordu. Hatta daha bile fazlası. Onları zekâmla büyülemek, apışıp kalmalarını sağlamalıydım.</p>

    <p>Kasları saymayı bitirip damarlara geçmiştim ki Arwyl bir el hareketiyle beni susturdu ve sonraki soruya geçti. “Bir hastadan ne zaman kan alırsın?”</p>

    <p>Soru beni gafil avladı. “Onu öldürmek istediğimde mi?” dedim kuşkuyla.</p>

    <p>Adam daha ziyade kendi kendine kafa salladı. “Üstat Lorren?”</p>

    <p>Soluk benizli biri olan Lorren Hoca otururken bile son derece uzun boylu duruyordu. “Tarvintas’ın ilk kralı kimdi?”</p>

    <p>“Ölüm sonrası da geçerliyse Feyda Calanthis. Değilse kardeşi Jarvis.”</p>

    <p>“Atur İmparatorluğu niçin yıkıldı?”</p>

    <p>Sorunun içeriğinden şaşırarak biraz duraksadım. Diğer öğrencilerden hiçbirine bu kadar geniş kapsamlı bir soru yöneltilmemişti. “Şey, efendim,” dedim yavaşça, düşüncelerimi düzene sokmak için zaman kazanmaya çalışarak, “kısmen Lord Nalto beceriksiz bir egoist olduğu, kısmen de kilisede iç çatışmalar yaşandığı ve Atur’un gücünün önemli bir bölümü olan Amyr Nizamı dağıtıldığı için. Bir diğer sebep, ordunun aynı anda üç farklı fetih savaşı veriyor olması ve yüksek vergilerin imparatorluk dahilindeki topraklarda isyanlara yol açmasıydı.”</p>

    <p>Bu cevabın yeterli olduğuna dair bir işaret alma umuduyla hocanın yüzüne baktım. “Ayrıca ülke parasının değeri düşürülmüş, demir yasasının evrenselliği bozulmuş ve Ademler kışkırtılmıştı.” Omuz silktim. “Tabii olay aslında bundan daha karmaşıktı.”</p>

    <p>Lorren Hoca’nın yüz ifadesi değişmediyse de kafasını salladı. “Gelmiş geçmiş en büyük insan kimdir?”</p>

    <p>Bir diğer beklenmedik soru. Biraz düşündüm. “Illien.”</p>

    <p>Lorren Hoca yine suratını ifadesiz tutarak kafa salladı. “Üstat Mandrag?”</p>

    <p>Sinekkaydı tıraşlı parlak bir yüze sahip olan Mandrag’ın tamamen kemikten ve eklemden oluşmuş gibi duran elleri, farklı renklerdeki elliden fazla boyaya bulanmış gibiydi. “Fosfora ihtiyacın olsa nereden bulursun?”</p>

    <p>Bir an için sesi Abenthy’ninkine öyle çok benzedi ki kendimi kaptırıp düşünmeden konuştum. “Eczane olmasın?” Masanın öteki yanındaki hocalardan biri kıkırdayınca boşboğazlığımdan utandım.</p>

    <p>Bana hafifçe tebessüm etti. “Eczaneye ulaşma imkânın olmasa?”</p>

    <p>“Sidikten elde edebilirim,” dedim çarçabuk. “Tabii tuğladan bir ocağa ve yeterli zamana sahipsem.”</p>

    <p>“İki ons saf fosfor için ne kadarı gerekir?” Dalgın bir edayla parmaklarını çıtırdattı.</p>

    <p>Bu da yem bir soru olduğu için durup düşündüm. “En az kırk galon, Mandrag Hoca. Tabii malzemenin kalitesine göre değişir.”</p>

    <p>Mandrag parmaklarını tek tek çıtlatmayı sürdürürken uzun bir sessizlik yaşandı. “Bir kimyager için en önemli üç kural nedir?”</p>

    <p>İşte bunu Ben’den biliyordum. “Koyduğun etiketlerin anlaşılır olsun. Hep iki kez ölçü al. Yemeğini başka yerde ye.”</p>

    <p>Adam o hafif tebessümünü koruyarak kafa salladı. “Üstat Kilvin?” Cealdimli olan Kilvin, geniş omuzları ve diken diken siyah sakalıyla bana bir ayıyı anımsattı. “Peki,” diye homurdandı, iri ellerini önünde kavuşturarak. “Ebediyen yanan bir feneri nasıl yaparsın?” Diğer sekiz hoca türlü türlü mimikler eşliğinde bıkkın sesler çıkardı.</p>

    <p>“Ne?” diye gürleyen Kilvin asabi gözlerle etrafına bakındı. “Sıra bende. İstediğimi sorarım.” Dikkatini yeniden bana verdi. “Ee, nasıl yaparsın?”</p>

    <p>“Şey,” dedim yavaşça, “herhalde işe bir tür sarkaçla başlarım. Sonra onu bağlamak için...”</p>

    <p>“<em>Kream.</em> Hayır. Öyle değil.” Kilvin anlaşılmaz bazı sözcükler homurdanarak yumruğunu birkaç kez masaya vurdu. Her vuruşunda parmakları arasından kızılımsı bir ışık çıkıyordu. “Sempati istemem. Ebediyen <em>ışık saçan</em> bir fener demedim. Ebediyen <em>yanan</em> dedim.” Beni yemek istiyormuş gibi dişlerini gösterdi.</p>

    <p>“Lityum tuzuyla mı?” diye düşünmeden sordum, sonra vazgeçtim. “Yok, üstü kapalı bir ortamda yanan sodyum yağı... hayır, kahretsin.” Kendi kendime mırıldandım. Diğer adayların böyle sorularla cebelleşmeleri gerekmemişti.</p>

    <p>Elini hafifçe sallayarak beni durdurdu. “Yeter. Sonra konuşuruz. Elxa Dal.”</p>

    <p>Elxa Dal’ın bir sonraki hoca olduğunu anlamam birkaç saniyemi aldı. Dönüp ona baktım. Adam çoğu Atur piyesinde bulunan şeytani büyücü tiplemesinin tam bir kopyasıydı. Sert bakışlı kara gözler, upuzun bir surat, kısa siyah sakal. Tüm bunlara rağmen yüz ifadesi dostaneydi. “Birinci paralel kinetik bağın ilk üç sözcüğü nedir?”</p>

    <p>Kolayca saydım.</p>

    <p>Şaşırmış gözükmedi. “Kilvin Hoca’nın az önce kullandığı bağ neydi?”</p>

    <p>“Kapakatoriyal Kinetik Işıma.”</p>

    <p>“Sinodal devre ne kadardır?”</p>

    <p>Ona tuhaf tuhaf baktım. “Ayınki mi?” Bu soru önceki ikisiyle alakasız gibiydi.</p>

    <p>Adam kafa salladı.</p>

    <p>“Aşağı yukarı yetmiş iki gün sekiz saattir, efendim.”</p>

    <p>Adam son soru karşısında apışıp kalacağımı sanmışçasına omuz silkip muzipçe tebessüm etti. “Üstat Hemme?”</p>

    <p>Hemme yüzünün önünde bitiştirdiği parmaklarının üzerinden bana baktı. “Çeyrek kilo kükürdü ergitmek için ne kadar cıvaya ihtiyaç vardır?” diye kibirli bir tavırla sordu, daha şimdiden yanlış cevap vermişim gibi.</p>

    <p>Sessizce gözlem yaparak geçirdiğim o bir saat içinde öğrendiğim şeylerden biri de, Hemme Hoca’nın tam bir baş belası olduğuydu. Öğrencilerin zorlanmasından zevk alıyor, onların keyfini kaçırmak için elinden geleni ardına koymuyordu. Ayrıca şaşırtmacalı sorulara epey düşkündü.</p>

    <p>Neyse ki bu sorusunu diğer öğrencilere de sormuştu ve o sayede beyaz kükürdün cıvayla ergitilemeyeceğini biliyordum. “Şey,” diyerek enine boyuna düşünürmüş gibi yaptım. Hemme’nin kendini beğenmiş tebessümü giderek genişliyordu. “<em>Kırmızı</em> kükürdü kastettiyseniz kırk bir ons gerekir, efendim.” Otuz iki dişimi göstererek ona kocaman sırıttım.</p>

    <p>“Başlıca dokuz yanılgıyı say,” dedi sertçe.</p>

    <p>“Yalınlaştırma. Genelleme. Muğlaklık. Tenzil. Örnekseme. Yanlış nedensellik. Anlamsallık. Yersizlik...” Sonuncusunun bilimsel adını hatırlayamadığımdan duraksadım. Ben’le beraber ona İmparator Nalto’ya ithafen Nalt derdik. Daha birkaç gün önce <em>Söylem ve Mantık</em>’ta okumama rağmen gerçek adını anımsayamamak içimi kemiriyordu.</p>

    <p>Duygularım yüzüme yansımış olmalıydı. Ben düşünürken Hemme bana dik dik bakarak dedi ki, “Demek ki her şeyi bilmiyormuşsun.” Tatminkâr bir yüz ifadesiyle arkasına yaslandı.</p>

    <p>“Öğrenecek hiçbir şeyim kalmadığını düşünsem burada olmazdım,” diye kendime hâkim olamayarak çıkıştım. Kilvin masanın öteki tarafından gevrek gevrek güldü.</p>

    <p>Hemme ağzını açtıysa da Şansölye attığı bir bakışla onun konuşmasına fırsat vermedi. “Pekâlâ,” diye söze başladı Şansölye. “Bana kalırsa...”</p>

    <p>“Benim de sorularım var,” dedi onun sağındaki adam. Bir türlü çıkartamadığım bir aksanla konuşuyordu. Veya belki de sesinin tınısı farklıydı. Adam konuşurken masadaki herkes hafifçe kıpırdandı, sonra da rüzgârın süpürüp bıraktığı yapraklar gibi hareketsiz kaldı.</p>

    <p>“Baş İsimci,” dedi Şansölye, biraz hürmet biraz da endişeyle.</p>

    <p>Elodin diğerlerinden en az on yaş daha gençti. Sinekkaydı tıraşlıydı ve derin gözlere sahipti. Ortalama boyu ve cüssesiyle göze çarpan hiçbir tarafı yoktu, tabii masada oturuş şekli dışında. Kâh bir şeye dikkatle bakıyor, kâh bezgin bir ifadeyle tepedeki tavanın kirişlerini süzüyordu. Yetişkinlerin yanında oturmaya mecbur bırakılmış bir çocuk gibiydi.</p>

    <p>Elodin Hoca’nın gözlerini üzerimde hissettim, hem de kelimenin tam anlamıyla. İçimi bir ürperti kapladı. <em>“Soheketh ka Siaru krema’teth tu?”</em> diye sordu. <em>Siaru dilini ne kadar iyi konuşursun?</em></p>

    <p><em>“Rieusa, ta krelar deala tu.” Çok iyi değil.</em></p>

    <p>İşaret parmağı yukarı bakacak şekilde elini kaldırdı. “Kaç parmağımı havada tutuyorum?”</p>

    <p>Sorunun gerektirir gözüktüğünden daha uzun bir süre duraksadım. “En az bir,” dedim. “Muhtemelen altıdan fazla değil.”</p>

    <p>Kocaman bir tebessüm ederek diğer elini masanın altından çıkardı. O elinin de iki parmağı havadaydı. Diğer hocaların görmeleri için ellerini sağa sola çevirerek başını dalgın, çocuksu bir tavırla salladı. Sonra ellerini masaya indirip ansızın ciddileşti. “Bir kadının sana âşık olmasını sağlayacak altı sözcüğü biliyor musun?”</p>

    <p>Sorunun arkası gelecek mi diye bekledim. Ağzından başka bir söz çıkmayınca basit bir cevap verdim. “Hayır.”</p>

    <p>“Bilmesen de o sözcükler var,” diye beni temin etti ve hoşnut bir ifadeyle arkasına yaslandı. “Baş Filolog?” diyerek başıyla Şansölye’yi işaret etti.</p>

    <p>“Akademik konuları büyük ölçüde kapsamış olduk,” diye sanki kendi kendine konuştu Şansölye. Onu endişelendiren bir şey varmış gibi bir hisse kapıldım, ama bunun ne olduğunu anlayamayacağım kadar soğukkanlıydı. “Acaba sana öncekilerden daha az bilimsel sorular yöneltsem beni bağışlar mısın?”</p>

    <p>Seçme şansım olmadığından kafa salladım.</p>

    <p>Bana dakikalar gibi gelen bir süre boyunca beni uzun uzun süzdü. “Abenthy niye senin için bir referans mektubu yazmadı?”</p>

    <p>Tereddüt ettim. Her gezgin kumpanya bizimki kadar saygın değildi, bu yüzden de doğal olarak herkes gezgin kumpanyalara saygı duymazdı. Ama yalan söylemenin iyi sonuçlar doğuracağından şüpheliydim. “Kumpanyamdan üç sene önce ayrıldı. O günden beri de onu görmedim.”</p>

    <p>Hocalardan her birinin bana daha bir dikkatli baktığını fark ettim. Kafalarında ters bir hesap yaparak o zamanki yaşımı bulmaya çalıştıklarından emindim.</p>

    <p>“Öf, hadi ama,” diye söylenen Hemme ayağa kalkacak gibi oldu. Şansölye onu sert bakışlarla susturdu. “Niçin Üniversite’ye girmek istiyorsun?”</p>

    <p>Kalakaldım. Bu belki de tamamen hazırlıksız olduğum tek soruydu. Ne diyebilirdim? <em>On bin kitap. Arşiviniz. Küçükken oradaki kitapları okuduğum rüyalar görürdüm.</em> Doğru ama çocukça sözlerdi bunlar. <em>Chandrialılardan öç almak istiyorum.</em> Fazla dramatik. <em>Bir daha hiç kimsenin beni incitemeyeceği kadar güç kazanabilmek için.</em> Fazla ürkütücü.</p>

    <p>Gözlerimi tekrar Şansölye’ye diktiğimde uzun bir süredir konuşmadığımı fark ettim. Aklıma başka bir şey gelmediğinden omuz silkip dedim ki, “Bilmiyorum, efendim. Sanırım onu da öğrenmem gerekecek.”</p>

    <p>Şansölye gözlerinde beliren merakı bastırdı. “Söylemek istediğin başka bir şey var mı?” Bu soruyu diğer adaylara da sormuştu, fakat hiçbiri verilen fırsatı değerlendirmemişti. Zaten sözleri, hocalar adayın harç ücretini kararlaştırmadan önce yerine getirilen bir tür âdete benziyordu.</p>

    <p>“Evet, lütfen,” diyerek onu şaşırttım. “Sizden okula kabulün ötesinde bir ricam olacak.” Derin bir nefes alarak tüm dikkatlerin üzerimde toplanmasını sağladım. “Buraya gelmem neredeyse üç yılımı aldı. Yaşım küçük olabilir, ama buraya tuzla siyanürü tadarak dahi birbirinden ayırt edemeyen parası bol bir soylu bozuntusu kadar, hatta daha bile fazla aidim.”</p>

    <p>Duraksadım. “Lakin kesemdeki iki metelikten başka para bulmam mümkün değil. Satmaya değer her şeyimi çoktan sattım.</p>

    <p>“Benden iki metelikten fazlasını isterseniz okula giremem. Daha azına razı olursanız istisnasız her günümü burada geçirir, kalem alacak para bulmak içinse geceleri sokaklarda yatar ve karın tokluğuna bulaşık yıkarım. Her ne gerekiyorsa yaparım.” Son cümleyi üstüne basa basa, neredeyse hırlayarak söyledim.</p>

    <p>“Ama kaydımı ücretsiz yapar, üstüne de doğru düzgün eğitim görebilmem için gereken şeyleri almamı sağlayacak üç talent verirseniz, bugüne kadar benzerine rastlamadığınız bir öğrenci olur çıkarım.”</p>

    <p>Şaşkın bir sessizlik yaşandı, hemen ardından da Kilvin’den gök gürültüsü gibi bir kahkaha yükseldi. “HA!” diye kükredi. “Her on öğrencimden biri bunun kadar azimli olsa tebeşiri bırakıp dersleri kırbaçla verirdim.” Elini sertçe masaya vurdu.</p>

    <p>Bu hareketi bir fitili ateşlemiş gibi herkes aynı anda ve farklı ses tonlarıyla konuşmaya başladı. Şansölye benden tarafa ufak bir el hareketi yaptı ve ben de bunun üzerine ışık çemberinin hemen sınırında duran sandalyeye oturdum.</p>

    <p>Tartışma benim gözümde uzun müddet sürüp gitti. Ama zaten iki üç dakikada bitseydi bile geleceğime yön vermekte olan o yaşlı başlı hocalar grubunun karşısında bana bir ömür gibi gelirdi. Her ne kadar bağıran hiç çıkmadıysa da epeyce el hareketi yapıldı, özellikle de benden en az benim ondan hoşlanmadığım kadar hoşlanmamış gözüken Hemme Hoca tarafından.</p>

    <p>Söylenenleri anlayabilseydim belki o kadar endişe duymazdım, ama benim gizlice dinlemeye alışkın keskin kulaklarım bile sarf edilen sözleri işitemiyordu.</p>

    <p>Konuşmalar ansızın sona erdi ve Şansölye bana bakarak yaklaşmamı işaret etti.</p>

    <p>“Kayda geçsin,” diye resmi bir dille söze girdi, sonra duraksayarak bana soran gözlerle baktı. “Kimin oğlusun?”</p>

    <p>“Arliden’in,” yanıtını verdim. Aradan geçen onca yıldan sonra bu isim bana bir garip geldi. Lorren Hoca gözlerini bir kez kırpıştırdı.</p>

    <p>“Arliden oğlu Kvothe, Equis’in kırk üçünde Üniversite’ye kaydolmuştur. Sempatinin temel ilkelerinde ustalaştığını ispatlaması halinde Gizemiye’ye alınacaktır. Resmi sponsoru Baş Zahiriyeci Kilvin’dir. Harç ücreti haricen üç talent olarak belirlenmiştir.”</p>

    <p>İçime koskoca bir ağırlığın çöktüğünü hissettim. Dönem başlamadan önce kazanmam gereken üç talent benim gözümde dünyadaki tüm servetle eşdeğerdi. Mutfaklarda çalışarak, peni karşılığında ayak işleri yaparak o parayı belki bir senede biriktirebilirdim. Tabii o da şansım yaver giderse.</p>

    <p>Gereken zaman dahilinde bu parayı sağdan soldan çalabileceğime yönelik bir umuda kapıldım. Yine de bu umudun kaynağının farkındaydım: çaresizlik. O kadar çok parası olan insanların kafası genelde o parayı keselerinde tutmayacak kadar çalışırdı.</p>

    <p>İçlerinden biri yanıma gelene dek hocaların masadan ayrıldıklarını fark etmedim. Başımı kaldırınca karşımda Baş Arşivci’yi gördüm.</p>

    <p>Lorren iki metreye yaklaşan boyuyla tahmin ettiğimden de uzundu. Uzun yüzü ve elleri ona çekilip sündürülmüş gibi bir görünüm veriyordu. Kendisini fark ettiğimi görünce konuştu. “Babanın adı Arliden mi dedin?”</p>

    <p>Soruyu sesinde en ufak bir pişmanlık ya da özür taşımaksızın tam bir soğukkanlılıkla sormuştu. Üniversite’ye girme umutlarımı yıktıktan sonra yanıma gelip günaydın dercesine ölü babamdan bahsetmesi beni çok kızdırdı.</p>

    <p>“Evet,” dedim alçak bir sesle.</p>

    <p>“Ozan Arliden mi?”</p>

    <p>Babam kendini hep bir kumpanyacı olarak görürdü. Kendine asla ozan ya da müzisyen demezdi. Ondan bu şekilde bahsedildiğini duymak sanki mümkünmüş gibi beni daha da kızdırdı. Cevap vermeye tenezzül etmeksizin kafamı sertçe sallamakla yetindim.</p>

    <p>Hareketimden alındıysa bile göstermedi. “Hangi kumpanyada bulunduğunu merak ediyordum da.”</p>

    <p>Kendime daha fazla hâkim olamadım. “Oh, demek <em>merak ediyordun,</em>” dedim, kumpanyada sivrilen dilimin elverdiği kadar bir garezle. “Öyleyse bir süre daha merak etmen gerekecek. Çünkü ben cehaletin pençesinde kalmaya mecburum. Sanırım sen de bundan biraz pay alabilirsin. Hele ben üç talent kazanıp geri geleyim, ondan sonra tekrar sorarsın.” Adama, onu gözlerimle yakmak istercesine sert bir bakış attım.</p>

    <p>Tepkisi yok denecek kadar azdı. Lorren Hoca’dan herhangi bir tepki almanın bir kaya parçasına göz kırptırmak kadar zor olduğunu sonradan öğrenecektim.</p>

    <p>Beni önce belli belirsiz bir şaşkınlıkla süzdü, ardından öfke dolu bakışlarım karşısında silik bir tebessüm ederek bir kâğıt parçası uzattı.</p>

    <p>Kâğıdı açıp okudum. Şöyle yazıyordu: “Kvothe. Bahar dönemi. Harç: -3 Tin.” <em>Haricen</em> üç talent. Tabii ya.</p>

    <p>İçim öyle bir rahatladı ki anlatamam. Sanki dev bir dalga bacaklarıma çarpmışçasına ansızın yere çöktüm ve hüngür hüngür ağlamaya başladım.</p>
  </div>
</body>
</html>
