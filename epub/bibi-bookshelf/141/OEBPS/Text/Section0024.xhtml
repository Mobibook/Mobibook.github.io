<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Beşinci Bölüm</h1>

    <h2 class="baslik_2 sigil_not_in_toc">Avuntular ve Vedalar</h2>

    <p>Kasabanın adı Hallowfell’di. Orada birkaç günlüğüne durmamızın sebebi kasabada iyi bir araba tamircisi olması ve arabalarımızın neredeyse tamamının elden geçirilmesi gerektiğiydi. Biz beklerken Ben reddedemeyeceği bir teklifle karşılaştı.</p>

    <p>Kadın epey zengin, epey genç bir duldu ve benim tecrübesiz gözlerimde epey çekiciydi. Bahanesi, küçük oğluna ders verecek birine ihtiyaç duymasıydı. Fakat Ben ile onu yan yana yürürken gören herkes işin aslını anlayabiliyordu.</p>

    <p>Kadın eskiden kasabanın bira imalatçısıyla evliydi, fakat adam iki sene önce boğularak ölmüştü. Kadın, bira imalathanesini elinden geldiğince idare etmesine rağmen, iyi bir iş çıkaracak kadar bilgi sahibi değildi.</p>

    <p>Kısacası, isteseniz bile Ben’e daha iyi bir tuzak kuramazdınız.</p>

    <p class="paragraf">Planlar değişti ve kumpanya Hallowfell’de birkaç gün daha kaldı. On ikinci doğum günüm biraz ileri alınarak Ben’e veda partisiyle birleştirildi.</p>

    <p>Daha iyi anlamanız için şöyle diyeyim: Hiçbir şey bir kumpanyanın kendi mensuplarından biri için düzenlediği bir kutlamadan daha şaşaalı olamaz. İyi sanatçılar her performanslarını özel kılmaya çalışırlar, fakat sergiledikleri gösterinin o güne dek yüzlerce seyirci önünde sergiledikleriyle aynı olduğunu unutmamanız lazım. Kendini işine en çok adayan kumpanyacının bile kimi zaman özensiz bir iş yaptığı olur, hele hele bunun başına kakılmayacağını biliyorsa.</p>

    <p>Küçük kasabalar, kırsal kesimdeki hanlar gibi yerlerde yaşayanlar eğlencenin iyisiyle kötüsünü birbirinden ayıramaz. Fakat aynı şey kumpanyacılar için geçerli değildir.</p>

    <p>Öyleyse bir düşünün, gösterinizi belki bin kez izlemiş birilerini nasıl eğlendirebilirsiniz? Eski numaraları bir köşeye kaldırıp yenilerini deneyerek ve iyi bir sonuç elde etmeyi umarak. Zaten büyük başarısızlıklar da, en az büyük başarılar kadar keyif vericidir.</p>

    <p>İçine burukluğun da karıştığı sıcak duygularla dolu o harika akşamın rüzgâr gibi geçtiğini hatırlıyorum. Kemanlar, lavtalar ve davullar çalarken herkes gönlünce dans edip şarkı söyledi. Hatta fey cümbüşlerini gölgede bıraktık desem yalan olmaz.</p>

    <p>Bir sürü hediye aldım. Trip her oğlanın kendine zarar verebileceği bir şeye sahip olması gerektiğini söyleyerek bana deri saplı bir cep çakısı hediye etti. Shandi ise bir çocuğun nesi var nesi yoksa doldurabileceği bir sürü cebi bulunan, kendi elleriyle ördüğü güzel bir pelerin. Ailemin hediyesi koyu renkli ahşaptan yapılma şahane bir lavtaydı. Tabii hemen bir şarkı çalmam istendi ve Ben bana eşlik etti. Bazen bu yabancı enstrümanın tellerine yanlış basmama ve Ben’in bir iki kez şarkıyı yanlış perdeden söylemesine rağmen hoş bir tecrübeydi.</p>

    <p>Ben “tam da böyle bir kutlama” için sakladığı küçük bir fıçı bal likörü açtı. Likörün tadının tıpkı kendimi hissettiğim gibi olduğunu hatırlıyorum: biraz tatlı, biraz acı ve oldukça ağır.</p>

    <p>Pek çok kişi bir araya gelerek “Biracı Başı Ben Baladı” diye bir şey yazmıştı. Babam bir yandan arp çalarken bir yandan da şiiri Modeg kraliyet soyunu sıralar gibi tam bir ağırbaşlılıkla okudu. Dinleyenler karınları ağrıyana dek gülerken en çok kahkaha Ben’den yükseldi.</p>

    <p>Gece bir ara annem beni ellerimden tutup kaldırdı ve karşılıklı dönerek dans etmeye başladık. Gülüşü rüzgâra karışan bir müziğin notaları gibiydi. Beni döndürürken saçları ve eteği savruluyor, sadece annelerin kokabilecekleri gibi güven kokuyordu. O koku ve gülerek verdiği öpücük, Ben’den ayrılışımızın acısını diğer tüm eğlencelerin toplamından daha fazla azalttı.</p>

    <p>Shandi sadece Ben’e özel bir dans teklifinde bulundu, ama sadece Ben çadırına geldiği takdirde. Ben’in yüzünün kızardığını daha önce hiç görmemiştim. Bir süre tereddüt etti. Teklifi reddettiğindeyse canından bir parça koptuğu anlaşılıyordu. Shandi itiraz ederek hoş bir ifadeyle surat astı ve bu dans üzerinde uzun zamandır çalıştığını söyledi. Nihayet Ben’i sürükleyerek de olsa çadırına soktu. Gözden kayboldukları anda tüm kumpanyadan cesaret verici bir tezahürat yükseldi.</p>

    <p>Trip ile Teren kısmen nefes kesici bir düello, kısmen dramatik bir tiyatro (Teren’in eseri) ve kısmen de Trip’in oracıkta uydurduğundan emin olduğum maskaralıktan oluşan sahte bir kılıç dövüşü tertiplediler. İkisi kampta ayak basılmadık yer bırakmadı. Trip dövüş sırasında kılıcını kırmayı, onu bir bayanın elbisesinin altına saklamayı, dövüşe bir sosisle devam etmeyi ve sonucunda ağır yaralanmaması bir mucize sayılabilecek kadar inanılmaz akrobatik hareketler yapmayı başardı. Yine de pantolonunun arka kısmının yırtılmasına engel olamadı.</p>

    <p>Muhteşem bir ateş soluma gösterisine kalkışayım derken alev alan Dax’in söndürülmesi gerekti. Neyse ki sakalının biraz alazlanması ve gururunun epey incinmesiyle kurtuldu. Ben’in özenli bakımı, bir maşrapa bal likörü ve herkesin kaş sahibi olamayacağına yönelik bir hatırlatmayla çabucak düzeldi.</p>

    <p>Ebeveynlerim “Sör Savien Traliard’ın Ezgisi” adlı şarkıyı seslendirdiler. Büyük şarkıların çoğu gibi Sör Tavien de Illien tarafından yazılmıştı ve genellikle şahaseri olarak kabul görürdü.</p>

    <p>Bu şarkıyı harika bulurum, özellikle de babamın onu baştan sona söylemesini yalnızca bir iki kez dinlediğim için. Son derece karmaşık bir eserdir ve babam tüm kumpanya içinde onun hakkını verebilecek yegâne adamdı. Pek göstermese de ona bile zor geldiğini biliyordum. Annem de yumuşak ve kıvrak sesiyle ona eşlik etti. Beraber nefes alırlarken yanlarında ateş bile sönük kalıyordu. Yüreğimin şarkıyla beraber hop oturup hop kalktığını hissedebiliyordum. Böyle bir şarkının trajedisinde birbiriyle bu kadar kusursuz kaynaşabilen bu iki ses karşısında gözyaşlarımı tutamadım.</p>

    <p>Evet, sonunda ağladım. Zaten o zamandan beri de hep ağlarım. Öyküsünü okumak bile beni ağlatır. Kanımca bu şarkıyı dinlerken yüreği sızlamayan, insanlıktan nasibini almamış demektir.</p>

    <p>Şarkı bittiğinde herkesin gözlerini sildiği ve burunlarını sümkürdüğü kısa bir sessizlik yaşandı. Makul bir toparlanma sürecinin ardından biri, “Lanre! Lanre!” diye bağırdı.</p>

    <p>Bağırışa başkaları da eşlik etti. “Evet, Lanre!”</p>

    <p>Babam muzipçe tebessüm ederek başını iki yana salladı. Tamamlayana kadar hiçbir şarkısını söylemezdi.</p>

    <p>“Hadi ama, Arl!” diye seslendi Shandi. “Yeteri kadar turşusunu kurdun. Çıkar artık şunu kavanozdan.”</p>

    <p>Babam gülümsemeyi sürdürerek başını tekrar sağa sola salladı. “Daha hazır değil.” Eğilip lavtasını dikkatle kutusuna koydu.</p>

    <p>“Bir küple söyleyiver, Arliden.” Bu seferki ses Teren’e aitti.</p>

    <p>“Evet, Ben’in hatırına. Bu kadar bekledikten sonra dinlememesi büyük haksızlık...”</p>

    <p>“...şarkı üzerinde çalışmıyorsan onca zaman karınla beraber arabanda ne...”</p>

    <p>“Söyle!”</p>

    <p>“Lanre!”</p>

    <p>Trip tüm kumpanyayı çabucak organize ederek bir zikir başlattı. Uluyan bu güruh karşısında babam ancak bir dakika dayanabildi, sonra eğildi ve lavtayı kutusundan geri çıkardı. Herkes tezahürat etti.</p>

    <p>Babam oturur oturmaz kalabalık sustu. Babam enstrümanını daha az önce bırakmasına rağmen bir iki teli akort etti, parmaklarını çıtlattı ve deneme amacıyla birkaç nota çaldı. Sonra şarkıya öyle yumuşak bir giriş yaptı ki daha başladığını bile anlamadan kendimi onu dinlerken buldum. Müzik yükselip alçaldıkça babamın sesi ona eşlik etti.</p>

    <blockquote class="dize">
      <p><em>“Oturup dinleyin, çünkü şarkı söyleyeceğim</em></p>

      <p><em>Bir öykü var, yazılıp unutulmuş</em></p>

      <p><em>Eski ve kayıp. Bir adamın öyküsü</em></p>

      <p><em>Bahar kadar güçlü Lanre’nin</em></p>

      <p><em>Kılıcın çeliğini elinde hazır tutmuş.</em></p>

      <p><em>Nasıl dövüştüğüne, düştüğüne ve kalktığına</em></p>

      <p><em>Sonra bir daha kalkmamacasına battığına</em></p>

      <p><em>Kulak verin.</em></p>

      <p><em>Onu mahveden sevgiydi, anavatanına duyduğu</em></p>

      <p><em>Ve bir de karısı Lyra’ya aşkı oldu.</em></p>

      <p><em>Kimisi der ki, ölümün kapısında bile</em></p>

      <p><em>Yeniden doğarken onun adını söylemiş</em></p>

      <p><em>Aldığı ilk nefesle.”</em></p>
    </blockquote>

    <p>Babam durup derin bir soluk aldı. Devam edecekmişçesine ağzını açtı. Sonra yüzüne geniş, hınzır bir tebessüm yayıldı ve lavtasını kaldırmaya davrandı. Her kafadan bir itiraz ve epeyce şikâyet yükseldi, fakat herkes bu kadarını bile duyduğu için şanslı olduğunu biliyordu. Biri dansa başlanması için birkaç tel tıngırdattı ve itirazların arkası kesildi.</p>

    <p>Ebeveynlerim birbirlerine sarılarak dans ettiler; annemin başı babamın göğsüne yaslıydı ve ikisinin de gözleri kapalıydı. Hallerinden tamamıyla memnun görünüyorlardı. Öyle birini, yani size sarıldığı zaman hiç düşünmeksizin gözlerinizi dünyaya kapayabileceğiniz bir kişiyi bulabilirseniz, kendinizi şanslı sayın. Sadece bir günlüğüne, hatta bir dakikalığına bile olsa. Müzik eşliğinde hafif hafif sallanmaları, bunca yıl sonra bile aşkı düşündüğümde aklıma gelen ilk görüntüdür.</p>

    <p>Ardından Ben kendinden emin ve heybetli adımlarla annemle dans etti. Birlikte ne kadar güzel göründükleri beni şaşırttı. Bir yanda köşeli yüzü ve yarısı yanmış kaşlarıyla yaşlı, tıknaz, saçlarına kır düşmüş Ben. Diğer yandaysa teni ateş ışığında parıldayan narin, taze ve ışıl ışıl annem. Yarattıkları tezatla birbirlerini tamamlıyorlardı. Onları bir daha asla beraber göremeyebileceğimin bilinciyle içim sızladı.</p>

    <p>Artık gökyüzü doğuda aydınlanmaya başlıyordu. Herkes son bir kez veda edebilmek için bir araya toplandı.</p>

    <p>Gitmeden önce ona ne dediğimi anımsayamıyorum. Sözlerimin son derece yetersiz kaldığının farkındaydım, ama Ben’in içimden geçenleri anladığını biliyordum.</p>

    <p>Öğrettikleri yüzünden başımı derde sokmayacağıma dair benden söz aldı. Sonra biraz eğilerek bana sarıldı ve saçlarımı karıştırdı. Bu hareketinden hiç rahatsız olmadım. Ben de karşılık olarak kaşlarını düzeltmeye çalıştım; bu hep yapmak istediğim bir şeydi.</p>

    <p>Şaşkın yüz ifadesi harikuladeydi. Bana tekrar sarıldı, sonra bir adım geri çekildi.</p>

    <p>Ebeveynlerim o bölgeye yolumuz tekrar düştüğünde kumpanyayı kasabaya doğru yönlendireceklerine söz verdiler. Kumpanyacılarsa herhangi bir yönlendirmeye ihtiyaç duymayacaklarını söylediler. Ama o genç yaşıma rağmen gerçeği biliyordum. Onu tekrar görmem için aradan uzun bir zaman geçmesi gerekecekti. Belki de yıllar.</p>

    <p>O sabah yola nasıl çıktığımızı bilmesem de uyumaya çalıştığımı ve donuk, acı tatlı bir sızı haricinde kendimi çok yalnız hissettiğimi hatırlıyorum.</p>

    <p>Akşamüstü uyandığımda yanımda bir bohçanın durduğunu gördüm. Çuval bezine sarılı ve ağzı bağlı bohçanın üzerinde adımı taşıyan bir kâğıt parçası vardı. Kâğıt küçücük bir bayrak gibi rüzgârda dalgalanıyordu.</p>

    <p>Bohçayı açınca içindeki kitabın cildini hemen tanıdım. Adı <em>Söylem ve Mantık</em> idi. Abenthy bu kitabı bana tartışma sanatını öğretmekte kullanırdı. Bir düzine kitaplık küçük kütüphanesinde baştan sona okumadığım tek kitap oydu ve ondan nefret ederdim.</p>

    <p>Kapağı kaldırınca içine bir şeyler yazılı olduğunu gördüm. Diyordu ki:</p>

    <blockquote class="metin_2">
      <p><em>“Kvothe,</em></p>

      <p><em>Kendini Üniversite’de iyi kolla. Beni gururlandır.</em></p>

      <p><em>Babanın şarkısını daima hatırla. Düşüncesiz davranışlardan uzak dur.</em></p>

      <p><em>Dostun,</em></p>

      <p><em>Abenthy.”</em></p>
    </blockquote>

    <p>Üniversite’ye katılıp katılmayacağım konusunda Ben’le hiç konuşmamıştım. Günün birinde oraya gitme hayalleri kurmuyor değildim tabii, ama bunlar ebeveynlerimle paylaşmaya çekindiğim hayallerdi. Üniversite’ye gitmek ailemi, kumpanyamı, tanıdığım herkesi ve her şeyi bırakmam anlamına geliyordu.</p>

    <p>Açıkçası bunun düşüncesi bile ürkütücüydü. Bir günlüğüne veya dönülüğüne değil de aylarca, belki de yıllarca bir yerde kalmak acaba nasıl bir şeydi? Hiç gösteri yapmamak? Trip’le taklalar atmamak ya da <em>Dilek için Üç Peni</em> oyununda şımarık bir soylu çocuğu canlandırmamak? At arabalarıyla oradan oraya gitmemek? Birlikte şarkı söyleyecek birini bulamamak?</p>

    <p>Konu hakkında hiçbir şey söylemediysem de Ben aklımdan geçenleri tahmin etmişti. Yazısını tekrar okudum, biraz gözyaşı döktüm ve elimden gelenin en iyisini yapacağıma dair ona söz verdim.</p>
  </div>
</body>
</html>
