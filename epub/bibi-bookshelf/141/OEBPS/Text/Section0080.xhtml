<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yetmiş Birinci Bölüm</h1>

    <h2 class="baslik_2 sigil_not_in_toc">Garip Bir Çekim</h2>

    <p>Üç dakika sonra en yakın ahırın kapısından içeri girdim. Yaklaştığımı gören iyi giyimli Cealdimli bir adam beni karşılamak için gülümseyerek öne çıktı. “Ah, genç bayım,” dedi elini uzatarak. “Adım Kaerva. Acaba...”</p>

    <p>“Bana bir at lazım,” diyerek elini çarçabuk sıktım. “Sağlıklı, dinç ve iyi beslenmiş bir at. Bugün altı saatlik zorlu yolculuğu kaldırabilecek bir tane.”</p>

    <p>“Tabii, tabii,” dedi Kaerva, ellerini ovuşturup kafa sallayarak. “Tanrının izniyle her şey mümkündür. Sizin için seve seve...”</p>

    <p>“Dinle,” dedim tekrar sözünü keserek. “Çok acelem var, o yüzden boş lafları geçelim. Ben ilgilenmiyormuş gibi yapmayacağım. Sen de beygirlerine geçit töreni düzenleterek vaktimi boşa harcamayacaksın. Eğer on dakika içinde buradan bir at satın alamazsam gidip başka bir yerden alacağım.” Gözünün içine baktım. <em>“Lhinsatva?”</em></p>

    <p>Cealdimli adamın ağzı açık kaldı. “Bayım, at satın almak asla aceleye getirilmemelidir. İnsan kendine on dakikada bir eş seçmez ve yoldayken at, eşten bile daha önemlidir.” Çekingenlikle tebessüm etli. “Tanrı bile...”</p>

    <p>Sözünü bir kez daha kestim. “Bugün Tanrı değil ben at satın alıyorum.”</p>

    <p>Cealdimli at tüccarı durup düşündü. “Peki,” dedi usulca, benden ziyade kendi kendine. “<em>Lhin,</em> gelin de elimizdekilere bir bakın.”</p>

    <p>Beni ahırdan çıkarıp küçük bir ağıla götürdü. Çitin yakınını işaret etti. “Şu benekli kısrak harika bir hayvandır. Yolculuk için...”</p>

    <p>Adamı duymazdan gelerek çitin kenarında boş boş duran yarım düzineden fazla beygiri inceledim. Uzun süreliğine bir at sahibi olmak imkânım ve bunun için sebebim bulunmasa bile iyiyle kötüyü ayırt edebilirdim ve burada gördüklerimin hiçbiri ihtiyacımı karşılamıyordu.</p>

    <p>Kumpanyacılar arabalarını çeken atlara muhtaçtırlar. Ailem bu alandaki eğitimimi hiç ihmal etmemişti. Daha sekiz yaşımdayken atları bir bakışta değerlendirebilir olmuştum ki bu oldukça faydalı bir beceriydi. Uğradığımız kasabalarda yaşayanlar bize sık sık içi geçmiş ya da ömrünün sonlarına yaklaşan beygirleri kakalamaya çalışırlar, hatamızı anlayana kadar oradan kilometrelerce uzaklaşmış olacağımıza güvenirlerdi. Komşusuna hastalıklı ve topal bir at satan insanın başına bir sürü dert açılırdı, fakat pis ve aşağılık Ruhları dolandırmaktan ne zarar gelirdi ki?</p>

    <p>Kaşlarımı çatarak adama doğru döndüm. “Kıymetli vaktimin iki dakikasını boşa harcadın. Demek ki hâlâ durumumu anlayabilmiş değilsin. Mümkün olduğunca açık konuşacağım. Bugün zorlu bir yol tepebilecek hızlı bir at istiyorum. Bunun karşılığında hiç pazarlık etmeden eline tıkır tıkır para sayacağım.” İçi dolu kesemi kaldırıp sallarken, adamın hakiki Cealdim gümüşünün şıkırtısını tanıyabileceğini biliyordum.</p>

    <p>“Bana satacağın at yolda nal düşürür, topallar ya da gölgelerden bile ürkmeye başlarsa büyük bir fırsatı kaçıracağım. Geri alamayacağım bir fırsatı. Bu olursa geri gelip paramı iade etmeni istemeyeceğim. İnzibata şikâyette de bulunmayacağım. Hemen bu gece yürüyerek Imre’ye döneceğim ve evini ateşe vereceğim. Sonra sen geceliğinin ve kukuletanın içinde dışarı fırladığında seni öldüreceğim ve pişirip yiyeceğim. Hemen oracıkta, komşularının gözü önünde.”</p>

    <p>Adama son derece ciddi bir bakış attı, “İşte teklifim bu, Kaerva. Beğenmediysen söyle de başka yere gideyim. Yoksa bu miskin mahlukatları bırakıp bana gerçek bir at göster.”</p>

    <p>Dehşetten çok hayrete düşen kısa boylu adam bana bakakaldı. Durumu tam manasıyla idrak etmeye başladığını görebiliyordum. Herhalde benim zengin bir soylu çocuğu ya da kafayı üşütmüş bir zırdeli olduğumu düşünüyordu. Belki ikisi birden.</p>

    <p>“Pekâlâ,” dedi sesindeki sahte samimiyeti bırakarak. “Zorlu bir yolculuk derken ne kadar zorlu demek istiyorsunuz?”</p>

    <p>“Çok zorlu,” dedim. “Bugün nereden baksan yüz on kilometre katetmem gerekiyor. Üstelik toprak yollardan gideceğim.”</p>

    <p>“Eyere ve kolana da ihtiyacınız olacak mı?”</p>

    <p>Kafa salladım. “Süslü püslü bir şey istemem. Yeni de olmasın.”</p>

    <p>Kaerva derin bir nefes aldı. “Peki. Ne kadar paranız var?”</p>

    <p>Başımı iki yana sallayarak sertçe gülümsedim. “Atı göster ve ücretini söyle. Bir Vaulder hiç fena olmaz. Yeteri kadar enerjik bir hayvansa biraz asi olmasına itiraz etmem. İyi bir Vaulder kırması ya da bir Khersh binek atı bile işimi görür.”</p>

    <p>Kaerva kafa salladı ve beni ahırın geniş kapısından içeri soktu. “Elimde bir Khersh var. Hem de safkan.” Seyislerden birine el etti. “Hemen siyah kısrağı getir.” Oğlan koşa koşa gitti.</p>

    <p>Ahırcı bana doğru döndü. “Harika bir hayvan. Satın almadan önce emin olmak için onu biraz gezdirdim. Bir kilometreyi hiç zorlanmadan dörtnala koştu. Binmesi de çok rahattı. Siz lord hazretlerine doğruyu söylüyorum.”</p>

    <p>Kafa salladım; safkan bir Khersh atı tam bana göreydi. Fakat efsanevi bir güce sahip bu atların fiyatı da ona göre yüksek olurdu. İyi eğitimli bir Khersh bineği en azından bir düzine talent ederdi. “Ne kadar istiyorsun?”</p>

    <p>“İki mark,” dedi ahırcı, sesinde en ufak bir özür ya da yaltaklanma olmadan.</p>

    <p>Tehlu aşkına, adam yirmi talent istiyordu. Atın o kadar etmesi için nallarının gümüşten olması gerekirdi. “Uzun uzun pazarlık edecek havamda değilim, Kaerva,” diye kestirip attım.</p>

    <p>“O konuda beni yeterince bilgilendirdiniz, Lordum,” dedi. “Size ederini söylüyorum. İşte, kendiniz görün.”</p>

    <p>Seyis oğlan tam o sırada canavar gibi bir atı içeri soktu. Burnundan kuyruk ucuna kadar simsiyah olan mağrur başlı hayvan, en az on sekiz karış yüksekliğindeydi. “Koşmayı çok sever,” dedi Kaerva, sesinde hakiki bir sevgiyle. Elini atın düzgün siyah boynunda gezdirdi. “Şu renge bir bakın. Bir tane gri kıl yok. Bu bile yirmi talent etmesine yeter.”</p>

    <p>“Rengi umurumda değil,” dedim dalgın bir edayla, atta yara veya yaşlılık belirtileri ararken. Hiçbir şey yoktu. Hayvan parlak, genç ve güçlüydü. “Bana tek gereken şey sürat.”</p>

    <p>“Anlıyorum,” dedi adam özür dilercesine. “Ama rengi göz ardı edemeyiz. Bir iki dönü bekleyecek olursam genç bir lord sırf görünümü için onu satın alacaktır.”</p>

    <p>Dediğinin doğru olduğunu biliyordum. “Bir adı var mı?” diye sordum, simsiyah hayvana yavaşça yaklaşırken. Bana alışması için ona elimi koklattım. Pazarlık aceleye getirilebilir, fakat aynı şey bir atla yakınlaşmak konusunda geçerli değildir. Sadece ahmaklar, genç ve asi bir Khersh atında ilk izlenim bırakmak için acele ederler.</p>

    <p>“Cevap verdiği bir isim bulamadık,” dedi ahırcı.</p>

    <p>“Adın ne, oğlum?” diye sesime alışabilmesi için nazikçe sordum, iri ve zeki bakışlı gözlerinden birini üzerimde tutarak elimi hafifçe kokladı. Geri çekilmedi, ama kendini rahat hissetmediği de belliydi. Daha da yaklaşırken sesimin onu gevşeteceğini umarak konuşmayı sürdürdüm. “Güzel bir adı hak ediyorsun. Kendini akıllı zanneden bir lord bozuntusunun sana Geceyarısı ya da Kurum gibi bir isim vermesini hiç istemem.”</p>

    <p>Atın yanına iyice sokulup bir elimi boynuna koydum. Derisinin altındaki kaslar seğirdiyse de hayvan geri kaçmadı. Gücü kadar mizacından da emin olmam gerekiyordu. Ürkek bir atın sırtından düşme tehlikesini göze alamazdım. “Yarım akıllı biri kulağa hoş gelmese bile sana Katran ya da Zift demeye kalkabilir. Veya Arduvaz. Tanrı korusun, Siyahi gibi bir isim bile alabilirsin; bu senin gibi bir prense hiç yakışmaz.”</p>

    <p>Babam yeni atlarla hep böyle sakinleştirici bir ses tonuyla uzun uzun konuşurdu. Hayvanın boynunu okşarken aklıma ne gelirse söylemeyi sürdürdüm. “Uzun bir soydan geliyorsun. Güzel bir isim alasın ki insanlar senin sıradan bir at olduğunu sanmasınlar. Önceki sahibin Cealdimli miydi?” diye sordu. <em>“Ve vanaloi. Tu teriam keta. Palan te?”</em></p>

    <p>Atın bu tanıdık dil karşısında biraz gevşediğini sezdim. Dikkatle incelemeyi sürdürerek diğer tarafına geçtim ve onu varlığıma alıştırmaya çalıştım. <em>“Tu Ketha?”</em> diye sordum. <em>Kömür müsün? “Tu mahne?” Gölge misin?</em></p>

    <p>Alacakaranlık demek istiyordum, fakat sözcüğün Siaruca’daki karşılığı bir türlü aklıma gelmedi. Yine de durmayıp kafadan bir şeyler attım. Bunu yaparken de çatlak veya kırık olup olmadıklarını anlamak için atın toynaklarını inceledim. <em>“Tu Keth-Selhan?” İlk gece misin?</em></p>

    <p>Koca siyah at başını eğip bana burnunu sürttü. “Hoşuna gitti, değil mi?” dedim gülerek. Aslında pelerinimin ceplerinden birine tıkıştırdığım kurutulmuş elmanın kokusunu aldığını biliyordum. Ama önemli olan artık beni kendine yabancı hissetmemesiydi. Yiyecek istemek için beni dürtecek kadar kendini rahat hissediyorsa, bir günlük zorlu yolculukta yeteri kadar iyi geçinebilirdik.</p>

    <p>“Keth-Selhan adı ona uydu galiba,” dedim, tekrar Kaerva’ya doğru dönerek. “Bilmem gereken başka bir şey var mı?”</p>

    <p>Kaerva’nın biraz telaşlı bir hali vardı. “Sağ tarafından yaklaşılmasını pek sevmez.”</p>

    <p>“Ne kadar sevmez?”</p>

    <p>“Birazcık. Herhalde o taraftan biraz ürküyor da, ama henüz öyle bir şey görmedim.”</p>

    <p>“Nasıl eğitildi? Yakın yularla mı, yoksa kumpanyacı usulü mü?”</p>

    <p>“Yakın.”</p>

    <p>“Peki. Benimle anlaşman için bir dakikan kaldı. Bu iyi bir hayvan, ama onun için yirmi talent ödeyecek değilim.” Kati bir sesle konuşmama rağmen kalbimde hiç umut yoktu. Karşımdaki harikulade bir hayvandı ve rengi sebebiyle en az yirmi talent ederdi. Yine de denemeden geçmeyip fiyatı on dokuz talente indirmesi için adamı ikna etmeye çalışacaktım. Bunu başarabilirsem en azından Trebon’a vardığım zaman karnımı doyuracak ve oda tutacak kadar param kalırdı.</p>

    <p>“Pekâlâ,” dedi Kaerva. “On altı.”</p>

    <p>Bu beklenmedik indirim karşısında ağzımın bir karış açık kalmasını önleyen tek şey yıllarca aldığım sahne eğitimim oldu. “On beş,” dedim, kızmış gibi yaparak. “Ve buna eyer, kolan ve birkaç torba yulaf da dahil.” Daha şimdiden anlaşma sağlanmış gibi kesemden paraları çıkarmaya koyuldum.</p>

    <p>Kaerva inanılmaz biçimde kafa sallayarak seyislerden birini eyer ve kolan getirmesi için yolladı.</p>

    <p>Ben parayı Kaerva’nın avcuna sayarken yardımcısı koca siyah atı eyerledi. Cealdimli ahırcı her nedense benimle göz göze gelmekten kaçınıyordu.</p>

    <p>Atları bu kadar iyi bilmeseydim dolandırıldığımı düşünürdüm. Belki de at çalıntıydı veya adamın acilen paraya ihtiyacı vardı.</p>

    <p>Sebep ne olursa olsun umurumda değildi. Artık şansımın biraz açılma vakti gelmişti. En iyisi de Trebon’a vardığım zaman atı satıp ufak bir kâr elde edebilecek olmamdı. Zaten zararına bile olsa onu bir an önce satmam gerekiyordu. Böyle bir atın ahır, beslenme ve tımar giderleri bana günde bir peniye patlardı. Ona uzun süre sahip olmam mümkün değildi.</p>

    <p>Seyahat heybemi bir eyer çantasına tutturdum. Kolanı ve üzengileri kontrol ettim, ardından Keth-Selhan’ın sırtına çıktım. Yola koyulmak için benim kadar sabırsızlanan hayvan biraz sağa kaçtı. Dizginleri şaklatmamla beraber oradan hızla ayrıldık.</p>

    <p class="paragraf">Atlarla ilgili çoğu sorun doğrudan atın kendisinden kaynaklanmaz. Atlar genellikle binicilerinin cehaletinden zarar görürler. Sahipleri onları doğru düzgün nallamazlar, yeteri kadar beslemezler, sonra da kendilerine topal ve içi geçmiş bir hayvan satılarak dolandırıldıklarından yakınırlar.</p>

    <p>Ben atlardan iyi anlardım. Ebeveynim onlara binmeyi ve bakmayı bana öğretmişti. Asıl tecrübem binmekten ziyade çekmek için yetiştirilen daha hantal hayvanlar üzerine de olsa, gerektiği zaman süratle yol almayı iyi bilirdim.</p>

    <p>Acelesi olan pek çok binici atını kısa zamanda çok yorar. Daha yolun başında hayvanı dörtnala koşturur, sonra da bir saate kalmadan atı topal ya da yarı baygın halde bulur. Bu tam bir ahmaklıktır. Sadece katıksız bir piç kurusu hayvanına bu şekilde muamele eder.</p>

    <p>Ama açık konuşmak gerekirse Trebon’a daha kısa sürede varacağımı bilsem Keth-Selhan’ı öldüresiye koşturturdum. Piçlik yapmaktan çekinmediğim bazı zamanlar vardır. Bu da o zamanlardan biriydi. Chandrialılar ve onların ailemi neden öldürdükleri hakkında daha çok bilgi toplayabilmek için bir değil bir düzine atı bile öldürmeye razıydım.</p>

    <p>Lakin öyle yapmanın bana bir faydası dokunmazdı. Beni Trebon’a ölü değil sadece canlı bir at götürebilirdi.</p>

    <p>İşte bu yüzden Keth-Selhan’ı alıştırmak amacıyla önce yürüme temposunda ilerlettim. Muhtemelen sabırsızlığımı sezdiği için daha hızlı gitmeye hevesliydi ve yolum sadece birkaç kilometre olsaydı buna karşı çıkmazdım. Fakat ona en az seksen, belki de yüz on kilometre boyunca ihtiyaç duyacaktım ve bu durum sabır gerektiriyordu. Koşmasını önlemek için bir iki kez dizginlerine asılmam gerekti.</p>

    <p>İki kilometre sonra onu hafiften tırısa kaldırdım. Hareketleri bir Khersh atı için bile son derece yumuşaktı, fakat nasıl bir hayvana binerseniz binin tırıs gitmek binici için çok sarsıcıdır. Kısa zaman içinde gövdemdeki yeni dikişler zorlanmaya başladı. O şekilde bir kilometre daha gittikten sonra tempoyu eşkine yükselttim. Ne zaman ki Imre’den beş altı kilometre kadar uzaklaştık ve karşımızda dümdüz bir yol bulduk, işte o zaman atımı dörtnala koşturmaya başladım.</p>

    <p>Nihayet gönlünce koşma fırsatı yakalayan Keth-Selhan ok gibi fırladı. Güneş sabah çiyini daha yeni yeni buharlaştırıyordu. Biz yanlarından fırtına gibi geçip giderken, tarlalardaki buğday ve arpayı hasat eden çiftçiler başlarını kaldırıp bize bakıyorlardı. Keth-Selhan hızlıydı; o kadar hızlıydı ki pelerinim bir bayrak gibi rüzgârda dalgalanıyordu. Dramatik bir görünüm sergilediğimi bilmeme rağmen boynumdaki baskıdan kısa sürede rahatsız oldum ve pelerinimi çıkarıp bir eyer çantasına soktum.</p>

    <p>Bir koruluktan geçerken Selhan’ı yeniden tırısa geçirdim. Böylece hem onu biraz dinlendirdim, hem de bir virajı hızla dönüp de devrik bir ağaca veya yavaş giden bir arabaya çarpma riskini ortadan kaldırdım. Koruluktan bir çayıra çıkınca ve yol apaçık görünür hale gelince onu kendi haline bıraktım ve yine rüzgâr gibi gitmeye başladık.</p>

    <p>Bu şekilde bir buçuk saat daha ilerledik. Selhan artık terliyor ve hızla nefes alıp veriyordu. Yine de durumu benimkinden iyiydi. Bacaklarım tamamen uyuşmuştu. Genç ve zinde olmama rağmen yıllardır bir eyere oturmamıştım. At binmek yürümekten daha farklı kaslar gerektirir ve dörtnala gitmek en az koşmak kadar yorucudur, tabii atınızın her kilometreyi iki kat zorlanarak aşmasına razı değilseniz.</p>

    <p>Lafı fazla uzatmayayım; bir sonraki koruluğu memnuniyetle karşıladım. İkimize de hak edilmiş bir mola sağlamak için eyerden atlayıp yürümeye başladım. Elmalarımdan birini ortadan ikiye kesip büyük parçayı atıma verdim. Kırk, kırk beş kilometre kadar aştığımızı tahmin ediyordum. Üstelik güneş daha tepeye varmamıştı bile.</p>

    <p>“İşin kolay kısmı geride kaldı,” dedim Selhan’ın boynunu sevgiyle okşayarak. “Tanrım, ne kadar güzelsin. Bir bu kadar daha rahatlıkla koşabilirsin, öyle değil mı?”</p>

    <p>On dakika yürüdükten sonra şans eseri üzerinden tahta bir köprünün geçtiği küçük bir dereye rastladık. Orada birkaç dakika durup atımın su içmesine izin verdim, sonra aşırıya kaçmadan önce onu çekerek dereden uzaklaştırdım.</p>

    <p>Ardından tekrar sırtına bindim ve yavaş aşamalarla hızını arttırıp sonunda onu yeniden dörtnala koşturdum. Hayvanın boynuna yaslanırken bacaklarım sızım sızım sızlıyordu. Selhan kulaklarımın yanından durmaksızın esip geçen rüzgâra toynaklarıyla tempo tutar gibiydi.</p>

    <p>İlk engelimizle bir saat sonra, geniş bir akıntıyı aşmamız gerektiğinde karşılaştık. Aslında ortada bir tehlike yoktu, fakat eşyalarımın ıslanması riskine girmemek için eyeri çıkartıp her şeyi karşı tarafa bizzat taşımam gerekti. Islak bir koşum takımıyla atıma saatlerce binemezdim.</p>

    <p>Akıntının karşı tarafında Selhan’ı battaniyemle kurulayıp tekrar eyerledim. Tüm bunlar yarım saat sürdü ve atım dinlenmiş bir haldeyken üşümüş bir hale düştü. Bu yüzden onu yavaş bir yürüyüşün ardından önce tırısa, sonra da eşkine geçirmem gerekti. Akıntı bana toplamda bir saat kaybettirdi. Bir tanesiyle daha karşılaşırsak soğuğun Selhan’ın kaslarına işleyebileceğinden korkuyordum. Böyle bir şey olursa Tehlu bile onu dörtnala koşturtamazdı.</p>

    <p>Bir saat sonra tesadüfen yan yana inşa edilmiş bir kilise ile tavernadan ibaret gözüken küçük bir köye ulaştım. Orada Selhan’ın bir yalaktan su içmesine yetecek kadar durakladım. Ben de bu vakti bacaklarımdaki uyuşukluğu gidermek için gezinerek ve kaygıyla güneşe bakarak geçirdim.</p>

    <p>Köyün ardından tarlalar ve çiftlikler giderek seyreldi. Ağaçlar daha kalın ve sık bir hal aldı. Daralan yol iyi durumda değildi; yer yer taşlıktı ve bazı kısımları heyelanlar sonucu yok olmuştu. Buna bağlı olarak biz de süratimizi azalttık. Ama doğrusunu söylemek gerekirse zaten ne benim ne de Selhan’ın dörtnala gidecek halimiz kalmıştı.</p>

    <p>Sonunda yoldan geçen başka bir akıntıyla karşılaştık. Derenin en derin yeri otuz santimi geçmiyordu. Suyun keskin ve pis kokusuna bakarak akıntının yukarısında bir tabakhane veya rafineri olduğunu tahmin ettim. Köprü falan bulunmadığı için Keth-Selhan’ı yavaşça sudan geçirmem gerekiyordu. Atım toynaklarını derenin taşlık dibine dikkatle basarken uzun bir yürüyüşün ardından ayaklarımızı suda dinlendirdiğimizde olduğu gibi güzel bir şey hissedip hissetmediğini merak ettim.</p>

    <p>Dere bizi fazla yavaşlatmadı, fakat sonraki yarım saat boyunca dolambaçlı bir yatağa sahip olan akıntıdan üç kere daha geçmemiz gerekti. Akıntı hiçbir noktada elli santimden daha derin olmadığı için bu durum sorundan çok zahmet teşkil ediyordu. Suyu her geçişimizde o pis koku daha da artıyordu. Çözücüler ve asitler. Kokunun kaynağı bir rafineri değilse bile bir madendi. Su içmeye kalkışacak olursa başını hemen geri çekmek için ellerimi Selhan’ın dizginlerinden ayırmadım, fakat atım o kadar aptal değildi.</p>

    <p>Uzun bir eşkinin ardından bir tepeyi tırmanıp küçük ve çim kaplı bir vadinin dibindeki dörtyol ağzına tepeden baktık. Dörtyol ağzındaki tabelanın hemen altında bir tenekeci duruyordu. Adamın iki eşeğinden birinin sırtında öyle çok heybe ve bohça yüklüydü ki hayvanın her an devrilecekmiş gibi bir hali vardı. Diğeriyse şüphe uyandıracak denli yüksüzdü. Yanında küçük bir alet edevat dağı olan bu eşek toprak patikanın yanında durmuş, sakin sakin otluyordu.</p>

    <p>Yol kenarına koyduğu küçük bir taburede oturmakta olan tenekecinin morali bozuk gibiydi. Beni tepeden inerken görünce yüz ifadesi şenleniverdi.</p>

    <p>Yaklaşırken tabelayı okudum. Kuzeyde Trebon, güneyde Temfalls bulunuyordu. Adamla aramdaki mesafeyi epey kapatınca atımı durdurdum. Biraz dinlenmek hem bana hem de Keth-Selhan’a iyi gelirdi. Ayrıca bir tenekeciye kaba davranacak kadar acelem yoktu. Hem de hiç. Başka hiçbir işe yaramasa bile adam en azından Trebon’la aramda ne kadar kaldığını söyleyebilirdi.</p>

    <p>“Selamlar!” dedi tenekeci, bir eliyle gözlerini gölgeleyip bana bakarak. “Sende bir şey isteyen bir delikanlının yüzü var.” Saçları dökülmekte olan yaşlıca adamın yuvarlak, dostane bir suratı vardı.</p>

    <p>Bir kahkaha attım. “Aslında pek çok şey istiyorum, tenekeci, ama onlardan birini bile sende bulabileceğimden kuşkuluyum.”</p>

    <p>Adam bana sıcak bir ifadeyle tebessüm etti. “Hadi ama, bu kadar peşin hükümlü...” Durup beni düşünceli bakışlarla süzdü. Tekrar göz göze geldiğimizde yüz ifadesi hâlâ sevecen olsa bile öncekinden daha ciddiydi. “Dinle, seninle açık konuşacağım, evlat. Zavallı eşeğim ön toynağından yaralandı ve yükünü taşıyamıyor. Yardım alana kadar buradan ayrılamam.”</p>

    <p>“Normalde hiçbir şey sana yardım etmek kadar beni mutlu edemez, tenekeci,” dedim. “Ama Trebon’a en kısa zamanda ulaşmam lazım.”</p>

    <p>“O hiç sorun değil.” Başıyla kuzeydeki bir tepeyi işaret etti. “Kasaba sadece bir kilometre ötede. Rüzgâr kuzeyden esseydi havadaki duman kokusunu alabilirdin.”</p>

    <p>Adamın işaret ettiği tarafa baktım ve tepenin arkasından yükselen baca dumanlarını gördüm. Yüreğime su serpildi. Başarmıştım. Üstelik henüz öğleyi sadece bir saat geçiyordu.</p>

    <p>Tenekeci sözlerini sürdürdü. “Evesdown Limanı’na bir an önce varmam gerekiyor.” Başıyla bu sefer güneyi işaret etti. “Nehirden aşağı gidecek bir gemiyle anlaştım. Geç kalmak hiç işime gelmez.” Atıma manalı bir bakış attı. “Ama eşyalarımı taşıması için bir yük hayvanına ihtiyacım var.”</p>

    <p>Şansım yaver gidiyordu. Selhan iyi bir attı, fakat Trebon’a vardıktan sonra zaten kısıtlı olan kaynaklarımı tüketmekten başka bir işe yaramayacaktı.</p>

    <p>Yine de onu satmaya hevesli gözükmemeliydim. “Bu hiç de yük taşıyacak cinsten bir at değil,” dedim Keth-Selhan’ın boynunu sıvazlayarak. “Kendisi safkan bir Khersh atıdır ve ömrümde bunun gibisini görmedim.”</p>

    <p>Tenekeci onu kuşkulu gözlerle süzdü. “Bitkin bir hali var,” dedi adam. “Bir kilometre daha koşamaz.”</p>

    <p>Eyerden hızla indim. Uyuşmuş haldeki bacaklarım neredeyse ağırlığımı taşıyamıyordu. “Ona hakkını ver, tenekeci. Ta Imre’den buraya kadar geldi.”</p>

    <p>Tenekeci kıkırdadı. “İyi bir yalancısın, evlat, ama nerede durman gerektiğini bilmiyorsun. Yem fazla büyük olursa balık oltaya gelmez.”</p>

    <p>Dehşete düşmüş gibi yapmama gerek yoktu. “Kendimi doğru düzgün tanıştırmadığım için kusura bakma.” Elimi uzattım. “Adım Kvothe. Bir kumpanyacı ve bir Edema Ruh’um. En çaresiz anımda bile bir tenekeciye yalan söylemem.”</p>

    <p>Adam elimi sıktı. “Şey,” dedi biraz şaşkın bir halde, “senden ve ailenden tüm kalbimle özür dilerim. Sizden birini yolda tek başına görmek pek de kolay değildir.” Ata alıcı gözle baktı. “Imre’den mi geldiğini söylüyorsun?” Kafa salladım. “Orası ne kadar uzaklıkta? Neredeyse yüz kilometre mi? Uzun bir yol...” Bana bilgiç bir ifadeyle tebessüm etti. “Bacakların ne âlemde?”</p>

    <p>Ben de ona sırıtarak karşılık verdim. “Tekrar kendi ayaklarım üzerinde durduğuma çok sevindiğimi söyleyebilirim. Atım sanırım yirmi kilometre daha gidebilir, ama aynı şey benim için geçerli değil.”</p>

    <p>Tenekeci atı tekrar gözden geçirdi ve uzun bir iç geçirdi. “Neyse, dediğim gibi beni zor bir anımda yakaladın. Onun için ne kadar istiyorsun?”</p>

    <p>“Eh,” dedim, “Keth-Selhan safkan bir Khersh atı ve itiraf etmelisin ki harika bir renge sahip. Böyle baştan aşağı simsiyah bir at kolay bulunmaz. Tek bir kılı bile...”</p>

    <p>Tenekeci bir kahkaha attı. “Sözümü geri alıyorum,” dedim. “Sen berbat bir yalancısın.”</p>

    <p>“Neyin bu kadar komik olduğunu anlamıyorum,” dedim biraz asabice.</p>

    <p>Tenekeci bana tuhaf tuhaf baktı. “Tek bir kılının siyah olmadığı doğru.” Kafasıyla Selhan’ın sağrısını işaret etti. “Ama baştan aşağı siyahsa ben de Oren Velciter’ım.”</p>

    <p>Dönüp bakınca atımın arka sol bacağının dizinin yarısına kadar sanki çorap giymiş gibi beyaz olduğunu gördüm. Afallamış bir halde yanına gidip daha yakından bakmak için eğildim. Aslında bacağının o bölgesi bembeyaz değil, daha ziyade solgun bir griydi. Burnuma yolculuğumuzun son ayağında içinden geçtiğimiz deredeki çözücülerin kokusu çalındı.</p>

    <p>“Vay köpoğlusu,” dedim hayretler içinde. “Bana boyalı bir at satmış.”</p>

    <p>“Adından anlamadın mı?” diye kıkırdayarak sordu tenekeci. “<em>Keth-Selhan?</em> Tanrı aşkına be evlat, biri seninle fena kafa bulmuş.”</p>

    <p>“Adı alacakaranlık anlamına geliyor,” dedim.</p>

    <p>Tenekeci başını iki yana salladı. “Siarucan pek iyi değilmiş. <em>Ket-Selem</em> ‘ilk-gece’ anlamına gelir. <em>Selhan</em> ise ‘çorap’ demektir. Atının adı Tek Çorap.”</p>

    <p>Ata bir isim seçtiğimde at tüccarının tepkisini anımsadım. Kaygılı gözükmesine şaşmamak gerekirdi. Tabii o kadar çabuk ve kolayca fiyat kırdığına da. Küçük sırrını anladığımı sanmıştı.</p>

    <p>Tenekeci yüz ifademe gülerek sırtımı sıvazladı. “Üzülme be çocuk. Böyle şeyler hepimizin başına gelir.” Arkasına dönüp heybelerini eşelemeye başladı. “Sanırım bende hoşuna gidecek bir şey var.” Bana doğru döndü ve odunu andıran siyah ve eğri büğrü bir şey uzattı.</p>

    <p>Nesneyi adamdan alıp inceledim. Ağır ve soğuktu. “Bir parça mucur demiri mi?” diye sordum. “Yoksa sihirli fasulyen kalmadı mı?”</p>

    <p>Tenekeci diğer elinde bir iğne tutuyordu. İğneyi nesneye bir karış yaklaştırıp serbest bıraktı. İğne yere düşeceğine siyah demirin düzgün yüzeyine yapıştı.</p>

    <p>Nesneye hayran gözlerle bakakaldım. “Bir mıknatıs taşı ha? Bunu daha önce hiç görmemiştim.”</p>

    <p>“Teknik olarak bir Trebon taşı,” dedi gülümseyerek. “Ne de olsa bu civardan çıkartıldı. Imre taraflarında böyle şeylere ilgi duyan bir sürü insan olsa gerek.”</p>

    <p>Dalgın bir ifadeyle kafa sallayarak mıknatıs taşını ellerimde çevirdim. Küçüklüğümden beri böyle bir şeyi görmek istemiştim. İğneyi mıknatıstan ayırırken düzgün siyah metalle arasındaki garip çekimi hissettim. Ona hayran kalmıştım. Elimde bir parça yıldız demiri tutuyordum. “Sence ne kadar eder?” diye sordum.</p>

    <p>Tenekeci bir müddet düşündü. “Eh, şu anki değeri safkan bir Khersh yük atı kadar olsa gerek.”</p>

    <p>Mıknatısı biraz daha çevirdim ve iğneyi tekrar bırakıp metale geri yapışmasını izledim. “Sorun şu ki, tenekeci, bu atı satın alabilmek için tehlikeli bir kadından borç aldım. Bunu iyi bir fiyattan satamazsam başım belaya girecek.”</p>

    <p>Adam kafa salladı. “O boyuttaki bir gök demiri için on sekiz talentten daha az alırsan enayilik edersin. Onu kuyumculara ya da böyle şeylerin koleksiyonunu yapan zenginlere satabilirsin.” Burnunun yanını sıvazladı. “Ama Üniversite’ye uğrarsan daha da çok kazanırsın. Zahiriyeciler mıknatıs taşlarına bayılırlar. Simyacılar da. Yağlı birini bulursan elindekini epey yüksek bir fiyattan okutabilirsin.”</p>

    <p>Bu iyi bir alışverişti. Manet bana mıknatıs taşlarının az bulunur ve hayli değerli olduğunu öğretmişti. Sadece galvanik özelliklerinden değil, aynı zamanda bunun gibi gök demirlerinin içinde nadir metallerin de bulunabileceğinden. Elimi uzattım. “Öyleyse anlaştık.”</p>

    <p>Ciddiyetle el sıkıştık. Sonrasında tenekeci tam dizginleri tutacakken sordum: “Peki kolan ve eyer için ne vereceksin?”</p>

    <p>Pazarlığı uzatmamın tenekeciyi gücendireceğinden biraz çekiniyordum, fakat adam hınzırca tebessüm etmekle yetindi. “Akıllı çocukmuşsun,” diyerek kıkırdadı. “Biraz daha fazlası için zorlayan insanları severim. Peki ne istersin? Çok güzel bir yün battaniyem var. Ya da biraz ipe ne dersin?” Eşekteki heybelerin birinden bir kangal ip çıkardı. “Yanında ip bulundurmanda daima fayda vardır. Ah, buna ne demeli?” Elinde bir şişeyle bana doğru dönüp göz kırptı. “Enfes bir Aven meyve likörüm var. Atının koşum takımına karşılık üçünü de sana veririm.”</p>

    <p>“Yedek bir battaniye işime yarar,” diye itiraf ettim. Sonra aklıma bir fikir geldi. “Bana uygun giysilerin var mı? Son zamanlarda çok sık gömlek değiştirir oldum.”</p>

    <p>Yaşlı adam ellerinde ip ve şarap şişesiyle biraz duraksadı, ardından da omuz silkip heybelerini eşelemeye geri döndü.</p>

    <p>“Bu civarlarda bir düğün duydun mu?” diye sordum. Tenekeciler etraflarında olup bitenlerden daima haberdardırlar.</p>

    <p>“Mauthen düğününü mü diyorsun?” Bohçalarından birinin ağzını bağlayıp bir başkasına geçti. “Maalesef kaçırdın. Dün yapıldı.”</p>

    <p>Adamın sakin ses tonu karşısında kalbim düğümlendi. Bölgede bir katliam olsaydı tenekeci mutlaka bilirdi. Ansızın boş bir dedikodu yüzünden bir sürü borca girdiğime ve onca yol teptiğime dair korkunç bir duyguya kapıldım. “Orada mıydın? Tuhaf bir şeyler oldu mu?”</p>

    <p>“İşte!” Tenekeci ev yapımı sade bir gri gömlekle bana doğru döndü. “Korkarım pek de matah değil, ama yeni. Şey, yeni gibi.” Uyup uymayacağını kontrol etmek için gömleği üstüme tuttu.</p>

    <p>“Düğün?” diye sordum.</p>

    <p>“Ne? Ah, hayır. Orada değildim. Ama duyduğum kadarıyla epey büyük bir olaymış. Mauthen tek kızını dillere destan bir düğünle evlendirmiş. Hazırlıkları aylarca sürmüş.”</p>

    <p>“Demek tuhaf bir olay duymadın?” diye artan bir kaygıyla sordum.</p>

    <p>Adam çaresizce omuz silkti. “Dediğim gibi, orada değildim. Son birkaç gündür demirhanenin oralardaydım,” diyerek başıyla batıdan tarafı işaret etti. “Tepelerdeki ahaliyle takas yapıyordum.” Ansızın bir şey hatırlamış gibi başının yanına hafifçe vurdu. “Bak aklıma ne geldi. Tepelerin orada ev yapımı bir içki buldum.” Çantalarını tekrar karıştırıp düz, kalın bir şişe çıkardı. “Likör istemiyorsan belki daha güçlü bir şey?..”</p>

    <p>Başımı iki yana sallayacak oldum, ama sonra alkol oranı yüksek bir içkiyle o akşam yaramı temizleyebileceğimi düşündüm. “Olabilir,” dedim. “Tabii teklifin geri kalanına da bağlı.”</p>

    <p>“Senin gibi dürüst bir beyefendiye kanım ısındı,” dedi azametle. “Sana battaniyeyi, her iki şişeyi ve ipi vereceğim.”</p>

    <p>“Çok cömertsin, tenekeci. Lakin ip ile meyve likörünün yerine gömleği tercih ederim. Ötekiler çantamda boşu boşuna ağırlık yapar. Üstelik önümde yürümem gereken uzun bir yol var.”</p>

    <p>Adamın yüzü biraz asıldıysa da omuz silkip geçti. “Sen bilirsin. Battaniye, gömlek, şarap ve üç mangır.”</p>

    <p>Karşılıklı el sıkıştık ve biraz vakit ayırarak eşyalarını Keth-Selhan’a yüklemesine yardımcı oldum, zira önceki teklifini reddederek onu gücendirdiğimi hissediyordum. On dakika sonra tenekeci doğuya doğru yol alırken ben kuzeydeki yeşil tepeleri aşarak Trebon’a doğru ilerlemekteydim.</p>

    <p>Son bir kilometreyi kendi çabamla yürümekten memnundum; böylece bacaklarımın ve sırtımın tutulması geçecekti. Önümdeki zirveye çıkınca tepelerin arasındaki sığ bir çanağa kurulu Trebon’u gördüm. Bir düzine dolambaçlı toprak sokağın etrafına saçılmış yüz kadar binasıyla pek de büyük bir kasaba değildi.</p>

    <p>Kumpanyada geçirdiğim günlerde bir kasabayı ilk bakışta tartmayı öğrenmiştim. Bu bir tavernada şarkı söylerken dinleyicilerinizi değerlendirmeye benzer. Tabii ilkinin riski daha yüksektir; tavernada yanlış bir şarkı çalarsanız insanlar en fazla sizi yuhalarlar, fakat bir kasabayı yanlış değerlendirirseniz durum çok daha kötü bir hale gelebilir.</p>

    <p>Ben de bu yüzden Trebon’u iyice tarttım. Pek de işlek bir bölgede bulunmayan madencilik ile tarım arasında kalmış bir yerleşkeydi. Halkının yabancılara şüpheyle yaklaşacağı bir kasabaya benzemiyordu, fakat oranın yerlisi olmadığınızın hemen anlaşılacağı kadar da ufaktı.</p>

    <p>İnsanların evleri önüne samanla doldurulmuş korkuluklar diktiğini görmek beni şaşırttı. Demek ki Imre’ye ve Üniversite ye yakınlığına rağmen Trebon geri kalmış bir yerdi. Her kasabanın kendine has bir hasat festivali vardır, fakat bugünlerde çoğu insan bir ateş yakıp etrafında kafaları çekmekle yetinir. Trebon halkının eski âdetleri sürdürmesi, düşündüğümden daha batıl inançlı oldukları anlamına geliyordu.</p>

    <p>Yine de korkulukları görmek hoşuma gitti. Tüm batıl inançlarına rağmen geleneksel hasat festivalleri oldum olası hoşuma gitmiştir. Her biri kendi başına bir tiyatro oyunu gibidir.</p>

    <p>Taş ocağından çıkartılan taşlarla yapılmış üç katlı Tehlin kilisesi, kasabadaki en güzel binaydı. Bunda bir tuhaflık yoktu, fakat ön kapının üstüne, yerin epeyce yukarısına o güne dek gördüğüm en büyük demir tekerlerden biri asılmıştı. Üstelik boyalı tahta değil hakiki demirdi. Üç buçuk metre çapındaydı ve herhalde en az bir ton çekiyordu. Normalde böyle bir teşhir beni endişelendirirdi, fakat Trebon bir madencilik kasabası olduğu için bunun yobazlıktan ziyade gururdan kaynaklandığını tahmin ettim.</p>

    <p>Diğer binaların çoğu basık olup sedir kütüklerinden yapılma çatılara sahipti. İki katlı, duvarları sıvalı ve çatısı kırmızı kiremitlerle kaplı han da fena sayılmazdı. Orada düğün hakkında bir şeyler duymuş birileri olmalıydı.</p>

    <p>Hasat tüm hızıyla sürdüğü ve hâlâ beş altı saatlik gün ışığı olduğu için içeride sadece bir avuç insan bulunca şaşırmadım. Yüzüme en kaygılı ifademi oturtup hancının beklediği bara gittim.</p>

    <p>“Affedersiniz,” dedim. “Rahatsız ettiğim için kusura bakmayın ama birini arıyorum.”</p>

    <p>Siyah saçlı hancının kaşları daima çatık bir suratı vardı. “Kimi?”</p>

    <p>“Kuzenim bir düğün için buraya gelmişti,” dedim, “ama bazı sorunlar çıktığını duydum.”</p>

    <p><em>Düğün</em> lafı edince hancının çatık kaşlı yüzü adeta taş kesildi. Barın biraz ilerisindeki iki adamın gözlerini benden kaçırdığını fark ettim. Demek duyduklarım doğruydu. Korkunç bir şeyler yaşanmıştı.</p>

    <p>Hancının uzanıp parmaklarını bara koyduğunu gördüm. Tahtaya çakılı bir çivinin demir başına dokunduğunu fark etmem birkaç saniyemi aldı. “Kötü şeyler oldu,” dedi kısaca. “Konuşmak istemiyorum.”</p>

    <p>“Lütfen,” dedim iyice endişeli görünmeye çalışarak. “Temfalls’taki akrabalarımı ziyaret ederken kulağımıza bazı dedikodular çalındı. Diğerleri tarlada kalan ekinleri toplamakla meşguldüler, bu yüzden neler olduğunu öğrenmek bana kaldı.”</p>

    <p>Hancı beni tepeden tırnağa süzdü. Meraklı birini geri çevirebilirdi, fakat bir akrabamın başına gelenleri bilme hakkımı reddedemezdi. “Düğüne katılanlardan biri yukarıda,” dedi. “Buralı değil. Kuzenin o olabilir.”</p>

    <p>Bir görgü tanığı! Bir soru daha sormak için ağzımı açtım, ama hancı başını iki yana salladı. “Ben hiçbir şey bilmiyorum,” diye dediği dedik bir tavırla konuştu. “Umurumda da değil.” Sırtını dönüp bira fıçılarının musluklarıyla meşgul olmaya başladı. “Koridorun sonunda, soldaki oda.”</p>

    <p>Odayı katedip merdivenleri çıktım. Artık tüm gözleri üzerimde hissediyordum. İçeridekilerin suskunluğuna ve hancının ses tonuna bakarak yukarıdaki her kimse onun düğüne katılmış birinden ziyade <em>geriye kalmış tek kişi</em> olduğu sonucuna vardım. Olaydan sağ çıkmış tek bir insan vardı.</p>

    <p>Koridorun sonuna kadar gidip soldaki kapıyı çaldım. Önce hafifçe, sonra daha sertçe. İçerideki insanı korkutmamak için kapıyı yavaşça açtım.</p>

    <p>Karşımda dar yataklı, dar bir oda buldum. Yatakta tamamen giyinik olarak yatan kadının bir kolu sargılıydı. Başı pencereden tarafa dönük durduğu için sadece profilini görebiliyordum.</p>

    <p>Yine de onu hemen tanıdım. Denna.</p>

    <p>Herhalde bir ses çıkardım, çünkü Denna dönüp bana baktı. Gözleri kocaman açıldı ve bu sefer nutku tutulan o oldu.</p>

    <p>“Başının dertte olduğunu duydum,” dedim hiçbir şey yokmuş gibi. “Ve hemen yardımına koştum.”</p>

    <p>Denna faltaşı gibi açık duran gözlerini kıstı. “Yalan söylüyorsun,” dedi dudaklarını muzipçe kıvırarak.</p>

    <p>“Evet,” diye itiraf ettim. “Ama hoş bir yalan.” Odaya girip kapıyı arkamdan usulca örttüm. “Yine de bilseydim gelirdim.”</p>

    <p>“Öyle bir haber aldıktan sonra herkes gelir,” diye belirtti. “Ama sorun çıktığını bilmeden gelmek her babayiğidin harcı değildir.” Doğrulup oturdu ve bacaklarını yatağın yanından sarkıtarak bana doğru döndü.</p>

    <p>Daha yakından bakınca kolundaki sargıya ilaveten şakağının üzerinde bir morluk olduğunu fark ettim. Ona doğru bir adım daha attım. “İyi misin?” diye sordum.</p>

    <p>“Hayır,” dedi açık açık. “Ama çok daha kötü olabilirdim.” Dengesini sağlayabileceğinden emin değilmiş gibi yavaşça ayağa kalktı. İhtiyatla attığı iki adımdan sonra güveni yerine geldi. “Tamam, yürüyebiliyorum. Hadi buradan gidelim.”</p>
  </div>
</body>
</html>
