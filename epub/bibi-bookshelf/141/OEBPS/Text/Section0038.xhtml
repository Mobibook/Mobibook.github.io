<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi Dokuzuncu Bölüm</h1>

    <h2 class="baslik_2 sigil_not_in_toc">Zihnimin Kapıları</h2>

    <p>Çatıdan çatıya atlayarak saklanma yerime dönünce kendimi battaniyeme sarmalayıp ağladım. Sanki içimdeki bir şey parçalanmış ve her şey dışarı akmış gibi gözyaşı döktüm.</p>

    <p>Hıçkırmaktan yorgun düştüğümde vakit gecenin ilerleyen saatleriydi. Yorgun olmama rağmen uyuyamadan gözlerimi gökyüzüne diktim. Ebeveynimi ve kumpanyamı düşündüğümde anıların içimi eskisinden de az sızlattığını görmek beni şaşırttı.</p>

    <p>Yıllardan beri ilk defa Ben’in bana sakinleşmem ve zihnimi berraklaştırmam için öğrettiği numaralardan birini kullandım. Hatırladığımdan zor oldu, ama başardım.</p>

    <p>Gece boyunca hiç kıpırdamadan uyumuşsanız, sabah uyandığınızda vücudunuz hareketsizlikten kaskatı kesilmiş olur. O ilk gerinmenin içinizde nasıl bir his uyandırdığını, aynı anda hem harikulade hem de acı verici geldiğini hatırlıyorsanız üç yılın sonunda Tarbean’ın damlarında gerinerek açılan zihnimin nasıl hissettiğini de anlarsınız.</p>

    <p>Günün geri kalanını zihnimdeki kapıları açarak geçirdim. İçeride uzun zaman evvel unuttuğum şeyler buldum: annemin şarkı yazarken bir araya getirdiği sözcükler, sahneye yönelik diksiyon çalışmaları, sinirleri yatıştıracak ve uyku getirecek üç farklı çay tarifi, lavta için parmak gamları.</p>

    <p>Müziğim. Bir lavtayı elime almayalı sahiden de yıllar mı geçmişti?</p>

    <p>Chandrialıları, kumpanyama ne yaptıklarını, benden ne aldıklarını uzun uzun düşündüm. Kan ve yanık saç kokusunu hatırlarken içimde derin, kasvetli bir öfkenin parladığını hissettim. O gece karanlık ve hınç dolu düşünceler beslediğimi itiraf etmeliyim.</p>

    <p>Fakat Tarbean’da yaşadığım yıllar bana demir kadar sağlam bir pratik düşünme kabiliyeti kazandırmıştı. İntikamın çocukça bir fanteziden fazlası olmadığını biliyordum. Elimden ne gelirdi ki?</p>

    <p>Yine de bir şeyin farkındaydım. Orada yatmış geçmişi düşünürken, aklıma Haliax’ın Köz’e söyledikleri geldi. <em>Seni Amyrlerden kim korur? Şarkıcılardan? Sithelerden? Dünyada sana zarar verebilecek herkesten?</em></p>

    <p>Chandrialıların düşmanları vardı. Onları bulabilirsem bana yardım ederlerdi. Şarkıcıların ya da Sithelerin kim olduklarına dair en ufak bir fikrim bile yoktu, ama herkes Amyrlerin kilise şövalyeleri, yani Atur İmparatorluğu’nun sağ kolu olduklarını bilirdi. Ama maalesef son üç asırdır dünyada hiçbir Amyr bulunmadığı da yaygın olarak bilinen bir gerçekti. Atur İmparatorluğu yıkıldığında Amyrler de dağılmışlardı.</p>

    <p>Buna karşın Haliax onlardan hâlâ varlıklarını sürdürüyorlarmış gibi bahsetmişti. Ve Skarpi’nin öyküsünde, Amyrleri bir araya getirenin bana öğretildiği gibi Atur İmparatorluğu değil, Selitos olduğu ima edilmişti. Hikâyenin devam ettiği, bilmem gereken başka şeyler de olduğu belliydi.</p>

    <p>Konu üzerinde düşündükçe kafamda yeni yeni sorular belirdi. Chandrialıların kendileri hakkında öyküler toplayan ya da şarkılar söyleyen herkesi öldürmedikleri açıktı. Herkes onlar hakkında bir iki hikâye bilirdi ve onların belirtileri hakkında saçma sapan tekerlemeler söylememiş çocuk yok gibiydi. Ebeveynimin şarkısını bu kadar farklı kılan neydi?</p>

    <p>Kafam sorularla doluydu ve gidebileceğim tek bir yer vardı.</p>

    <p>Sahip olduklarıma baktım: paçavra halinde bir battaniye, yastık niyetine kullandığım içi saman dolu bir çuval, yarısına kadar içme suyuyla dolu ve ağzı bir tıpayla kapalı yarım litrelik bir şişe, içine tuğlalar koyarak soğuk gecelerde rüzgârkıran olarak kullandığım büyük bir yelken bezi, uyduruk bir çift zar, bana küçük gelen ama başka bir şeyle takas etmeyi umduğum eski püskü bir ayakkabı teki.</p>

    <p>Ve son olarak ortak parayla yirmi yedi demir peni. Kara gün param. Bu meblağ daha düne kadar muazzam bir servet gibi görünürken artık hiçbir şeye yetmeyeceğini biliyordum.</p>

    <p>Güneş yükselirken <em>Söylem ve Mantık</em>’ı bir kirişin altında gizlediğim yerden çıkardım. Onu korumak için kullandığım katranlı muşambayı açtım ve kitabı kuru bir halde bulunca sevindim. Pürüzsüz deri cildini hafifçe okşadım. Onu yüzüme yaklaştırıp Ben’in arabasının, içine asitlerin ve kimyasal tuzların da karıştığı baharat ve mayaların kokusunu doya doya içime çektim. Bu kitap geçmişimin elle tutulur son parçasıydı.</p>

    <p>İlk sayfasını açıp Ben’in üç yılı aşkın bir zaman önce yazdıklarını okudum.</p>

    <blockquote class="metin_2">
      <p><em>“Kvothe,</em></p>

      <p><em>Kendini Üniversite’de iyi kolla. Beni gururlandır.</em></p>

      <p><em>Babanın şarkısını daima hatırla. Düşüncesiz davranışlardan uzak dur.</em></p>

      <p><em>Dostun,</em></p>

      <p><em>Abenthy.”</em></p>
    </blockquote>

    <p>Kendi kendime kafa sallayarak sayfayı çevirdim.</p>
  </div>
</body>
</html>
