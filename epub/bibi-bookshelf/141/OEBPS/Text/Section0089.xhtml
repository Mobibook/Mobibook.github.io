<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sekseninci Bölüm</h1>

    <h2 class="baslik_2 sigil_not_in_toc">Demire Dokunmak</h2>

    <p>Denna’nın hafifçe alıp verdiği soluklarını kolumda hissederek uyumadan yattım. Zaten istesem de uyuyamazdım. Onun bana olan yakınlığı içimi çatırtılı bir enerjiyle, nazik bir sıcaklıkla, dalgalı bir uğultuyla dolduruyordu. Pırlanta kadar değerli bu anların tadını çıkarmayı sürdürdüm.</p>

    <p>Sonra uzaklardaki bir dalın kırıldığını duydum. Sonra bir tane daha. Evvelden hiçbir şeyi ejderusun bir an önce ateşimize gelmesinden daha fazla istemiyordum. Ama şimdi beş dakika gecikmesi için sağ elimi bile feda ederdim.</p>

    <p>Yaratık yine de yaklaşmayı sürdürdü. Kendimi yavaşça Denna’dan çözmeye başladım. O kılını bile kıpırdatmadı. “Denna?” diyerek onu önce nazikçe, sonra da sertçe sarstım. Hiç tepki yoktu. Şaşırmamıştım. Çok az şey bir reçine müptelasının uykusundan daha derindir.</p>

    <p>Battaniyeyi üstüne örttüm, ardından bir tarafına seyahat heybemi, diğerine de muşamba bohçayı takoz gibi sıkıştırdım. Uykusunda sağa sola dönecek olursa bunlar gritaşın kenarından aşağı yuvarlanmasını engelleyecekti.</p>

    <p>Taşın diğer tarafına yaklaşıp kuzeye baktım. Gökyüzü hâlâ bulutlarla kaplıydı, bu yüzden ateşimizin ışık çemberi dışında kalan hiçbir şeyi göremedim.</p>

    <p>Parmaklarımla dikkatlice yoklayarak gritaşın üstüne serdiğim ipliği buldum. İpliğin öteki ucu aşağıda, ateş ile gritaşlar arasındaki mesafenin ortasında duran kovanın sapına bağlıydı. Asıl korkum ejderusun kovanın kokusunu almadan önce onu yanlışlıkla ezmesiydi. Böyle bir şey olacak gibi gözükürse kovayı çekerek kurtarmayı, sonra aşağı geri atmayı planlamıştım. Denna bu planımı oltayla tavuk avlamaya benzeterek gülmüştü.</p>

    <p>Ağaçların arasında gürültüyle ilerleyen ejderus nihayet tepenin zirvesine ulaştı. Ateş ışığımızın hemen dışında durdu. Kara gözleri kızıl bir renkle parlıyor, aynı renk pullarına da yansıyordu. Derin bir poflama sesi çıkardıktan sonra başını ileri geri sallayarak yavaşça ateşin etrafında dönmeye başladı. Yine selamlama ya da meydan okuma amaçlı olduğunu tahmin ettiğim o alev bulutunu üfledi.</p>

    <p>Ardından büyük bir hızla ateşe doğru atıldı. Bu dev hayvanı epeyce seyretmeme rağmen hâlâ ne kadar hızlı hareket edebildiğine şaşıyordum. Ateşin hemen önünde durdu, tekrardan alev üfledi, sonra da kovaya yaklaştı.</p>

    <p>Dayanıklı tahtadan yapılmasına ve en az sekiz litre alabilecek olmasına rağmen kova, ejderusun dev kafası karşısında bir çay fincanı kadar minik gözüküyordu. Yaratık havayı kokladı, ardından kovayı burnuyla dürtüp onu devirdi.</p>

    <p>Kova yerde bir yarım daire çizerek yuvarlandıysa da dibine iyice bastırdığım reçine dökülmedi. Ejderus bir adım daha attı, tekrar pofladı ve kovanın tamamını ağzına aldı.</p>

    <p>İçim o kadar rahatladı ki ipliği bırakmayı neredeyse unutuyordum. Ejderus kovayı birazcık çiğneyerek dev çeneleri arasında ezerken iplik elimden hızla kaydı. Sonra yaratık başını aşağı yukarı oynatarak yapış yapış kütlenin tamamını mideye indirdi.</p>

    <p>Derin bir oh çekip oturdum ve ejderusun ateşin etrafında dolaşmasını seyrettim. Yaratık mavi bir alev bulutu soludu, bunu tekrarladı, sonra da dönüp yuvarlandı ve ateşi toprağa gömdü.</p>

    <p>Ateş çukuru dümdüz olunca ejderus önceki davranışını yineledi. Yanan tahta parçalarına yaklaştı, sönene kadar üzerlerinde debelendi, ardından onları yedi. Yuttuğu her bir dal ve odun parçasının denner reçinesini biraz daha midesine bastırdığını, orada onu bir güzel karıştırdığını, parçaladığını, çözünmeye zorladığını hayalimde canlandırabiliyordum.</p>

    <p>Ben yaratığın ateşin etrafındaki turunu tamamlamasını seyrederken çeyrek saat geçti. Şimdiye dek reçinenin etkisini göstermeye başlayacağını umuyordum. Tahminime göre ejderus ölümcül bir dozun altı katını almıştı. Uyuşturucunun ilk safhaları olan coşku ve taşkınlığı kısa sürede atlatmalıydı. Sonra onları hezeyan, felç, koma ve ölüm izleyecekti. Her şeyin bir saat içinde, hatta belki daha kısa sürede biteceğini tahmin ediyordum.</p>

    <p>Yaratığın etrafa dağılmış ateşleri söndürmesini seyrederken kendimi pişmanlık duymaktan alamadım. Ejderus harikulade bir hayvandı. Onu öldürmekten neredeyse altmış talentlik ophalumu ziyan etmekten bile daha fazla nefret ediyordum. Fakat kendi haline bırakılırsa neler olacağı inkâr edilemezdi. Masumların ölümünün vicdani yükünü omuzlarımda taşımak istemiyordum.</p>

    <p>Yaratık kısa süre sonra yemeyi bıraktı. Artık yanan tahtaların üstünde yuvarlanıp onları söndürmekle yetiniyordu. Daha enerjik hareket etmesi, dennerin etkisini gösterdiğinin işaretiydi. Alçak ve derin bir sesle homurdandı. <em>Homur. Homur.</em> Mavi bir alev bulutu soludu. <em>Homur.</em> Yuvarlandı.</p>

    <p>Nihayet geriye ışıltılı bir kor yatağından başka bir şey kalmadı. Ejderus önceki gibi korların üstüne kadar gidip yattı ve tepenin zirvesini ışıktan tamamıyla mahrum bıraktı.</p>

    <p>Yaratık orada bir müddet sessiz sedasız yattı. Sonra tekrardan homurdandı. <em>Homur. Homur.</em> Alev soludu. Huzursuzca kıpırdanarak karnını biraz daha korlara gömdü. Eğer bu taşkınlığın başlangıcıysa böyle yavaş gelmesi hiç hoşuma gitmedi. Ejderusun şimdiye kadar hezeyana kapılmasını umuyordum. Acaba dozu eksik mi vermiştim?</p>

    <p>Gözlerim yavaş yavaş karanlığa alışırken başka bir ışık kaynağı fark ettim. İlk başta bulutların dağıldığını ve ayın yüzünü ufuktan gösterdiğini sandım. Fakat başımı ejderustan öteye çevirip arkama bakınca gerçeği gördüm.</p>

    <p>Güneybatıda topu topu üç dört kilometre uzaklıktaki Trebon ateş ışıklarıyla doluydu. Pencerelerden gelen loş mum ışığını kastetmiyorum; her yer parıl parıldı. Bir an için kasabada yangın çıktığını sandım.</p>

    <p>Sonra neler olduğunu anladım: hasat festivali. Kasabanın ortasındaki kocaman bir şenlik ateşine ek olarak bitkin ırgatlara şıra ikram edilen evlerin önünde daha küçük ateşler yakılmıştı. Irgatlar şıra içip evvelden hazırlanmış korkulukları bu ateşlere atacaklardı. Buğday demetlerinden, arpa balyalarından veya samandan yapılmış bu korkuluklar bir anda alev alacak şekilde tasarlanmıştı. Yıl sonunu kutlamaya yönelik bu âdetin iblisleri uzak tuttuğuna inanılırdı.</p>

    <p>Arkamdaki ejderus yine homurdandı. Ona doğru döndüm. Az öncesine kadar benim de yaptığım gibi Trebon’un aksi istikametine, yani kuzeydeki karanlık yamaçlara bakıyordu.</p>

    <p>Dindar bir insan değilimdir, ama işte o zaman dua ettim. Ejderusun ölmesi, sessizce uykuya dalıp kasabadaki ateşlere bakmadan nalları dikmesi için Tehlu’ya ve meleklerine tüm kalbimle yalvardım.</p>

    <p>Uzun dakikalar boyunca bekledim. İlk başta ejderusun uyuyakaldığını sandım, fakat gözlerim karanlığa daha da alışınca başının düzenli olarak ileri geri, ileri geri sallandığını gördüm. Aynı zamanda Trebon’daki ateşlerin de parlaklığı artar gibiydi. Ejderus reçineyi yiyeli yarım saat olmuştu. Niye bir türlü ölmüyordu?</p>

    <p>Reçinenin geri kalanını da aşağı atmayı düşündüm, fakat cesaret edemedim. Ejderus bana doğru dönerse güneyi, yani kasabayı karşısına alacaktı. Reçine bohçasını doğrudan üstüne atsam bile ateşin üzerinde kıpırdanarak yön değiştirebilirdi. Belki de...</p>

    <p>Ejderus işte o anda kükredi, hem de önceki kadar derin ve güçlü bir sesle. Kükremenin Trebon’dan duyulduğuna hiç kuşkum yoktu. Ta Imre’den bile duyulduğunu öğrensem şaşmazdım. Denna’ya bir göz attım. Uykusunda biraz kıpırdamasına rağmen uyanmadı.</p>

    <p>Ejderus muzip bir köpek yavrusu gibi kor yatağının üstünden bir çırpıda kalkıverdi. İçin için yanan korlar sayesinde koca hayvanın yerde yuvarlanıp debelendiğini açıkça gördüm. Sonra havayı ısırdı. Döndü...</p>

    <p>“Hayır,” dedim. “Hayır hayır hayır.”</p>

    <p>Trebon’dan tarafa baktı. Kasabada dans eden alevlerin onun o dev gözlerinden yansıdığını görebiliyordum. Havada geniş bir yay çizecek şekilde ateş soludu. Önceki davranışının aynısıydı bu: selamlama ya da meydan okuma.</p>

    <p>Sonra önüne çıkanı ezip geçerek tepeden aşağı çılgınca bir koşu tutturdu. Kırılan ve parçalanan ağaçların sesini işittim. Bir kez daha kükredi.</p>

    <p>Sempati lambamı açıp Denna’ya yaklaştım ve onu şiddetle sarstım. “Denna. Denna! Uyanman lazım!”</p>

    <p>Denna parmağını bile oynatmadı.</p>

    <p>Göz kapaklarını kaldırıp gözbebeklerine baktım. Önceden olduğu gibi geç tepki vermeyerek ışık karşısında hemen daraldılar. Demek ki denner reçinesini nihayet bünyesinden atıyordu. O anki halinin tek sebebi yorgunluktu, hepsi bu. Yine de emin olmak için iki göz kapağını birden kaldırıp ışığımı yeniden yaklaştırdım.</p>

    <p>Evet. Gözbebekleri iyi durumdaydı. Kendisi de öyle. Denna bu kanaatimi doğrular gibi kaşlarını çatıp başını ışıktan kaçırdı ve bir hanımefendinin ağzına hiç yakışmayan belirsiz sözler sarf etti. Dediklerinin hepsini anlayamasam da “kahpenin doğurduğu” ve “hastir” kelimelerini birden fazla kez kullandığını duydum.</p>

    <p>Denna’yı battaniyeyle beraber kucağıma alıp dikkatle gritaştan aşağı indirdim. Onu gritaşlardan yapılmış kemerin altına bıraktım. Bu hareketlenme sonucu biraz kendine gelir gibi oldu. “Denna?” dedim.</p>

    <p>“Moteth?” diye uykulu bir sesle mırıldandı. Göz kapaklarının altındaki gözleri hemen hemen hiç hareket etmiyordu.</p>

    <p>“Denna! Ejderus Trebon’a gidiyor! Benim hemen...”</p>

    <p>Sustum. Kısmen tekrar bilincini yitirdiği açıkça anlaşıldığından, kısmen de ne yapacağımı tam olarak bilemediğimden.</p>

    <p>Bir şeyler yapmalıydım. Normalde ejderus kasabaya yaklaşmazdı, fakat uyuşturucunun yarattığı taşkınlıkla hasat ateşlerine nasıl bir tepki vereceğini bilemiyordum. Kasabayı yerle bir ederse suç benim olacaktı. Boş oturamazdım.</p>

    <p>Hemen gritaşların tepesine çıktım, iki çantayı da kaptım ve aşağı indim. Seyahat heybemi tersyüz ederek her şeyi yere döktüm. Arbalet oklarını kapıp onları yırtık gömleğimle sardım ve heybeme geri yerleştirdim. Sert demir pulu da içine koydum. Ardından kırılmasın diye içki şişesini içi daha yumuşak olan muşamba bohçaya soktum ve onu da seyahat heybeme attım.</p>

    <p>Ağzım kupkuruydu, bu yüzden su tulumundan bir yudum su içip tıpasını geri taktım ve onu Denna’nın yanında bıraktım. Uyandığı zaman susuzluktan içi yanıyor olacaktı.</p>

    <p>Seyahat heybemi omzuma asıp sırtıma sıkıca bağladım. Sonra başparmağımla sempati lambamı açtım, yerden küçük baltayı kaptım ve koşmaya başladım.</p>

    <p>Öldürmem gereken bir ejderha vardı.</p>

    <p class="paragraf">Ormanda var gücümle koşarken sempati lambamın ışığı delicesine aşağı yukarı sallanıyor, engelleri ben onlara çarpmadan saniyeler önce açığa çıkarıyordu. Takılıp düşmem ve yamaçtan aşağı paldır küldür yuvarlanmam hiç de şaşırtıcı olmadı. Ayağa kalktıktan sonra lambamı kolayca buldum, fakat baltayı aramadım bile; nasılsa ejderusa karşı hiçbir işe yaramazdı.</p>

    <p>Patikaya varana dek iki kez daha düştüm, sonra başımı eğdiğim gibi uzaktaki kasaba ışıklarına doğru tüm gücümle depar attım. Ejderusun benden daha hızlı hareket edebildiğini bilsem de ağaçların onu yavaşlatmasını ya da en azından ona yönünü şaşırtmasını umuyordum. Kasabaya ondan önce varırsam halkı uyarabilir, insanları ejderusa karşı hazırlayabilirdim.</p>

    <p>Lakin yol ağaçların arasından çıkınca ateşlerin daha parlak ve güçlü yandığını gördüm. Evler alev almıştı. Ejderus neredeyse durmaksızın böğürüyor, bu sese belli belirsiz bağrışmalar ve tiz çığlıklar karışıyordu.</p>

    <p>Kasabaya girerken tempomu yavaşlatarak soluklandım. Sonra neler olduğunu daha net görebilmek için az sayıdaki iki katlı evlerden birinin duvarına tırmanıp çatısına çıktım.</p>

    <p>Kasaba meydanınki koca şenlik ateşi her yöne saçılmıştı. Yakındaki pek çok ev ve dükkân çürük fıçılar gibi göçmüştü ve çoğu gelişigüzel yanıyordu. Alevler bazı çatı padavralarına bile sıçramıştı. O akşamın daha erken saatlerinde yağmur yağmamış olsaydı, bazı binaların yerine tüm kasabanın alevlere boğulması işten bile değildi. Yine de yangının büyümesi sadece zaman meselesiydi.</p>

    <p>Ejderusu göremesem bile yanan bir evin yıkıntıları üzerinde debelenirken çıkardığı şiddetli çatırtıları duyabiliyordum. Çatıların arasından büyük bir mavi alev bulutunun yükseldiğini gördüm. Hayvan bir kez daha böğürdü. Sesini duymak bile beni terletiyordu. Uyuşturucunun etkisi altındaki kafasından neler geçtiğini kim bilebilirdi ki?</p>

    <p>İnsanlar her yerdeydiler. Bazıları şaşkın bir halde öylece duruyor, bazılarıysa panik halinde kiliseye doğru kaçıyordu. Ya yüksek taş binanın kendilerini koruyabileceğini ya da orada asılı olan dev demir tekerin iblisi uzak tutacağını düşünüyor olmalıydılar. Fakat kilisenin kapıları kapalı olduğundan saklanacak başka bir yer aramak zorunda kaldılar. Kimileri pencerelerin arkasında durup gözyaşı dökerek dehşet içinde ejderusa baksa bile şaşırtacak denli fazla sayıda insan soğukkanlılığını koruyarak kasaba binasının damındaki sarnıçtan başlayan ve yakındaki yanan bir binaya kadar uzanan bir kova zinciri oluşturmuştu.</p>

    <p>İşte bunu görünce ne yapmam gerektiğini anladım. Sanki ansızın sahneye çıkmıştım. Korku ve tereddüt beni terk etti. Geriye sadece oynamam gereken rol kaldı.</p>

    <p>Bulunduğum yerden başka bir çatıya atladım, sonra birkaç tanesini daha aşıp şenlik ateşinin çatısını tutuşturduğu kasaba meydanının yakınındaki bir eve vardım. Bir kenarı yanan kalın bir çatı padavrasına asılarak onu söktüm ve kasaba binasının damına doğru koştum.</p>

    <p>Ayağım kaydığı zaman hedefimden yalnızca iki çatı uzaktaydım. Hatamı anladığımda artık çok geçti. Bir önceki çatıdan kasaba hanının damına atlamıştım. Hanın damı tahta padavralar yerine yağmurdan iyice kayganlaşmış kiremitlerle kaplıydı. Düşüşümün şiddetini azaltmak için bile olsa yanan padavrayı elimden bırakmaya yanaşmadım. Çatının ucuna kadar kaydım ve tam o noktada kalbim güm güm atarak durabildim.</p>

    <p>Orada soluksuz bir halde yatarak ellerimi kullanmadan ayaklarımdaki çizmeleri çıkardım. Sonra da nasırlı ayaklarımın altındaki bir çatının verdiği o tanıdık hisle koştum, zıpladım, koştum, kaydım ve yine zıpladım. Nihayet tek elimle tutunduğum bir su oluğunda sallanıp kasaba binasının düz taş çatısı üzerine indim.</p>

    <p>Yanan padavrayı bırakmadan sarnıca çıkan merdiveni tırmandım ve bir yandan da sarnıcın üstünü her kim açık bırakmışsa ona içimden şükrettim.</p>

    <p>Ben damlarda koştururken padavranın ateşi sönmüş, bir kenarında incecik bir kor çizgisi kalmıştı. Dikkatle üfleyerek ateşi tekrar canlandırdım. Sonra padavrayı ortadan ikiye kırdım ve yarısını altımdaki dümdüz dama attım.</p>

    <p>Dönüp kasabayı gözden geçirdim ve en büyük yangınları aklımın bir köşesine not ettim. Özellikle altısı çok büyüktü ve karanlık gökyüzüne harlı alevler yolluyordu. Elxa Dal hep tüm ateşlerin aslında tek bir ateş olduğunu ve hepsinin sempaticinin emrine amade olduğunu söylerdi. Pekâlâ, öyleyse tüm ateşler tek bir ateşti. Hepsi de <em>bu</em> ateşti. Hepsi de <em>bu</em> yanan padavra parçasıydı. Bir bağ mırıldanıp Alarımı odakladım. Başparmağımla tahtanın üstüne çabucak bir ule, sonra bir <em>doch</em> ve sonra olarak da bir <em>pesin</em> sembolü kazıdım. Bunları yapmak için geçen saniyelerin sonunda padavranın tamamından dumanlar tütüyordu ve tahta parçası elimi yakmaya başlamıştı.</p>

    <p>Bir ayağımı merdivenin çubuklarından birine geçirip sarnıcın içine doğru uzandım ve padavrayı suya daldırdım. Elimin etrafındaki su bir an için soğuk geldiyse de çabucak ısındı. Padavra suyun altında olmasına rağmen kenarındaki ince kor çizgisini hâlâ görebiliyordum.</p>

    <p>Boştaki elimle bıçağımı çıkardım ve ucunu padavradan geçirip sarnıcın tahta duvarına sapladım. Böylece ayaküstü hazırladığım sigaldrimi suyun altına mıhlamış oldum. Bunun o güne dek yaptığım en alelacele ve eğreti sigaldri olduğuna hiç şüphem yoku.</p>

    <p>Kendimi merdivene geri çekip artık nispeten daha karanlık olan kasabaya sevinçle baktım. Ateşler azalmış, hatta çoğu yerde söner gibi olmuştu. Aslında yangınları söndürmemiştim. Sadece kasabalılara ve ellerindeki kovalara bir fırsat verecek kadar yavaşlatmıştım.</p>

    <p>Fakat işim daha bitmemişti. Hemen dama atlayıp az önce attığım yanan padavra yarısını elime aldım. Ardından bir su borusundan aşağı kayıp karanlık sokaklarda koşturarak kasaba meydanını aştım ve Tehlin kilisesinin önüne geldim.</p>

    <p>Ön kapının biraz ilerisinde duran dev meşe ağacının altında durdum. Ağaç güz yapraklarını henüz dökmemişti. Diz çöküp seyahat heybemi açtım ve içinden geriye kalan reçinenin bulunduğu muşamba bohçayı çıkardım. Şişedeki içkiyi onun üstüne döktüm ve yanan padavrayla reçineyi ateşe verdim. Reçine çabucak tutuşarak geniz yakıcı, hoş kokulu bir duman saldı.</p>

    <p>Sonra padavranın küt tarafını dişlerimin arasına sıkıştırdım, zıplayıp alçaktaki bir dalı yakaladım ve ağaca çıkmaya başladım. Bu bir binanın duvarına tırmanmaktan daha kolaydı. Az bir çabayla kilisenin ikinci katındaki taştan yapılma geniş pencere pervazına atlayabileceğim bir yüksekliğe ulaştım. Meşe ağacından ince bir dal koparıp onu cebime soktum.</p>

    <p>Pencere pervazına atlayıp yan yan gittim ve dev demir tekerin taş duvara asılı olduğu yere vardım. Tekere tırmanmak merdiven çıkmaktan bile daha kolay olsa da göbekten kenarlara kadar uzanan demir çubuklar halen ıslak olan ellerime şaşırtıcı ölçüde soğuk geldi.</p>

    <p>Tekerin tepesine çıktım ve oradan kendimi kasabanın en yüksek çatısına çektim. Ateşlerin çoğu halen sönük durumdaydı ve de bağırışların büyük bölümü azalarak yerini hıçkırıklara ve ivedi, acele konuşmaların o alçak mırıltısına bırakmıştı. Padavra parçasını ağzımdan aldım ve tekrar tutuşana dek ona üfledim. Ardından yoğunlaştım, mırıldanarak bir bağ daha kurdum ve meşe dalını ateşin hemen üstünde tuttum. Dönüp kasabaya bakınca parıltılı korların daha da sönükleştiğini gördüm.</p>

    <p>Birkaç saniye geçti.</p>

    <p>Ansızın meşe ağacı alevlere boğuldu. Tüm yaprakları aynı anda tutuştuğu için kısacık bir süreliğine bin meşaleden daha fazla ışık verdi.</p>

    <p>O ani ışıkta iki sokak ötedeki ejderusun başını kaldırdığını gördüm. Yaratık böğürüp mavi bir alev bulutu soludu ve meşeye doğru koşmaya başladı. Bir köşeyi hızla dönerken yere tutunamayarak kaydı ve bir dükkânın duvarına şiddetle çarptı. Duvar hiç direnç göstermeden yıkıldı.</p>

    <p>Ejderus ağaca yaklaşırken yavaşlayarak tekrar tekrar alev üfledi. Çabucak kül olan yapraklar geriye binlerce kor bırakarak ağacı yeni söndürülmüş dev bir şamdana çevirdi.</p>

    <p>O loş kızılımsı ışıkta ejderus sadece bir gölgeden ibaretti. Fakat alevler söndükçe yaratığın dikkatinin tekrar dağıldığını görebiliyordum. Kama şeklindeki kocaman başı ileri geri sallanıp duruyordu. Bıyık altından sövdüm. Hâlâ yeteri kadar yakın değildi...</p>

    <p>Sonra ejderus otuz metre yükseklikten bile duyabileceğim kadar gür bir sesle pofladı. Yanan reçinenin tatlı kokusunu alan baş hızla savruldu. Yaratık havayı kokladı, homurdandı ve reçine bohçasına doğru bir adım daha attı. Az önceki ihtiyatını tamamen unutarak bohçanın üstüne atladı ve için için yanan muşambayı kocaman ağzıyla kapıverdi.</p>

    <p>Derin bir nefes aldım ve başımı iki yana sallayarak üzerime çöken uyuşukluktan kurtulmaya çalıştım. Kısa süre içinde hatırı sayılır iki sempati yapmıştım ve bu yüzden kendimi bitkin hissediyordum.</p>

    <p>Ama dedikleri gibi, Tanrının hakkı üçtür. Zihnimi önce iki parçaya ayırdım, sonra zorlanarak da olsa parça sayısını üçe çıkardım. Yapmak istediğimi ancak üçlü bir bağ kullanarak yapabilirdim.</p>

    <p>Ejderus çenelerini açıp kapayarak yapışkan reçine topağını yutarken önce seyahat heybemden ağır siyah pulu, ardından pelerinimden mıknatıs taşını çıkardım. Net sözcükler telaffuz ederek bağları kurdum ve Alarıma konsantre oldum. Pul ile taşı birbirine yaklaştırdım, ta ki aralarındaki çekimi hissedene kadar.</p>

    <p>Yoğunlaştım, odaklandım.</p>

    <p>Mıknatıs taşını bıraktım. Taş hızla demir pula yapıştı. Aynı anda dev demir teker kilise duvarından koparken ayaklarımın altında büyük bir taş patlaması gerçekleşti.</p>

    <p>Bir tonluk dökme demir aşağı düştü. Seyreden birileri olsaydı tekerin yerçekiminin sebep olacağından daha hızlı düştüğünü fark ederlerdi. Onun ejderusu hedef almışçasına belli bir açıyla savrulduğunu da. Sanki Tehlu hınç dolu bir el ile onu hayvanın üstüne fırlatmıştı.</p>

    <p>Fakat kimse olayların gerçek yüzünü görmedi. Ve tekeri Tanrının yönlendirdiği falan yoktu.</p>

    <p>Orada sadece ben vardım.</p>
  </div>
</body>
</html>
