<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Üçüncü Bölüm</h1>

    <h2 class="baslik_2 sigil_not_in_toc">Ara - Et ve Kemik</h2>

    <p>Yoltaşı Hanı’nda çıt çıkmıyordu. Sessizlik boş odada oturan iki adamı kuşatmış durumdaydı. Kvothe konuşmayı bırakmıştı ve ellerine bakıyor gibi dursa bile, gerçekte gözleri çok uzaklara dalıp gitmişti. Nihayet başını kaldırdı; kalemini mürekkep hokkasının üzerinde hazır bekleterek masanın karşısında oturan Tarihçi’yi görünce şaşırmış gibi gözüktü.</p>

    <p>Kvothe tuttuğu nefesini mahcup bir edayla saldı ve Tarihçi’ye kalemini bırakmasını işaret etti. Tarihçi bir iki saniye durduktan sonra istenileni yaptı ve kalemini temiz bir beze silip masaya bıraktı.</p>

    <p>“Boğazım kurudu,” diye ansızın duyurdu Kvothe, bu sözlerden önce kendisi şaşırmışçasına. “Çok susadım. Herhalde nicedir hikâye anlatmadığımdandır.” Sandalyesinden hızla kalktı ve boş bara doğru masa labirentinin içinde ilerledi. “Sana ne istersen verebilirim: siyah bira, beyaz şarap, baharatlı elma şırası, çikolata, kahve...”</p>

    <p>Tarihçi’nin bir kaşı kalktı. “Varsa çikolata harika olur. Böyle bir şeyi bunun gibi bir yerde...” Genzini kibarca temizledi. “Şey, bulmayı beklemiyordum.”</p>

    <p>“Yoltaşı’nda ne ararsan bulunur,” diyen Kvothe dalgın bir el hareketiyle boş odayı gösterdi. “Tabii müşteri hariç.” Barın altından bir testi çıkardı ve elinde tarttıktan sonra masaya bıraktı. Testi tahtaya çarptığında boş bir ses çıkardı. Kvothe iç geçirip seslendi. “Bast! Biraz şıra getirir misin?”</p>

    <p>Odanın arkasındaki koridorda anlaşılmaz bir cevap yankılandı.</p>

    <p>“Bast,” dedi Kvothe azarlarcasına, duyulamayacak kadar alçak gibi çıkan bir sesle.</p>

    <p>“Gel de kendin al, seni miskin herif!” diye bodrumdan bağırdı ses. “Şu an işim var.”</p>

    <p>“Kendisi yardımcın mı olur?” diye sordu Tarihçi.</p>

    <p>Kvothe dirseklerini bara dayayıp hoşgörülü bir ifadeyle tebessüm etti.</p>

    <p>Kısa bir sürenin ardından tahta bir merdiveni çıkan bir çift sert tabanlı çizmenin sesi duyuldu. Bast bıyık altından söylenerek odaya girdi.</p>

    <p>Sade giyinmişti: siyah bir pantolonun içine sokulmuş uzun kollu siyah bir gömlek ve yine siyah renkli, yumuşak deri çizmeler. Neredeyse güzel diye nitelendirilebilecek narin ve keskin hatlı bir yüze sahipti. Gözleri çarpıcı bir mavi renkteydi.</p>

    <p>Tuhaf ama göze kötü gelmeyen bir yürüyüşle testiyi bara kadar taşıdı. “Tek bir müşteri için mi?” diye sitem etti. “Gelip kendin alamadın mı? Beni <em>Celum Tinture</em>’nin başından kaldırdın. Okuyayım diye neredeyse bir aydır başımın etini yiyordun.”</p>

    <p>“Bast, Üniversite’de öğretmenlerini izinsiz dinleyen öğrencilere ne yaparlar biliyor musun?” diye kasıntılı bir tavırla sordu Kvothe.</p>

    <p>Bast elini göğsüne koyup kendini savunmaya kalktı.</p>

    <p>“Bast...” Kvothe ona sert bir bakış attı.</p>

    <p>Ağzını kapayan Bast bir an için açıklama yapmaya kalkacak gibi gözüktü, sonra omuzları sarktı. “Nasıl bildin?”</p>

    <p>Kvothe hafifçe güldü. “Bugüne kadar o kitabın yanına bile yaklaşmıyordun. Ya ansızın çok çalışkan bir öğrenci haline geldin ya da az önce bir suç işliyordun.”</p>

    <p>“Üniversite’de öğretmenlerini izinsiz dinleyen öğrencilere ne yaparlar?” diye merakla sordu Bast.</p>

    <p>“En ufak bir fikrim yok. <em>Ben</em> hiç yakalanmadım. Herhalde seni karşıma oturtup hikâyemin geri kalanını sana zorla dinletmek yeterli bir ceza olacaktır. Ama kaba davranıyorum,” diyen Kvothe ortak odayı işaret etti. “Misafirimizi ihmal ediyoruz.”</p>

    <p>Tarihçi’nin hiç de sıkılmış gibi bir hali yoktu. Bast odaya girer girmez Tarihçi onu meraklı gözlerle izlemeye başlamıştı. Konuşma devam ederken de yüz ifadesi giderek daha şaşkın ve dikkatli bir hale bürünmüştü.</p>

    <p>Bast hakkındaki bir şeyi belirtmek münasip olacaktır. Bast ilk bakışta sıradan, hatta biraz çekici genç bir adama benziyordu. Fakat farklı bir havası vardı. Mesela yumuşak deri çizmeler giyerdi. En azından ilk bakışta öyle sanırdınız. Fakat ona göz ucuyla bakarsanız ve o sırada uygun bir gölgedeyse bambaşka bir şey görebilirdiniz.</p>

    <p>Ve düzgün, daha doğrusu baktığı şeyi olduğu gibi gören bir beyniniz varsa, gözlerinde bir tuhaflık fark ederdiniz. Beyniniz kendi beklentilerine kanmamak gibi nadir bir yeteneğe sahipse o gözlerde bambaşka, tuhaf ve harikulade bir şey bulabilirdiniz.</p>

    <p>İşte bu yüzden Tarihçi biraz ötesindeki Kvothe’nin genç öğrencisine bakıyor, onda neyin farklı olduğunu anlamaya çalışıyordu. Aralarındaki konuşma sona erdiği sırada Tarihçi’nin bakışları en hafif tabiriyle dikkatli, en ağırıyla da kabaydı. Bast nihayet bara sırtını döndüğü zaman Tarihçi’nin gözleri fark edilir ölçüde aralandı ve zaten solgun olan yüzü iyice soldu.</p>

    <p>Tarihçi hemen gömleğinin içine uzanıp boynunda asılı duran şeyi çekip aldı. Onu masanın üzerine, uzanabileceği bir mesafeye, kendisiyle Bast’ın arasına koydu. Tüm bunlar yarım saniye içinde olup bitmiş ve gözleri bardaki siyah saçlı adamdan bir an bile olsun ayrılmamıştı. Metal diski iki parmağıyla sıkıca masaya bastırırken yüz ifadesi sakindi.</p>

    <p>“Demir,” dedi adam. Sesi, itaat edilmesi gereken bir buyrukmuşçasına garip bir tınıya sahipti.</p>

    <p>Bast karnına yumruk yemiş gibi iki büklüm oldu. Dişlerini göstererek hırıltı ile çığlık arası bir ses çıkardı. Sıradışı bir süratle hareket ederek bir elini başına doğru kaldırdı ve ileri atılmak için gerildi.</p>

    <p>Bu olay ani bir nefes alıncaya kadar olup bitti. Fakat her nasılsa Kvothe’nin uzun parmaklı eli Bast’ın bileğini tutuverdi. Bunun ne farkına varan, ne de umursayan Bast hızla Tarihçi’ye doğru atıldı, ancak Kvothe’nin eli bir kelepçeymiş gibi durmak zorunda kaldı. Bast kendini kurtarmak için hışımla debelendiyse de, kolunu ileri uzatmış bir vaziyette barın arkasında duran Kvothe çelik ya da taş kadar hareketsizdi.</p>

    <p>“Dur!” Kvothe’nin sesi bir emir gibi havada yankılandı. Takip eden sessizlikte yankılanan sözleri sert ve öfkeliydi. “Bugüne kadar pek çok yakınımı kaybettim. Bir de arkadaşlarım arasındaki bir kavgaya göz yumacak değilim.” Gözleri Tarihçi’yi buldu. “Yaptığını boz, yoksa ben bozarım.”</p>

    <p>Sarsılmış durumdaki Tarihçi duraksadı. Sonra ağzı sessizce hareket etti ve hafif bir titremeyle elini masanın üstünde duran donuk metal dairenin üzerinden çekti.</p>

    <p>Yay gibi gergin durumdaki Bast kısa bir süreliğine Kvothe’nin elinde bez bebek misali kıpırtısız kaldı. Sonra kendini toparlamayı başararak bara dayandı. Kvothe ona uzun ve dikkatli bir bakış attı, ardından bileğini bıraktı.</p>

    <p>Bast gözlerini Tarihçi’den ayırmaksızın bir tabureye oturdu. Yaralı biri gibi ağır ağır hareket ediyordu.</p>

    <p>Ve değişmişti. Tarihçi’yi süzen gözleri hâlâ çarpıcı bir okyanus mavisi renginde olsa da artık pırlantalar veya ormandaki derin su birikintileri gibi tek bir renkten ibaretti. Ayrıca yumuşak deri çizmelerinin yerini bir çift zarif toynak almıştı.</p>

    <p>Kvothe otoriter bir tavırla Tarihçi’ye yaklaşmasını işaret etti. İki kalın bardak çıkardı ve rastgele bir şişe seçer gibi gözüktü. O bardakları bara bırakırken Bast ile Tarihçi birbirlerini huzursuz gözlerle süzüyorlardı.</p>

    <p>“Şimdi,” dedi Kvothe öfkeyle, “ikinizin de hareketi normaldi, ama bu makul davrandığınız anlamına gelmiyor. Gelin baştan başlayalım.”</p>

    <p>Derin bir nefes aldı. “Bast, seni Tarihçi olarak da bilinen Devan Lochees’le tanıştırmak isterim. Kendisi büyük bir öykücü, anımsayıcı ve kâtip olarak nam salmıştır. Ayrıca keçileri topyekün kaçırmadıysam Gizemiye’nin önde gelen bir mensubu olup en azından Re’lar seviyesindedir ve muhtemelen dünyada demirin adını bilen yirmi kadar insandan biridir.</p>

    <p>“Lakin,” diye devam etti Kvothe, “tüm bu başarılarına rağmen az önceki intihar saldırısında gösterdiği akılsızlığa bakarak, dünyadan haberinin olmadığını söyleyebilirim. Herhalde ilk defa ahaliden birini görme şansı yakaladı.”</p>

    <p>Tarihçi bu tanıtım sırasında ifadesiz bir yüzle durarak Bast’ı karşısındaki bir yılanmışçasına seyretti.</p>

    <p>“Tarihçi; Remmen oğlu, Alacakaranlık ve Telwyth Mael Prensi Bastas’la tanış. Eğitim vermek talihsizliğine düştüğüm en akıllı ve tek öğrenci. Gözbağcı, barmen ve dostum.</p>

    <p>“Kendisi yüz elli yıllık yaşamından ve benim verdiğim neredeyse iki senelik eğitimden sonra bile bazı önemli hususları göz ardı etmeyi başarmaktadır. Bunların ilki de şu: Demir bağlayacak kadar hünerli bir Gizemiye mensubuna saldırmak aptalcadır.”</p>

    <p>“Önce o bana saldırdı!” dedi Bast hararetle.</p>

    <p>Kvothe onu soğukkanlılıkla süzdü. “Hak etmediğini söylemedim. Aptalca dedim.”</p>

    <p>“Yine de kazanırdım.”</p>

    <p>“Büyük ihtimalle. Ama yaralanırdın. O da ya yaralanır ya da ölürdü. Onu misafirim olarak tanıttığımı hatırlamıyor musun?”</p>

    <p>Bast sessiz kaldı. Yüzündeki hiddet yerini korudu.</p>

    <p>“İşte,” dedi Kvothe, narin bir güleryüzlülükle, “tanıştınız.”</p>

    <p>“Çok memnun oldum,” dedi Bast buz gibi bir sesle.</p>

    <p>“Ben de,” karşılığını verdi Tarihçi.</p>

    <p>“İkinizin arkadaş olmaması için ortada hiçbir sebep yok,” diye devam eden Kvothe’nin sesi biraz sertlik kazandı. “Ve arkadaşlar birbirleriyle böyle konuşmazlar.”</p>

    <p>Birbirlerine bakan Bast ile Tarihçi en ufak bir kıpırtı göstermediler.</p>

    <p>Kvothe’nin sesi iyice alçaldı. “Bu ahmaklığı bir kenara bırakmayacaksanız ikiniz de çekip gidin. Biriniz ufacık bir hikâye kırıntısıyla kalır, ötekiyse kendine yeni bir öğretmen aramaya başlar. Katlanmayacağım tek bir şey varsa o da inatçı bir kibirdir.”</p>

    <p>Kvothe’nin ses tonu aralarındaki bakışı böldü. Ve gözlerini ona çevirdikleri zaman barın arkasında bambaşka birini buldular. Neşeli hancının yerini karanlık ve haşin biri almıştı.</p>

    <p><em>Ne kadar genç,</em> diye hayretle düşündü Tarihçi. <em>Yirmi beşinden büyük olamaz. Bunu niye daha önce görmedim? İsterse beni bir dal parçası gibi ikiye bölebilir. Bir anlığına bile olsa onu nasıl hancı sanabildim?</em></p>

    <p>Sonra Kvothe’nin gözlerine baktı. O gözlerdeki yeşil öylesine kararmıştı ki neredeyse siyah gibi duruyordu. <em>İşte görmeye geldiğim kişi bu,</em> diye aklından geçirdi Tarihçi. <em>Krallara nasihat veren, eski yollardan sadece ve sadece aklının kılavuzluğunda geçen adam bu. Üniversite’de adından hem övgüyle hem de küfürle bahsedilen adam bu.</em></p>

    <p>Kvothe sırayla her ikisine de baktı; ikisi de onunla uzun süre göz teması kuramadı. Mahcup bir duraksamanın ardından Bast elini uzattı. Tarihçi bir saniyeliğine tereddüt edip kolunu ateşe daldırırcasına o eli aceleyle tuttu.</p>

    <p>Hiçbir şey olmadığı için ikisinin de şaşırmış gibi bir hali vardı.</p>

    <p>“İnanılmaz, değil mi?” diye onları payladı Kvothe. “Beş parmak ve altındaki kan. O elin diğer ucunda etten kemikten birinin bulunabileceğine insanın inanası gelmiyor.”</p>

    <p>İki adamın da yüz ifadelerine mahcubiyet karıştı. Sonra birbirlerinin elini bıraktılar.</p>

    <p>Kvothe yeşil şişeden bardaklara bir sıvı döktü. Bu basit hareket onu değiştirmiş gibiydi. Az öncesine kadar barın ardında duran kara gözlü adam gitmiş, yerine eski hali geri gelmişti. Bir eli keten bir bezin altında saklı hancıya bakarken Tarihçi’nin içi cız etti.</p>

    <p>“Şimdi,” diyen Kvothe bardakları onlara doğru itti, “bu içkileri alın, şu masaya oturun ve konuşmaya başlayın. Geri geldiğimde birinizi ölü bulmak veya hanın yandığını görmek istemiyorum. Anlaştık mı?”</p>

    <p>Bast utangaçça tebessüm ederken Tarihçi bardakları alıp masaya götürdü. Onun peşinden giden Bast tam oturacakken bara kadar geri gidip şişeyi aldı.</p>

    <p>“Fazla kaçırmayın,” diye uyardı onları Kvothe, arka odaya geçmeden önce. “Öykümü dinlerken sızıp kalmanızı istemiyorum.”</p>

    <p>Kvothe mutfağa girdiği sırada ikili gergin, ağır aksak bir muhabbete başlamıştı. Kvothe birkaç dakika sonra peynir, bir somun kara ekmek, soğuk tavuk eti, sosis, tereyağı ve bir tabak balla çıkageldi.</p>

    <p>Daha büyük bir masaya geçtiler. Telaşla sağa sola koşuşturan Kvothe her açıdan bir hancıya benziyordu. Onu çaktırmadan seyreden Tarihçi, kendi kendine bir şarkı mırıldanarak sosisleri yiyen bu adamın bir iki dakika önce barın arkasında duran kara gözlü ve korkunç adamla aynı kişi olduğuna inanmakta zorlanıyordu.</p>

    <p>Tarihçi kâğıdını ve kalemini önüne alırken Kvothe dalgın bir yüzle pencereden giren güneş ışınlarının açısına baktı. Sonunda Bast’a doğru döndü. “Anlattıklarımın ne kadarını duydun?”</p>

    <p>“Çoğunu, Reshi.” Bast gülümsedi. “Kulaklarım keskindir.”</p>

    <p>“Güzel Başa dönecek kadar vaktimiz yok.” Derin bir nefes aldı. “Kaldığımız yerden devam edelim. Kendinizi hazırlayın; hikâye artık daha karanlık bir hal alıyor. Ufukta bulutlar belirecek.”</p>
  </div>
</body>
</html>
