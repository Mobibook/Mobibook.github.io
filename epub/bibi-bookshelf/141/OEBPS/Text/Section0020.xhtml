<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Birinci Bölüm</h1>

    <h2 class="baslik_2 sigil_not_in_toc">Demiri Bağlamak</h2>

    <p>Abenthy’nin arabasının arkasında oturuyordum. Yüzlerce şişeyi ve keseyi barındıran, bin farklı kokuyla dolu bu yere bayılıyordum. Bazen genç zihnime bir tenekecinin el arabasından bile daha eğlenceli göründüğü olurdu, ama o gün değil.</p>

    <p>Bir gece önce sağanak yağmur yağınca yollar çamur deryasına dönmüştü. Kumpanya belirli bir programı izlemediğinden yolların kuruması için bir iki gün beklemeye karar vermiştik. Bu sık rastlanılan bir olaydı ve Ben’in eğitimimi ilerletmesi için mükemmel bir zamana denk gelmişti. İşte bu yüzden Ben’in arabasının arkasındaki ahşap bir çalışma masasının başında oturuyor, vaktimin zaten bildiğim konularda ders dinlemekle boşa geçtiğine hayıflanıyordum.</p>

    <p>Düşüncelerimi açığa vurmuş olmalıyım ki Abenthy iç geçirerek yanıma oturdu. “Pek de beklediğin gibi çıkmadı, değil mi?”</p>

    <p>Bu ses tonunun derse kısa bir ara anlamına geldiğini bildiğimden biraz gevşedim. Ben masanın üstünde duran demir meteliklerden bir avuç aldı ve düşünceli bir edayla birbirlerine vurdu.</p>

    <p>Bana baktı. “Hokkabazlığı bir anda mı öğrendin? Beş topu aynı anda çevirmeyi? Bıçakları da?”</p>

    <p>Hafızamda canlanan anı karşısında biraz yüzüm kızardı. Trip ilk başta üç topu denememe izin vermemiş, bana iki topla hokkabazlık yaptırmıştı. Onları birkaç sefer elimden düşürdüğüm bile olmuştu. Ben’e bunları söyledim.</p>

    <p>“Demek öyle,” dedi Ben. “Bu numarada ustalaşırsan sana başka bir tane daha öğretirim.” Ayağa kalkıp derse devam etmesini bekledim, ama yapmadı.</p>

    <p>Derin bir nefes aldım ve bir daha bana ders verirken Ben’i fazla yormamayı kararlaştırdım. “Artık Cealdimliler denilen eskinin göçebeleri, standart bir para birimi belirleyen ilk topluluk oldular. İşte o küçük külçelerden birini beş parçaya ayırırsan beş metelik elde edersin.” Örnekleme amacıyla beşer meteliği iki sıra halinde yan yana koydum. Bu şekilde küçük metal külçelere benzediler. “On metelik bir mangıra karşılık gelir; on mangırsa...”</p>

    <p>“Bu kadarı yeterli,” diye beni şaşırtarak sözümü kesti Ben. “Demek bu iki metelik,” dedi, daha yakından görmem için bir çift sikkeyi parmakları arasında tutarak, “aynı külçeden kesilmiş olabilir, öyle mi?”</p>

    <p>“Aslında muhtemelen farklı külçelerden...” Bakışları karşısında cümlemi yarıda bıraktım. “Tabii.”</p>

    <p>“Demek hâlâ onları birbirine bağlayan bir şey var, doğru mu?” Bana yine manalı gözlerle baktı.</p>

    <p>Aslında onunla hemfikir değildim, ama ona karşı çıkmaya hiç niyetim yoktu. “Doğru.”</p>

    <p>İkisini de masaya geri koydu. “Yani birini kıpırdattığında öteki de kıpırdamalı, ha?”</p>

    <p>Sözün uzamaması için onu doğruladım, ardından birini kıpırdatmak için elimi uzattım. Ama Ben başını sağa sola sallayarak beni durdurdu. “Öncelikle bunu onlara hatırlatmalısın. Hatta onları ikna etmelisin.”</p>

    <p>Bir kâse çıkardı ve içine bir damla çam reçinesi damlattı. Meteliklerden birini reçineye batırıp diğerine yapıştırdı, anlamadığım bir dizi sözcük sıraladı ve sikkelerin arasındaki reçineyi sicim gibi uzatarak onları birbirinden yavaşça ayırdı.</p>

    <p>Mangırlardan birini elinde tutarken diğerini masaya bıraktı. Sonra bir şey daha mırıldanıp gevşedi.</p>

    <p>Elini kaldırdı ve masadaki metelik bu hareketi taklit etti. Elini birkaç kez döndürünce kahverengi demir parçası havada inip kalktı.</p>

    <p>Önce bana, sonra da sikkeye baktı. “Sempati yasası, büyünün en temel parçalarından biridir. İki nesne birbirine ne kadar çok benziyorsa aradaki sempati bağının da o kadar güçlü olacağını söyler. Bağ ne kadar büyükse nesneler birbirini o kadar kolay etkiler.”</p>

    <p>“Bu çok yuvarlak bir tanımlama.”</p>

    <p>Ben sikkeyi bıraktı. Eline bulaşmış reçineyi fazla başarı sağlamaksızın bir beze silmeye çalışırken yüzündeki öğretmen maskesinin yerini bir sırıtış aldı. Bir müddet düşündü. “Kulağa lüzumsuz geliyor, öyle değil mi?”</p>

    <p>Kararsızca kafa salladım; ders esnasında şaşırtmacalı sorulara sıkça rastlıyordum.</p>

    <p>“Bunun yerine rüzgârı çağırmayı mı öğrenmek istiyorsun?” Bana yine o ışıltılı gözlerle baktı. Bir sözcük mırıldanınca arabanın üstünü kapatan bez hışırdadı.</p>

    <p>Suratımda yabani bir sırıtışın belirdiğini hissettim.</p>

    <p>“Şansına küs, E’lir.” Onun sırıtışı da yabaniydi. “Yazmadan önce harfleri öğrenmelisin. Şarkılar çalmadan önce parmaklarını tellere nasıl basacağını kavramalısın.”</p>

    <p>Bir parça kâğıt alıp üzerine birkaç sözcük karaladı. “İşin püf noktası Alar’ı aklından çıkarmamak. Nesnelerin birbirine bağlı olduğuna inanmalısın. Hatta öyle olduğunu <em>bilmelisin.</em>” Kâğıdı bana verdi. “Burada sesli okunuşu yazıyor. Buna Paralel Hareketin Sempatik Bağı denir. Üzerinde çalış.” Yaşlı ve kaşları olmadan saçlarına kır düşmüş haliyle öncekinden de daha yabani bir görünüme sahipti.</p>

    <p>Ben ellerini yıkamaya gitti, Taşın Kalbi’ni kullanarak zihnimi boşalttım. Az sonra hissiz bir sükûnetin içinde yüzüyordum. Biraz reçine kullanarak iki metal parçasını birbirine yapıştırdım. Meteliklerin birbirine bağlı olduğuna yönelik Alar’ı, yani sopa inancını aklıma sabitledim. Sözcükleri telaffuz etim, sikkeleri birbirinden ayırdım, son sözcüğü de söyleyip bekledim.</p>

    <p>İçim güçle dolmadı. Vücudumu sıcak veya soğuk basmadı. Üstüme bir yerlerden gelen parlak bir ışık huzmesi vurmadı.</p>

    <p>Hayal kırıklığına uğramıştım. En azından Taşın Kalbi’ndeyken uğrayabileceğim kadar. Elimdeki sikkeyi kaldırdım ve masanın üstündeki de benzer şekilde kalktı. Bu yaptığımın büyü olduğuna hiç şüphe yoktu. Ama tatmin olmamıştım. Beklediğim... ne beklediğimi bilmiyordum. Yine de bu olmadığı muhakkaktı.</p>

    <p>Günün geri kalanını Abenthy’nin öğrettiği basit sempati bağı üzerinde denemeler yaparak geçirdim. Hemen hemen her şeyin birbirine bağlanabileceğini keşfettim. Demir bir metelik ile gümüş bir talent, bir taş ile bir parça meyve, iki tuğla, bir parça toprak ile eşeklerden biri. Çam reçinesine gerek olmadığını anlamam neredeyse iki saatimi aldı. Sorduğum zaman Ben reçinenin sadece yoğunlaşmaya yardımcı olduğunu itiraf etti. Sanırım bunu kendiliğimden çözmeme şaşırmıştı.</p>

    <p>Müsaadenizle sempatiyi kısaca özetleyeyim. Zaten bu işlerin nasıl yürüdüğüne dair genel bir açıklamadan fazlasına ihtiyaç duyacağınızı sanmam.</p>

    <p>Öncelikle enerji yok edilemeyeceği gibi yoktan da var edilemez. Bir meteliği kaldırdığınızda masanın üstündeki de kalkıyorsa ikisinin birden ağırlığını hissedersiniz, çünkü aslında ikisini de aynı anda kaldırıyorsunuzdur.</p>

    <p>Teoride durum böyledir. Ama pratikte üç tane metelik kaldırır gibi olursunuz. Hiçbir sempati bağı kusursuz değildir. Nesneler birbirinden ne kadar farklıysa, boşa harcanan enerji miktarı da o kadar fazladır. Bunu bir su değirmenine su taşıyan altı delik bir su kanalı olarak düşünün. İyi bir sempati bağının çok az kaçağı vardır ve enerjinin çoğu kullanılır. Kötü bir bağ ise deliklerle doludur; harcadığınız çabanın çok ufak bir bölümü hedefine ulaşır.</p>

    <p>Mesela bir parça tebeşirle bir su şişesini birbirine bağlamaya çalıştım. İkisi arasında fazla benzerlik yoktu, bu yüzden şişenin ağırlığı yarım kilo olmasına rağmen tebeşiri kaldırırken otuz kilo kaldırıyormuşum gibi hissettim. Kurduğum en iyi bağ, ortadan ikiye kırdığım bir dalın parçaları arasındaydı.</p>

    <p>Sempati hakkındaki bu ufak uygulamayı kavradıktan sonra Ben bana başka şeyler de öğretti. Düzinelerce sempati bağını. Gücümü yönlendirmem için yüz farklı numarayı. Bunların her biri, daha yeni yeni konuşmaya başladığım engin bir kelime dağarcığında farklı birer sözcüktü. Çalışmalarım genellikle en hafif tabiriyle usandırıcı geçiyordu.</p>

    <p>Abenthy bana daha başka alanlarda bölük pörçük dersler vermeyi sürdürdü; tarih, aritmetik ve kimya. Ama ben asıl, sempati konusunda öğrettiklerini yalayıp yutuyordum. Sırlarını benimle parça parça paylaşıyor, birini vermek için öncekinde ustalaşmamı bekliyordu. Yine de bu konuya, öğrenmeye yönelik doğal yeteneğimden daha yatkın gibiydim. Bu yüzden aradaki beklemeler fazla uzun sürmüyordu.</p>

    <p class="paragraf">Üzerinde yürüdüğüm yolun dümdüz olduğu gibi bir iddiam yok. Beni bu kadar hevesli bir öğrenci yapan merakım, aynı zamanda başımı sık sık belaya sokmama yol açıyordu.</p>

    <p>Bir akşam ebeveynlerim için kamp ateşi yakarken annem beni bir gün önce öğrendiğim bir tekerlemeyi söylerken yakaladı. Arkamda olduğunu bilmediğim için kütükleri üst üste dizerken dalgın bir edayla konuşuyordum:</p>

    <blockquote class="dize">
      <p><em>“Siyah elbisesinin altına gizlediği</em></p>

      <p><em>Vardır Leydi Kilipsiz’in yedi farklı şeyi</em></p>

      <p><em>Biri takılmayacak bir yüzük</em></p>

      <p><em>Bir diğeri söylenmeyecek bir sözcük</em></p>

      <p><em>Kocasının mumunun yanı başında</em></p>

      <p><em>Kulpsuz bir kapının arkasında</em></p>

      <p><em>Durur bir kutu, ne kilitli ne de kapaklı</em></p>

      <p><em>Kilipsiz koyar buna kocasının taşlarını</em></p>

      <p><em>Bir sır vardır kafasında</em></p>

      <p><em>Uyumasa da görür bir rüya</em></p>

      <p><em>Üzerinde gidilmeyen bir yolda</em></p>

      <p><em>Kilipsiz hayallere dalar ara sıra.”</em></p>
    </blockquote>

    <p>Küçük bir kızın ip atlarken bu tekerlemeyi söylediğini duymuştum. Sadece iki kez dinlemek ezberlememe yetmişti. Zaten çoğu çocuk tekerlemesi gibi akılda kalıcıydı.</p>

    <p>Ama annem beni duydu ve gelip ateşin yanında durdu. “Ne diyorsun öyle, tatlım?” Ses tonu öfkeli çıkmadığı halde memnun olmadığını da anlamıştım.</p>

    <p>“Fallows’ta kulağıma çalınan bir şey,” diye kaçamak bir yanıt verdim. Uğradığımız kasabalardaki çocuklarla oyun oynamam yasaktı. <em>Güvensizliğin yerini çabucak hoşnutsuzluk alır,</em> derdi babam kumpanyamızın yeni üyelerine, <em>bu yüzden kasabalarda birbirinizden ayrılmayın ve başkalarına karşı kibar davranın.</em> Ateşe birkaç dal parçası daha bıraktım.</p>

    <p>Annem bir süre sessiz kaldı. Tam meseleyi uzatmayacağını ummaya başlıyordum ki tekrar konuştu. “Pek de güzel bir tekerleme değilmiş. Hiç durup ne hakkında olduğunu düşündün mü?”</p>

    <p>Düşünmemiştim. Kulağa saçma sapan bir tekerleme gibi geliyordu. Fakat şöyle bir gözden geçirdikten sonra içindeki bariz cinsel imayı kavradım. “Şimdi anladım. Bilmiyordum.”</p>

    <p>Yüz ifadesi biraz yumuşadı ve elini uzatıp saçlarımı okşadı. “Ağzından çıkan her söz üzerinde iyi düşün, tatlım.”</p>

    <p>Başım dertten kurtulmuşa benziyordu, ama sormadan edemedim. “Bunun <em>Onca Bekleyişin Ardından</em>’ın bazı kısımlarından ne farkı var? Mesela Fain’in, Leydi Perial’a şapkasını sorduğu kısımdan? ‘O kadar çok adamın ağzından duydum ki bana da uyup uymayacağını bir de kendi gözlerimle göreyim dedim.’ Neyden bahsettiği kolayca anlaşılıyor.”</p>

    <p>Annemin ağzını sımsıkı kapadığını gördüm. Kızmamıştı ama yine de hoşnut değildi. “Aradaki farkı sen bana söyle,” dedi.</p>

    <p>Bu tür tuzak sorulardan nefret ederdim. Aradaki fark açıkça ortadaydı: Biri başımı belaya sokacak, diğeri sokmayacaktı. Soru üzerinde yeteri kadar düşündüğümü göstermek için bir süre bekledim, ardından başımı iki yana salladım.</p>

    <p>Annem ateşin önünde diz çöküp ellerini ısıttı. “Aradaki fark... git ocağı getir, olur mu?” Beni hafifçe itti ve ben de arabamıza doğru koşar adımlarla uzaklaştım. “Aradaki fark <em>birine</em> bir laf etmek ile <em>biri hakkında</em> bir laf etmektir. İlki kaba bir davranış olabilir, ama ikincisi daima dedikodudur.”</p>

    <p>Üç ayaklı ocağı getirdim ve annemin onu ateşin üzerine kurmasına yardım ettim. “Ayrıca Leydi Perial sadece bir oyun karakteridir. Leydi Kilipsiz ise incinebilecek duygulara sahip gerçek bir insan.” Başını kaldırıp bana baktı.</p>

    <p>“Bilmiyordum,” diye suçlu suçlu itiraz ettim.</p>

    <p>Herhalde içler acısı bir görünüm sergiledim ki annem bana sarıldı ve beni öptü. “Üzülecek bir şey yok, canım. Sadece düşünmeden bir şey yapma.” Elini saçlarımda gezdirirken güneş gibi gülümsedi. “Bu akşamki yemek için biraz tatlı ısırganotu bulursan, hem bana hem de Leydi Kilipsiz’e kendini affettirebilirsin sanırım.”</p>

    <p>Ben de nasihatten kurtulup bir süreliğine yol kenarındaki ağaçların arasında oynamak için bahane arıyordum. Sözcükler annemin ağzını daha yeni terk etmişken koşup gittim.</p>

    <p class="paragraf">Ben’le beraber geçirdiğim zamanın büyük bölümünün boş vaktim olduğunu da belirtmeliyim. Kumpanyadaki olağan görevlerimden hâlâ sorumluydum. Gerektiği zaman yamak vazifesi üstleniyor, dekorların boyanmasına ve kostümlerin dikilmesine yardım ediyordum. Geceleri atları tımar ediyor, bir oyun sırasında gök gürültüsüne ihtiyaç olunca sahne arkasında ince bir sac tabakasını silkeliyordum.</p>

    <p>Ama boş zamanımın derslerle geçmesinden şikâyetim yoktu. Çocuklara özgü o bitmez tükenmez enerjim ve bilgiye karşı duyduğum giderilemez açlık, sonraki seneyi hayatımın en mutlu dönemi kıldı.</p>
  </div>
</body>
</html>
