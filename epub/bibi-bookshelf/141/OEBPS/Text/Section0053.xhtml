<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kırk Dördüncü Bölüm</h1>

    <h2 class="baslik_2 sigil_not_in_toc">Yanan Camlar</h2>

    <p>Balıkhane, Üniversite’deki işçiliğin büyük bölümünün yapıldığı yerdi. Binada cam üfleyiciler, doğramacılar, çömlekçiler ve perdahçılar için dükkânlar bulunuyordu. Ayrıca bir metalürjicinin tüm hayallerini gerçekleştirebileceği kocaman bir demirci ocağına ve eritme fırınına sahipti.</p>

    <p>Kilvin’in atölyesi de Zahiriyehane’de ya da daha yaygın adıyla Balıkhane’deydi. Üstleri adı sanı bilinmeyen sayısız alet edevatla ve hâlâ devam eden projelerle dolu en az iki düzine büyük masa barındıran atölyenin iç kısmı bir tahıl ambarı kadar genişti. Kilvin atölyenin, atölye de Balıkhanenin kalbiydi.</p>

    <p>Atölyeye vardığım sırada Kilvin eğri bir demir çubuğu daha istenilir olduğunu tahmin ettiğim bir şekle sokmakla meşguldü. Beni kendisine bakarken görünce demiri masada sabit bıraktı ve ellerini gömleğine silerek yanıma geldi.</p>

    <p>Beni baştan aşağı süzdü. “İyi misin, E’lir Kvothe?”</p>

    <p>Günün daha erken saatlerinde dolaşmaya çıkmış ve söğüt kabuğu bulup çiğnemiştim. Sırtım halen yanıp kaşınıyordu, fakat acısı katlanılmaz düzeyde değildi. “Yeteri kadar iyiyim, Kilvin Hoca.”</p>

    <p>Kafa salladı. “Güzel. Senin yaşındaki oğlanlar böyle ufak tefek şeylere kafa yormamalı. Yakında taş kadar sağlam olursun.”</p>

    <p>Kibar bir karşılık düşünmeye çalışırken gözüme tepemizdeki bir şey ilişti.</p>

    <p>Kilvin bakışlarımı takip ederek başını çevirdi. Neye baktığımı görünce koca sakallı yüzünde bir sırıtış belirdi. “Ahhh,” dedi bir babanın gururuyla. “Canlarım.”</p>

    <p>Atölyenin çatı kirişlerine uçlarından cam küreler sarkan zincirler bağlanmıştı. Küreler farklı farklı boyutlarda olmalarına karşın hiçbiri insan kafasından büyük değildi.</p>

    <p>Ve hepsi de yanıyordu.</p>

    <p>Yüz ifademi gören Kilvin bana el etti. “Gel,” dedi ve beni demirden yapılma dar bir merdivenden yukarı çıkardı. Tepeye vardığımızda yine ince demir levhalardan yapılmış bir dizi asma platforma adım attık. Platformlar yerden yaklaşık yedi metre yükseklikte olup çatıyı destekleyen kalaslar arasında dolambaçlı bir yol izliyorlardı. O tahta ve demir labirentinde kısa bir süre ilerledikten sonra içlerinde ateş yanan, tavana asılı cam kürelere ulaştık.</p>

    <p>“Bunlar,” dedi Kilvin, “benim fenerlerim.”</p>

    <p>Ancak o zaman kürelerin ne olduklarını anlayabildim. Sıradan fenerlerde olduğu gibi bazılarının içi sıvı doluydu ve ortalarında birer fitil bulunuyordu. Fakat bazıları bana bütünüyle yabancıydı. Birinde ara sıra titreşen kaynar vaziyette gri bir duman vardı. Bir diğer küredeyse bir gümüş tele asılı duran, etrafı havayla çevrili bir fitil bulunuyor ve görünürdeki yakıt noksanlığına rağmen fitil beyaz bir alevle yanıyordu.</p>

    <p>Yan yana duran iki tanesi birbirinin ikizi gibi gözükse de birinin içinde mavi, diğerindeyse kor kırmızı bir alev yanıyordu. Bir başkasının içinde biri kömüre, diğeri tebeşire benzer iki nesne mevcuttu ve parçaların birbirine dokunduğu yerde kırmızı renkli, parlak bir ateş her yöne doğru püskürüyordu. Kürelerden bazıları erik kadar küçük, diğerleri kavun kadar büyüktü.</p>

    <p>Kilvin onlara bir müddet bakmama müsaade edip yanıma yaklaştı. “Cealdimliler arasında ebediyen yanan fenerlere dair efsaneler vardır. Öyle şeylerin bir zamanlar gücümüz dahilinde olduğuna inanıyorum. On yıl boyunca canla başla çalıştım. Bazıları çok uzun zaman yanabilen pek çok fener yaptım.” Dönüp bana baktı. “Ama sönmeyeni hiç olmadı.”</p>

    <p>Biraz yürüyüp asılı kürelerden birini işaret etti. “Bunu tanıdın mı, E’lir Kvothe?” Kürenin içinde yeşil gri bir alevle yanan yeşil gri bir balmumu yumrusundan başka bir şey yoktu. Başımı iki yana salladım.</p>

    <p>“Hımm. Aslında tanımalıydın. Beyaz lityum tuzu. Sen buraya gelmeden üç dönü önce icat ettim. Şimdilik iyi gidiyor. Yirmi dört gündür yanıyor ve daha epey yanmasını bekliyorum.” Bana baktı. “Bu şeyi tahmin etmen beni şaşırttı, çünkü aklıma gelmesi tam on yıl aldı, ikinci tahminin sodyum yağıysa o kadar iyi değildi. Onu yıllar önce denemiştim. On bir gün yanabilmişti.”</p>

    <p>Sıranın sonuna kadar gidip beyaz renkli hareketsiz bir alevden başka şey barındırmayan bir küreyi gösterdi. “Yetmiş gün,” dedi gururla. “Aradığımın bu olduğunu ummuyorum, çünkü ummak ahmakça bir oyundur. Ama altı gün daha yanarsa son on yıldır yaptığım en iyi fener olacak.”</p>

    <p>Tuhaf denebilecek kadar yumuşak bir yüz ifadesiyle fenere bir süre daha baktı. “Ama ummuyorum,” dedi kararlı bir sesle. “Yeni fenerler yapıp ölçümlerde bulunuyorum. İlerlemenin tek yolu budur.”</p>

    <p>Başka laf etmeden beni atölyenin zeminine indirdi. Oraya vardığımızda bana doğru döndü. “Ellerin,” dedi amirane bir ses tonuyla. Kendi kocaman ellerini beklentiyle kaldırdı.</p>

    <p>Ne istediğini bilemeden ellerimi uzattım. Onları şaşırtıcı ölçüde nazik bir tutuşla kavradı. Sağa sola çevirdiği ellerime dikkatle baktı. “Sende Cealdimli elleri var,” diye gönülsüzce iltifat etti. Bana kendininkileri gösterdi. Geniş avuçlu ve kalın parmaklıydılar. Parmaklarını kapattığında elleri yumruktan çok balyoza benziyordu. “Bu ellere Cealdimli elleri gibi iş yapmayı öğretene kadar yıllarca uğraştım. Şanslısın. Burada çalışacaksın.” Son cümlesini davete çeviren tek şey başını sorarcasına biraz eğmesiydi.</p>

    <p>“Oh, evet. Yani teşekkürler, efendim. Bana şeref...”</p>

    <p>Sabırsız bir el hareketiyle sözümü kesti. “Hiç sönmeyen bir fener düşünebilirsen bana gel. Eğer kafan göründüğü kadar çalışıyorsa...” Gülümsüyor olabilecek ağzı gür sakalının ardında saklanmasına karşın kara gözleri muzip denebilecek bir ifadeyle parlıyordu. “Çalışıyorsa,” diye tekrarladı, ucu bir çekicin topuzu kadar büyük olan parmaklarından birini kaldırarak. “O zaman ben ve benimkiler sana neler göstereceğiz neler.”</p>

    <p class="paragraf">“Yalakalık edecek birini bulmalısın,” dedi Simmon. “Re’lar olabilmen için hocalardan birinin sana sponsorluk yapması gerekir. Bu yüzden içlerinden birini seç ve ona sakız gibi yapış.”</p>

    <p>“Ne hoş,” diye dalga geçti Sovoy.</p>

    <p>Sovoy, Wilem, Simmon ve ben o sırada Anker’ın Yeri adlı bir tavernanın arka masalarından birinde, odayı yüksek sesli sohbetlerin homurtusuyla dolduran Mahv günü kalabalığının uzağında oturuyorduk. Dikişlerim iki gün önce alınmıştı ve Gizemiye’de geçirdiğim ilk dönüyü kutluyorduk.</p>

    <p>Sarhoş olmasak bile ayık olduğumuz da söylenemezdi. İkisinin arasındaydık, ama tam yerimizi anlatmaya kalkarak boşa vakit harcamak istemiyorum.</p>

    <p>“Ben sadece dehamı ortaya koymakla uğraşıyorum,” dedi Sovoy. “Ve hocalardan birinin bunu fark etmesini bekliyorum.”</p>

    <p>“Bu taktik Mandrag üzerinde ne kadar işe yaradı?” diye az rastlanır tebessümlerinden biriyle sordu Wilem.</p>

    <p>Sovoy ona sert bir bakış attı. “Mandrag at suratlının teki.”</p>

    <p>“Demek onu bu yüzden kamçınla tehdit ettin,” dedi Wilem. Kahkahamı bastırmak için ağzımı kapadım. “Sahiden öyle mi yaptın?”</p>

    <p>“Hikâyenin tamamını anlatmıyorlar,” diye gücenmiş gibi söylendi Sovoy. “Beni terfi ettireceği yerde başka bir öğrenciye kıyak geçti. Beni Re’lar yapmaktansa yanında tutup beleşe çalıştırmak istiyordu.”</p>

    <p>“Sen de onu kamçınla tehdit ettin.”</p>

    <p>“Aramızda bir münakaşa geçti,” dedi Sovoy soğukkanlılıkla. “Ve o sırada kamçım tesadüfen elimdeydi.”</p>

    <p>“Kamçını ona doğru sallayıp duruyordun,” dedi Wilem.</p>

    <p>“Olaydan birkaç dakika öncesine kadar ata biniyordum da ondan!” dedi Sovoy hararetle. “Sınıfın önünde yosmalık yapıp ona bir kombinezon sallasaydım kimse dönüp bakmazdı bile!”</p>

    <p>Masamızda kısa süreli bir sessizlik yaşandı.</p>

    <p>“Ben öyle bir bakardım ki,” dedi Simmon ve hemen ardından Wilem’le beraber kahkahalara boğuldular.</p>

    <p>Sovoy suratındaki tebessümü silmeye çalışarak bana doğru döndü. “Sim bir konuda haklı. Çabalarını tek bir alan üzerinde yoğunlaştırmalısın. Yoksa ebedi E’lir Manet gibi olup çıkarsın.” Ayağa kalkıp giysilerine çekidüzen verdi. “Nasıl görünüyorum?”</p>

    <p>Yerel stilden ziyade Modeg tarzına göre giyinen Sovoy’un pek de modayı takip ettiği söylenemezdi. Fakat pastel renklere boyanmış kaliteli ipek ve süet kıyafetinin içinde hemen göze çarptığı muhakkaktı.</p>

    <p>“Ne fark eder?” diye sordu Wilem. “Yoksa kendini Sim’e beğendirmeye mi çalışıyorsun?”</p>

    <p>Sovoy gülümsedi. “Maalesef yanınızdan ayrılmak durumundayım. Bir bayanla randevum var ve yolumuzun kasabanın bu tarafına düşeceğinden kuşkuluyum.”</p>

    <p>“Randevun olduğundan daha önce bahsetmemiştin,” diye karşı çıktı Sim. “Üç kişi kâğıt oynayamayız ki.”</p>

    <p>Sovoy’un o gün bizimle gelmiş olması bile sıradışıydı. Wil ile Sim’in taverna tercihine dudak bükmüştü. Anker’ın Yeri ucuz içki satacak kadar bayağı, fakat birinin seninle kavga çıkaracağından ya da üzerine kusacağından endişe etmeyeceğin kadar seçkin bir yerdi. Oradan hoşlanmıştım.</p>

    <p>“İyi çocuklarsınız ve iyi birer arkadaşsınız ama,” dedi Sovoy, “hiçbiriniz bayan değilsiniz. Ayrıca Simmon hariç pek güzel de sayılmazsınız.” Ona bakıp göz kırptı. “Doğru söyleyin, sizi bekleyen bir kız olsaydı içinizden hangisi diğerlerini ekmezdi?”</p>

    <p>Onu doğrulamak için gönülsüzce homurdandık. Sovoy gülümsedi; dişleri inci gibiydi. “Garson kıza size biraz daha içki getirmesini söylerim,” deyip oradan ayrılmak üzere döndü. “Gidişimin acısı azalsın diye.”</p>

    <p>“Fena biri değil,” diye mırıldandım o gözden kaybolduktan sonra. “En azından bir soylu için.”</p>

    <p>Wilem kafa salladı. “Sanki bizden üstün olduğunu düşünüyor ama bu bizim suçumuz değil diye bizi küçümsemiyor.”</p>

    <p>“Ee, kime yaltaklanacaksın?” diye sordu Sim, dirseğini masaya dayayarak. “Herhalde Hemme’ye değil.”</p>

    <p>“Tabii Lorren’e de,” dedim acı acı. “Ambrose’a lanet olsun. Arşiv’de çalışmayı çok istiyordum.”</p>

    <p>“Brandeur da olmaz,” dedi Sim. “Hemme birine kin besleyecek olsa Brandeur ona yardım etmek için hemen bir kaşıkla çıkagelir.”</p>

    <p>“Peki ya Şansölye?” diye sordu Wilem. “Filoloji? Kaba bir aksanla da olsa Siaruca konuşabiliyorsun.”</p>

    <p>Başımı iki yana salladım. “Mandrag’a ne dersiniz? Kimya alanında epey tecrübeliyim. Oradan simyaya geçmek çocuk oyuncağı.”</p>

    <p>Simmon bir kahkaha attı. “Herkes kimya ile simyanın birbirine çok benzediğini sanır, ama hiç de öyle değildir. Birbirleriyle yakından uzaktan bir akrabalıkları yoktur. Sadece aynı çatı altında yaşarlar.”</p>

    <p>Wilem yavaşça kafa salladı. “İyi bir benzetme.”</p>

    <p>“Hem zaten,” dedi Simmon, “Mandrag geçen dönem yirmi yeni E’lir aldı. Onu, birkaç gün önce tüm o kalabalıktan yakındığını duydum.”</p>

    <p>“Revir’i seçersen işin zor,” dedi Wilem. “Arwyl keçi gibi inatçıdır ve kimseye ayrıcalık tanımaz.” Konuşurken bir şeyi parçalara bölüyormuşçasına eliyle kesme hareketleri yaptı. “Altı dönem E’lir. Sekiz dönem Re’lar. On dönem El’the.”</p>

    <p>“En azından,” diye ekledi Simmon, “Mola neredeyse üç yıldır onun yanında Re’larlık yapıyor.”</p>

    <p>Altı senelik harç ücretini nereden bulabileceğimi kara kara düşündüm. “O kadar sabredemeyebilirim,” dedim.</p>

    <p>Garson kız bir tepsi içkiyle çıkageldi. Anker’ın Yeri o akşam yarı yarıya doluydu, bu yüzden kız yalnızca yanakları hafifçe pembeleşecek kadar koşuşturuyordu. “Beyefendi dostunuz bu ve bir sonraki içkilerin parasını ödedi,” dedi.</p>

    <p>“Sovoy’a kanım giderek daha fazla ısınıyor,” dedi Wilem.</p>

    <p>“Ama,” dedi Wil’in içkisini uzanabileceği mesafenin dışında tutarak, “kalçamı ellemek için hiçbir şey ödemedi,” diyerek hepimize tek tek baktı. “Herhalde siz üçünüz gitmeden önce onun borcunu kapatırsınız.”</p>

    <p>Sim bir özür geveledi. “O... o öyle yapmak istemedi... Onun kültüründe bu tür davranışlara sıkça rastlanır.”</p>

    <p>Yüz ifadesi yumuşayan kız gözlerini yuvarladı. “Eh, bu kültürde özür dilemek için dolgun bir bahşiş verilir.” Wil’e içkisini uzattı ve tepsiyi kalçasına dayayıp gitmek üzere döndü.</p>

    <p>Kızın uzaklaşmasını seyrederken hepimizin aklından farklı farklı şeyler geçiyordu.</p>

    <p>“Sovoy’un yüzüklerini geri aldığını fark ettim,” dedim nihayet.</p>

    <p>“Dün gece çok iyi bassat oynadı,” dedi Simmon. “Ardarda altı kez çift atıp ortada ne varsa götürdü.”</p>

    <p>“Sovoy’un şerefine,” diyen Wilem teneke maşrapasını kaldırdı. “Talihi onu derslerine, bizi de içkilerimize kavuştursun.” Maşrapalarımızı tokuşturup içtik, sonra Wilem asıl konuya döndü. “Geriye bir tek Kilvin ile Elxa Dal kalıyor.” İki parmağını kaldırdı.</p>

    <p>“Ya Elodin?” dedim.</p>

    <p>Bana bön bön baktılar. “Ona ne olmuş?” diye sordu Simmon.</p>

    <p>“İyi birine benziyor,” dedim. “Onun yanında çalışamaz mıyım?”</p>

    <p>Simmon bir kahkaha koyuverdi. Wilem o nadir tebessümlerinden birini etti. “Ne oldu?” diye çıkıştım.</p>

    <p>“Elodin hiçbir şey öğretmez,” diye açıkladı Sim. “Tabii belki de ileri düzey acayiplik dışında.”</p>

    <p>“İyi de bir şeyler öğretmesi lazım,” diye itiraz ettim. “O da bir hoca, öyle değil mi?”</p>

    <p>“Sim haklı. Elodin’in birkaç tıpası eksik,” diyen Wil parmağıyla başını işaret etti.</p>

    <p>“Tahtası,” diye düzeltti Simmon.</p>

    <p>“Tahtası,” diye tekrarladı Wil.</p>

    <p>“Sahiden de biraz... tuhaf gözüküyor,” dedim.</p>

    <p>“Kafan çalışıyormuş,” diye dalga geçti Wilem. “Gizemiye’ye bu kadar genç bir yaşta girmene şaşmamak lazım.”</p>

    <p>“Çocuğun üstüne varma, Wil. Buraya geleli daha bir dönü oldu.” Simmon tekrar bana baktı. “Elodin beş yıl öncesine kadar şansölyeydi.”</p>

    <p>“Elodin mi?” Kuşkumu gizleyemedim. “Ama öyle genç ve...” Aklıma gelen ilk sözcüğü telaffuz etmemek için sözümü yarım bıraktım: <em>deli.</em></p>

    <p>Cümlemi Simmon tamamladı. “...akıllı ki. Üstelik Üniversite’ye daha on dört yaşındayken alındığını düşünürsen o kadar da genç olmadığını anlarsın.” Bana baktı. “Gizemiye eğitimini on sekizinde tamamladı. Sonra da birkaç sene gilerlik yaptı.”</p>

    <p>“Giler mi?” diye sordum.</p>

    <p>“Gilerler Üniversite’den ayrılmayan gizemcilerdir,” diye izah etti Wil. “Zaten derslerin çoğunu da onlar verirler. Balıkhane’den Cammar’ı tanıyor musun?”</p>

    <p>Başımı iki yana salladım.</p>

    <p>“Uzun boylu, yüzü yaralı.” Wil suratının yan tarafını işaret etti. “Hani tek gözlü?”</p>

    <p>Kafa salladım. Cammar’ı fark etmemek güçtü. Yüzünün sol tarafı yara izlerinden oluşan bir ağla örülüydü ve siyah saçıyla sakalında kel şeritler yer alıyordu. Sol göz boşluğunun önüne bir bant takardı. Balıkhane’de çalışmanın ne kadar tehlikeli olabileceğinin canlı bir kanıtı gibiydi. “Birkaç kez görmüşlüğüm var. O da bir gizemci mi?”</p>

    <p>Wil kafa salladı. “Dediğim gibi; Elodin buraya alınan, gizemciliği tamamlayan ve şansölye yapılan en genç adamdı.”</p>

    <p>“Yine de,” dedim, “onu şansölyeliğe getirmenin biraz garip olduğunu itiraf etmelisiniz.”</p>

    <p>“Eskiden değildi,” dedi Simmon hüzünle. “O olaydan önce.”</p>

    <p>Bu sözlerin devamı gelmeyince meraka kapıldım. “Hangi olaydan?”</p>

    <p>Wil omuz silkti. “Bilmiyorum. Kimse neler olduğundan bahsetmez. Eski haline az da olsa dönene kadar onu Çömlekhane’ye kilitlediler.”</p>

    <p>“Bu konuda konuşmak istemiyorum,” dedi Simmon, sandalyesinde huzursuzca kıpırdanarak. “Her dönem bir iki öğrenci aklını kaçırır, öyle değil mi?” Wilem’e baktı. “Slyhth’i hatırlıyor musun?” Wil ciddi bir ifadeyle kafa salladı. “Aynı şey bir gün bizim de başımıza gelebilir.”</p>

    <p>İkisi gözlerini boşluğa dikip içkilerini yudumlarken kısa bir sessizlik yaşandı. Ayrıntılar hakkında bilgi almak istiyordum, ama bunun hassas bir mesele olduğunu anlamıştım.</p>

    <p>“Her neyse,” dedi Sim alçak sesle. “Duyduğuma göre onu Çömlekhane’den salmamışlar. Kendisi kaçmış.”</p>

    <p>“Şaşırmadım,” dedim. “İşini bilen bir gizemciye hiçbir hücre dayanmaz.”</p>

    <p>“Hiç orada bulundun mu?” diye sordu Simmon. “Gizemcileri hapis tutmak için yapılmıştır. Taştan bir kafes gibidir. Kapılarda ve pencerelerde efsunlar vardır.” Başını sağa sola salladı. “Hoca dahi olsa birinin oradan nasıl kaçabileceğini bilmiyorum.”</p>

    <p>“Konudan iyice saptık,” diye sertçe konuştu Wilem. “Kilvin seni Balıkhane’ye davet etti. Re’lar olabilmek için en iyi şansın onun gözüne girmek.” Bakışları Sim’le benim aramda gidip geldi. “Anlaştık mı?”</p>

    <p>“Anlaştık,” dedi Simmon.</p>

    <p>Kafa salladım, ama aklım başka yerdeydi. Her şeyin adını bilen Ulu Taborlin’i düşünüyor, Skarpi’nin Tarbean’da anlattığı öyküleri hatırlıyordum. Skarpi gizemcilerden değil, sadece isimcilerden bahsetmişti.</p>

    <p>Acaba Baş İsimci Elodin’le aramda nasıl yakınlık kurabilirdim?</p>
  </div>
</body>
</html>
