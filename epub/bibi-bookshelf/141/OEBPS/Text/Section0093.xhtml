<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Seksen Dördüncü Bölüm</h1>

    <h2 class="baslik_2 sigil_not_in_toc">Ani Bir Fırtına</h2>

    <p>Sonunda Denna’yı her zamanki gibi, yani tamamıyla tesadüfen buldum.</p>

    <p>Aklım başka düşüncelerle dolu olarak yolda aceleyle ilerliyordum ki bir köşeyi döndüm ve ona çarpmamak için aniden durmak zorunda kaldım.</p>

    <p>Şaşkın ve suskun bir halde orada öylece birbirimize baktık. Günlerdir yüzünü her gölgede ve araba penceresinde aramama rağmen görüntüsü yine de beni afallatmıştı. Gözlerinin şeklini hatırlıyordum, ama taşıdıkları ağırlığı değil. Ne kadar koyu renkli olduklarını hatırlıyordum, ama derinliklerini değil. Aramızdaki yakınlık, suyun altına batırılmışım gibi göğsümdeki havayı boşaltıverdi.</p>

    <p>Uzun saatler boyunca buluşmamızın nasıl geçeceğini düşünmüştüm. Bu sahneyi belki bin kez hayalimde canlandırmıştım. Bana karşı soğuk, mesafeli davranacağından korkmuştum. Kalbi kırıldığı için sessiz kalacağından çekinmiştim. Hatta ağlayacağından, söveceğinden veya dönüp gideceğinden endişelenmiştim.</p>

    <p>Denna neşe dolu bir şekilde tebessüm etti. “Kvothe!” Elimi iki eliyle birden tuttu. “Seni çok özledim. Nerelerdeydin?”</p>

    <p>İçim öyle bir rahatladı ki güçsüz düştüm. “Bilirsin işte. Orada burada.” Belirsiz bir el hareketi yaptım. “Bu civarda.”</p>

    <p>“Geçen gün beni öylece bırakıp gittin,” dedi sahte bir kaş çatışla. “Bekledim ama bir türlü gelmedin.”</p>

    <p>Tam olup bitenleri anlatacaktım ki Denna yanında duran bir adamı işaret etti. “Kabalığımı bağışla, Kvothe. Bu Lentaren.” Adamı fark etmemiştim bile. “Lentaren, bu da Kvothe.”</p>

    <p>Lentaren boylu boslu bir delikanlıydı. Asil görünümlü, asil giyimli ve asil kanlıydı. Bir taş ustasının gurur duyacağı çene hatlarına ve inci gibi dişlere sahipti. Masal kitaplarındaki Beyaz Atlı Prens’e benziyor, buram buram para kokuyordu.</p>

    <p>Rahat, dostane bir edayla bana tebessüm etti. “Tanıştığımıza sevindim, Kvothe,” derken biraz eğilerek zarif bir selam verdi.</p>

    <p>En cezbedici tebessümümü takınarak selamına sırf refleksten doğan bir karşılık verdim. “Hizmetindeyim, Lentaren.”</p>

    <p>Tekrar Denna’ya doğru döndüm. “Bir ara seninle öğle yemeği yiyelim,” dedim gamsız bir sesle. Aynı anda bir kaşımı belli belirsiz kaldırarak sordum: <em>Bu Lord Karaağaç mı?</em> “Sana anlatacak ilginç hikâyelerim var.”</p>

    <p>“Elbette,” dedi Denna ve başını hafifçe iki yana salladı. <em>Hayır.</em> “Zaten önceki hikâyeni bitirmeden gittin. Onun sonunu duymamak beni hayal kırıklığına uğrattı. Hatta perişan etti.”</p>

    <p>“Oh, daha önce yüz kere duyduğun o hikâyelerden biriydi işte,” dedim. “Beyaz Atlı Prens ejderhayı öldürüyor ama hazineyi ve kızı kaybediyor.”</p>

    <p>“Ah, tam bir trajedi.” Denna boynunu büktü. “Umduğum değil ama beklediğim bir son.”</p>

    <p>“Hikâye orada biterse işte o zaman trajedi olur,” diye itiraf ettim. “Ama aslında her şey bakış açına bağlı. Ben onun daha mutlu bir devamı olacağına inanıyorum.”</p>

    <p>Yanımızdan bir araba geçerken Lentaren yoldan çekildi ve o sırada tesadüfen Denna’nın koluna sürtündü. Denna dalgın bir hareketle onun koluna girdi. “Aslında bölüm bölüm devam eden hikâyeleri pek sevmem,” derken yüz ifadesi bir anlığına ciddi ve anlaşılmazdı. Sonra omuz silkip muzipçe tebessüm etti. “Ama daha başka pek çok konuda fikrimi değiştirdiğim oldu. Belki bu konuda da değiştiririm.”</p>

    <p>Omzuma asılı duran lavta kutumu işaret ettim. “Hâlâ çoğu gece Anker’ın Yeri’nde çalıyorum. Uğramak istersen...”</p>

    <p>“Uğrarım.” Denna iç geçirip kafasını Lentaren’e doğru çevirdi. “Geç kaldık, öyle değil mi?”</p>

    <p>Adam gözlerini kısarak güneşe baktı ve kafa salladı. “Evet. Ama acele edersek hâlâ yetişebiliriz.”</p>

    <p>Denna bana doğru döndü. “Kusura bakma, gitmemiz gereken bir randevumuz var.”</p>

    <p>“Benim yüzümden onu kaçırmanızı hiç istemem,” dedim ve zarifçe yana çekilerek ikisine yol verdim.</p>

    <p>Lentaren ile karşılıklı selamlaştık. “Yakında gelir seni bulurum,” dedi Denna, yanımdan geçerlerken dönüp bana bakarak.</p>

    <p>“Hadi artık.” İlerledikleri istikameti işaret ettim. “Acele edin de geç kalmayın.”</p>

    <p>Dönüp gittiler. Taş döşeli Imre sokaklarında kol kola uzaklaşmalarını seyrettim.</p>

    <p class="paragraf">Yanlarına vardığım zaman Wil ile Sim beni bekliyorlardı. Eolian’ın önündeki havuzun iyi bir manzarasına sahip bir banka oturmuşlardı. Satirin ve kovaladığı orman perilerinin etrafından sular fışkırıyordu.</p>

    <p>Enstrüman kutumu bankın yanına bıraktım ve lavtamın da biraz güneş ışığından hoşlanacağını düşünerek kutunun kapağını açtım. Müzisyen değilseniz ne demek istediğimi anlayamazsınız.</p>

    <p>Yanlarına oturduğumda Wil bana bir elma verdi. Rüzgâr meydanı yalayıp geçerken havuzdan fışkıran suların tül perde gibi dalgalanmasını seyrettim. Kızıl renkli birkaç akağaç yaprağı meydan taşlarının üzerinde dans ediyordu. Onların havada garip ve karmaşık bir düzende uçuşmasına dalıp gittim.</p>

    <p>“Denna’yı bulmuş gibi bir halin var,” dedi Wilem bir süre sonra.</p>

    <p>Gözlerimi yapraklardan ayırmaksızın kafa salladım. Açıklama yapasım yoktu.</p>

    <p>“Böyle sessiz durmandan anladım,” dedi Wil.</p>

    <p>“Karşılaşmanız iyi geçmedi mi?” diye nazikçe sordu Sim.</p>

    <p>“Beklediğim gibi geçmedi,” dedim.</p>

    <p>Bilgiç bir edayla kafa sallarlarken kısa bir sessizlik yaşandı.</p>

    <p>“Bize anlattıklarını düşünüyordum,” dedi Wil. “Denna’nın dediklerini. Hikâyesinde bir boşluk var.”</p>

    <p>Sim ile ben merakla ona baktık.</p>

    <p>“Sana hamisini aradığını söyledi,” diye belirtti Wilem. “Onu bulmak için seninle beraber yolculuk etti. Ama sonradan onun güvende olduğunu söyledi, çünkü...” Bu noktada epey tereddüde kapıldı. “...yanan çiftliğe doğru giderken onunla karşılaşmış. Burada bir terslik var. Madem ki adamın güvende olduğunu biliyordu, ne diye onu aramayı sürdürdü?”</p>

    <p>Bunu daha önce hiç düşünmemiştim. Benim bir karşılık vermeme fırsat kalmadan Simmon başını iki yana salladı. “Kvothe’yle birlikte vakit geçirmek için bir bahane uydurdu, hepsi bu,” dedi cevap çok barizmişçesine.</p>

    <p>Wilem kaşlarını biraz çattı.</p>

    <p>Açıklama yapması gerektiğine şaşırdığı anlaşılan Sim’in bakışları ikimizin arasında gidip geldi. “Sana abayı yaktığı belli,” dedi ve parmaklarıyla saymaya başladı. “Anker’ın Yeri’nde seni buldu. Eolian’da içki içtiğimiz akşam çıkageldi. Kuş uçmaz kervan geçmez bir yerde birkaç gün boyunca seninle beraber olabilmek için bahaneler uydurdu...”</p>

    <p>“Sim,” dedim bezgin bir sesle, “bana ilgi duyuyor olsaydı onu bir aylık arama sırasında bir kereden fazla bulurdum.”</p>

    <p>“Mantıklı bir yanılgı içindesin,” diye hevesle belirtti Sim. “Yanlış düşünüyorsun. Ettiğin laf ya senin onu bulmakta beceriksiz olduğunu ya da onun zor bulunur biri olduğunu ispatlar. Sana ilgi duymadığını değil.”</p>

    <p>“Hatta,” dedi Wilem, Simmon’un tarafını tutarak, “o seni senin onu bulduğundan çok daha sık bulduğuna göre seni çok daha fazla arıyor olsa gerek. Sen bulunması kolay biri değilsin. Bu da sana ilgi duyduğunu gösterir.”</p>

    <p>Denna’nın bana bıraktığı notu anımsayarak bir an için Sim’in haklı olabileceğini düşündüm. Gritaşların üzerinde yattığım geceyi hayalimde canlandırırken içimde ufak bir umudun belirdiğini hissettim.</p>

    <p>Sonra Denna’nın o gece kendinde olmadığını, sayıklayıp durduğunu hatırladım. Ve yanındaki adamın koluna nasıl girdiğini. Uzun boylu, yakışıklı, zengin Lentaren’i ve Denna’ya sunacak pek çok değerli şeye sahip olan onca adamı düşündüm; güzel bir sesten ve erkeksi cesaret gösterilerinden fazlasına sahip erkekleri.</p>

    <p>“Haklı olduğumun farkındasın!” Simmon çocuksu bir tavırla gülerek gözlerinin önüne düşen saçları kaldırdı. “Dediklerime karşı çıkamazsın! Sana deli olduğu belli. Sen de düpedüz delisin. Bu yüzden birbirinize tam uyuyorsunuz.”</p>

    <p>İç geçirdim. “Sim, onunla dost olmak bana yetiyor. Denna çok hoş bir insan ve onunla vakit geçirebildiğime seviniyorum. Her şey bundan ibaret.” Sim dediklerime karşı çıkmayıp konuyu şimdilik kapatsın diye sesime neşeli bir tasasızlık karıştırmayı ihmal etmedim.</p>

    <p>Sim beni bir müddet süzdü, sonra da omuz silkip geçti. “Madem öyle,” dedi elindeki tavuk parçasını savurarak, “Fela sürekli senden bahsediyor. Senin harika biri olduğunu düşünüyor. Tabii bir de onun hayatını kurtarmış olman var. Senden hoşlandığına eminim.”</p>

    <p>Omuz silkerek rüzgârın havuzdan fışkıran sularda yarattığı desenleri izlemeyi sürdürdüm.</p>

    <p>“Gelin hep beraber...” Sim cümlesini yarıda bırakarak ansızın ifadesizleşen bir suratla biraz ötede bir yere bakakaldı.</p>

    <p>Ben de dönüp baktım ve lavta kutumun bomboş durduğunu gördüm. Lavtam gitmişti. Çılgınca etrafıma bakınırken onu aramak için yerimden fırlamaya hazırdım. Fakat böyle bir şey yapmama gerek kalmadı; birkaç metre ileride Ambrose ile bir grup arkadaşı duruyordu. Lavtam Ambrose’un elindeydi.</p>

    <p>“Oh, Tehlu aşkına,” diye arkamda mırıldandı Simmon. Sonra normal bir ses tonuyla dedi ki, “Onu geri ver, Ambrose.”</p>

    <p>“Sus, E’lir,” diye çıkıştı Ambrose. “Bu mesele seni hiç ilgilendirmez.”</p>

    <p>Bakışlarımı onun ve lavtamın üzerinde tutarak ayağa kalktım. Ambrose’un benden daha uzun olduğunu düşünürdüm, fakat doğrulduğum zaman gözlerimizin aynı hizada olduğunu fark ettim. Ambrose’un da buna şaşırmış gibi bir hali vardı.</p>

    <p>“Ver şunu,” deyip elimi uzattım. Elimin titremediğini görmek beni şaşırtmıştı. Fakat içim titriyordu; yarı korku, yarı hiddetle.</p>

    <p>Beynimin iki parçası aynı anda konuşmaya başladı. İlki haykırdı: <em>Ne olur lavtama bir şey yapma. Buna yine katlanamam. Onu kırma. Lütfen onu geri ver. Sapından öyle tutma.</em> Diğer parçaysa ağız dolusu kan tükürürcesine aynı sözü tekrarlayıp duruyordu: <em>Senden nefret ediyorum. Senden nefret ediyorum. Senden nefret ediyorum.</em></p>

    <p>Bir adım attım. “Onu geri ver.” Kendi kulaklarıma bile tuhaf gelen sesim duygusuz ve pes çıkıyordu. İçimin titremesi geçmişti; artık o da elim kadar hareketsizdi.</p>

    <p>Sesimdeki bu beklenmedik değişime hazırlıksız yakalanan Ambrose bir an için duraksadı. Huzursuzluğunu sezebiliyordum, beklediği gibi davranıyordum. Arkamda Wilem ile Simmon’un nefeslerini tuttuklarını fark ettim. Ambrose’un yanındaki arkadaşları da kararsız bir halde bekliyorlardı.</p>

    <p>Ambrose gülümseyerek bir kaşını kaldırdı. “Ama senin için bir şarkı yazmıştım.” Lavtayı kabaca tutarak ritim veya ezgi gözetmeksizin parmaklarını tellerde gezdirdi. Çevredeki insanlar durup şarkısını dinlediler.</p>

    <blockquote class="dize">
      <p><em>“Eskiden Kvothe diye bir zıpçıktı yaşarmış</em></p>

      <p><em>Pek de sivri bir dili varmış.</em></p>

      <p><em>Hocalar onu pek akıllı bilmişler</em></p>

      <p><em>Ve onu kamçıyla ödüllendirmişler.”</em></p>
    </blockquote>

    <p>Durup dinleyenlerin sayısı epey artmıştı ve dinleyiciler arasında Ambrose’un bu küçük gösterisine gülenler de oluyordu. Cesaret bulan Ambrose eğilerek etrafındakileri selamladı.</p>

    <p>“Hep beraber!” diye bağırdı ve lavtamı asa niyetine kullanarak ellerini bir orkestra şefi gibi kaldırdı.</p>

    <p>Ona doğru bir adım daha attım. “Ver şunu, yoksa seni öldürürüm.” O esnada sözlerimde tamamıyla ciddiydim.</p>

    <p>Yine bir sessizlik çöktü. Beni düşündüğü gibi kızdıramayacağını anlayan Ambrose kayıtsız bir tavır takındı. “Bazı insanlarda da hiç espri anlayışı yok,” deyip iç geçirdi. “Yakala.”</p>

    <p>Lavtayı bana doğru attı, fakat lavtalar atılmak için tasarlanmazlar. Enstrüman havada bir kez döndü. Onu yakalamak için uzandığımda elime hiçbir şey gelmedi. Sakarca veya zalimce davranmış olması arasında benim için hiçbir fark yoktu. Lavtamın kasası meydan taşlarına çarptı ve bir çatırtı sesi yükseldi.</p>

    <p>Bu ses bana Tarbean’daki kurum kaplı bir ara sokakta, vücudumun altında ezilen babamın lavtasını hatırlattı. Onu almak için eğilirken yaralı bir hayvan gibi bir ses çıkardım. Bana bakan Ambrose’un yüzünde keyifli bir ifade gördüm.</p>

    <p>Ulumak, haykırmak, küfretmek için ağzımı açtım. Fakat gırtlağımdan <em>daha başka</em> bir şey, bilmediğim ve hatırlayamadığım bir ses çıktı.</p>

    <p>Artık tek duyduğum rüzgârdı. Rüzgâr ani bir fırtına gibi meydanda kükredi. Yakındaki bir at arabası meydan taşları üzerinde yanlamasına kayarken ona bağlı duran atlar panik halinde şaha kalktılar. Birinin elindeki nota kâğıtları hızla etrafımızda uçuştu. Rüzgâr benimle beraber herkesi bir adım itti; bir tek Ambrose hariç. O Tanrı’dan tokat yemişçesine fırıldak gibi dönüp yere kapaklandı.</p>

    <p>Sonra her şey duruldu. Nota kâğıtları güz yaprakları gibi döne döne yere düştü. Saçları karmakarışık ve giysileri darmadağın olmuş insanlar şaşkın gözlerle etraflarına bakındılar. Birkaçı artık olmayan bir fırtınaya karşı koymaya çalışırken sendeledi.</p>

    <p>Boğazım ağrıyordu. Lavtam kırılmıştı.</p>

    <p>Ambrose zorlanarak ayağa kalktı. Bir kolu çarpılmıştı ve kafa derisinden aşağı kanlar akıyordu. Gözlerindeki vahşi ve şaşkın korku, bana kısa ama bir o kadar da tatlı bir zevk verdi. Ona tekrar bağırmayı düşündüm. Öyle yaparsam acaba ne olurdu? Rüzgâr tekrar gelir miydi? Toprak yarılıp onu yutar mıydı?</p>

    <p>Panik halinde kişneyen bir at duydum. İnsanlar akın akın Eolian’dan ve meydandaki diğer binalardan çıkmaya başladılar. Müzisyenler hayret içinde etrafa bakınırlarken herkes aynı anda konuşuyordu.</p>

    <p>“...neydi öyle?”</p>

    <p>“...her yana saçıldı. Yardım edin de bir an önce...”</p>

    <p>“...yaptı. Şu çocuk, hani kırmızılı...”</p>

    <p>“...iblis. Bir rüzgâr iblisi...”</p>

    <p>Ben sessiz bir şaşkınlık içinde bakınırken Wilem ile Sim koluma girip beni oradan çabucak götürdüler.</p>

    <p class="paragraf">“Onu başka nereyle götüreceğimizi bilemedik,” dedi Kilvin’e Simmon.</p>

    <p>“Her şeyi en başından anlatın,” dedi Kilvin soğukkanlılıkla. “Ama bu sefer sadece biriniz konuşsun.” Parmağıyla Wilem’i işaret etti. “Doğru düzgün cümleler kurmaya çalış.”</p>

    <p>Kilvin’in bürosundaydık. Kapı kapalı, perdeler çelikti. Wilem yaşananları anlatmaya koyuldu. Konuşması giderek hızlanırken dilini Siaruca’ya çevirdi. Onu düşünceli bir ifadeyle dinleyen Kilvin sık sık kafa sallanıyordu. Simmon da dikkatle dinliysar, bazen birkaç sözcük de o ekliyordu.</p>

    <p>Ben yakındaki bir taburede oturuyordum. Zihnim karmakarışık bir düşünce ve soru yumağına dönmüştü. Boğazım ağrıyordu. Vücudum bitkin ama adrenalin doluydu. Hepsinin ortasında, göğsümün ta derinlerindeki bir parçam, kor gibi kömürlerle dolu bir demirci ocağı misali müthiş bir öfkeyle yanıyordu. Ama onun haricinde vücudumun geri kalanı yirmi santim kalınlığındaki bir balmumu tabakasıyla kaplıymışçasına tam bir uyuşukluğa kapılmıştı. Artık Kvothe yoktu; sadece şaşkınlık, öfke ve onları çevreleyen uyuşukluk vardı. Fırtınada kalan ve konacak güvenli bir dal bulamayan bir serçeyi andırıyor, havadaki savruluşumu kontrol edemiyordum.</p>

    <p>Wilem tam açıklamasının sonuna vardığı sırada Elodin kapıyı çalmadan veya geldiğini haber vermeden içeri daldı. Wilem hemen sustu. Baş İsimci’ye kaçamak bir bakış attım, sonra gözlerimi kucağımdaki kırık lavtama çevirdim. Onu ellerimde döndürürken sivri köşelerinden biri parmağımı kesti. Yere damlayan kanı boş gözlerle seyrettim.</p>

    <p>Elodin kimseyle konuşmaya zahmet etmeden gelip tam önümde durdu. “Kvothe?”</p>

    <p>“Kendinde değil, Hocam,” dedi Simmon, endişeden tiz çıkan bir sesle. “Aptallaştı. Tek kelime bile etmiyor.” Sözcükleri duymama, anlamlarını hatırlamama, hatta bu anlamların onlara ait olduğunu bilmeme rağmen onları bir düzene sokamıyordum.</p>

    <p>“Galiba kafasını bir yere çarptı,” dedi Wilem. “Sana bakıyor, ama gözleri bomboş. Köpek gözleri gibi.”</p>

    <p>“Kvothe?” diye tekrarladı Elodin. Ben tepki vermeyince ya da başımı lavtamdan kaldırmayınca elini uzattı ve bakışlarımız buluşana dek çenemi nazikçe kaldırdı. “Kvothe.”</p>

    <p>Gözlerimi kırptım.</p>

    <p>Bana bakan kara gözleri beni bir nebze kendime getirdi. İçimdeki fırtına yavaşladı. <em>“Aerlevsedi,”</em> dedi. “Tekrar et.”</p>

    <p>“Ne?” dedi Simmon uzaklarda bir yerde. “Rüzgâr mı?”</p>

    <p><em>“Aerlevsedi,”</em> diye sabırla tekrarladı Elodin, kara gözlerini yüzümden ayırmadan.</p>

    <p><em>“Aerlevsedi,”</em> dedim uyuşukça.</p>

    <p>Elodin gözlerini kısa süreliğine, huzurla kapadı. Esintide sürüklenen belli belirsiz bir müziği duymaya çalışır gibiydi. Gözlerine bakamaz olunca tekrar dalıp gittim. Bakışlarımı ellerimdeki kırık lavtaya doğru çevirdim, fakat gözlerim fazla uzaklaşamadan Elodin tekrar çenemi tutup başımı kaldırdı.</p>

    <p>Gözleri benimkileri yakaladı. Uyuşukluk geçti, fakat kafam hâlâ o fırtınayla doluydu. Sonra Elodin’in gözleri değişti. Bana bakmayı bırakıp dosdoğru <em>içime</em> baktı. Yaptığını ancak böyle tarif edebilirim. Gözlerime değil, gözlerimin içine, derinliklerime baktı. Bakışları içime girip göğsüme oturdu. Sanki ellerini vücuduma daldırmıştı ve ciğerlerimin şeklini, kalp atışlarımı, öfkemin ısısını, içimde gürleyen fırtınanın düzenini yokluyordu.</p>

    <p>Öne doğru eğilip dudaklarını kulağıma dayadı. Nefesini hissettim. Bir şey söyledi... ve fırtına dindi. Nihayet konacak bir yer buldum.</p>

    <p>Her çocuğun bildiği bir oyun vardır. Kollarınızı iki yana açıp döndükçe döner, dünyanın bulanık bir hale gelmesini izlersiniz. Önce afallarsınız, fakat yeteri kadar dönerseniz dünya farklı bir şekle girer ve o his kaybolur.</p>

    <p>Durduğunuz anda dünya eski şeklini alır. Öyle bir sersemlersiniz ki her şey sarsılır, hareket eder. Dünya etrafınızda döner.</p>

    <p>Elodin başımın içindeki fırtınayı dindirince bana da öyle oldu. Ansızın korkunç bir baş dönmesiyle haykırdım ve kendimi yana, yukarı, içeri düşmekten alıkoymak için ellerimi kaldırdım. Oturduğum yerde ayaklarım birbirine dolandı. Yere düşmeye başlarken kolların beni tuttuğunu hissettim.</p>

    <p>Korkunç bir histi, ama geçti. Ben kendimi toparladığımda Elodin çoktan gitmişti.</p>
  </div>
</body>
</html>
