<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi İkinci Bölüm</h1>

    <h2 class="baslik_2 sigil_not_in_toc">İblislerin Zamanı</h2>

    <p>Tarbean’daki o ilk aylarda pek çok şey öğrendim.</p>

    <p>En iyi yemek artıklarının hangi han ve restoranların çöplüklerinde bulunduğunu, gıdaları zehirlenmeden yemek için en fazla ne kadar çürümüş olmaları gerektiğini öğrendim.</p>

    <p>Rıhtımın yakınındaki, etrafı duvarla çevrili bina kompleksinin Tehlu Tapınağı olduğunu öğrendim. Tehlinler kimi zaman ekmek dağıtırlar, payımıza düşen somunu vermeden önce bize dua ettirirlerdi. Dua etmekten gocunmuyordum. Dilenmekten daha kolaydı. Bazen gri cüppeli rahipler daha da çok dua etmem için beni kiliseye çağırırlardı, fakat kulağıma bazı söylentiler çalınmıştı ve benden ne zaman böyle bir şey istense, henüz ekmeğimi almamış bile olsam kaçıp giderdim.</p>

    <p>Saklanmayı öğrendim. Eski bir tabakhanenin üzerinde üç çatı birleşerek rüzgârdan ve yağmurdan korunaklı bir barınak meydana getiriyordu. Ben’in kitabını çuval bezine sarıp oradaki kirişlerin altına sakladım. Kutsal bir emanetmiş gibi ona nadiren dokunuyordum. Geçmişimden geriye kalan tek şey o kitaptı ve onu güvende tutmak için her türlü tedbiri alıyordum.</p>

    <p>Tarbean’ın kocaman olduğunu öğrendim. Kendi gözlerinizle görmedikçe bunu anlayamazsınız. Tıpkı okyanus gibi. Size sudan ve dalgalardan bahsedebilirim, ama kıyısında durmadığınız müddetçe boyutlarını idrak etmeniz mümkün değildir. Ortasında bulunmadığınız, her tarafınız uçsuz bucaksız sularla çevrili olmadığı sürece kafanız bir türlü basmaz. Ancak o zaman ne kadar ufak ve güçsüz olduğunuzu kavrayabilirsiniz.</p>

    <p>Tarbean’ın büyüklüğünün bir sebebi de her biri kendine has bir karaktere sahip binlerce küçük parçaya bölünmüş olmasıdır. Aşağılar, Celep Meydanı, Akarlar, Ortakent, Yağcılar, Ayarcılar, Rıhtımyanı, Katranyolu, Dikişçiler Caddesi... Tarbean’da ömrünüz boyunca yaşasanız bile her yerini tanıyamazsınız.</p>

    <p>Fakat şehir genel anlamda iki bölüme ayrılır: Suyanı ve Tepeyanı. Suyanı fakir insanların, yani dilencilerin, hırsızların ve fahişelerin yaşadıkları yerdir. Tepeyanı ise zenginlerin, yani avukatların, siyasetçilerin ve cariyelerin bölgesiydi.</p>

    <p>Tarbean’a geleli iki ay olmuşken, dilenmeyi bir de Tepeyanı’nda deneyeyim dedim. Şehir kışın pençesindeydi ve Kışortası Şenliği yüzünden sokaklar her zamankinden daha tehlikeliydi.</p>

    <p>Bu durum beni hayrete düşürüyordu. O genç yaşıma kadar her kış mevsiminde kumpanyamız o veya bu kasabada bir Kışortası Şenliği düzenlemişti. İblis maskeleri takarak Kara Matem’e kadar yedi gün boyunca kasabalıları şaka yollu korkutur, onlara neşe saçardık. Babam Encanis’i o kadar inandırıcı canlandırırdı ki onu sahiden karşınızda sanırdınız. Daha da önemlisi, babam aynı zamanda hem korkutucu hem de dikkatli davranabilirdi. İpler kumpanyamızın elindeyken kimsenin kılına bile zarar gelmezdi.</p>

    <p>Fakat Tarbean’da durum farklıydı. Ah, şenliğin <em>özü</em> tıpatıp aynıydı. İnsanlar cafcaflı renklere boyalı maskeler takarak kentte dört dönerler, olmadık haylazlıklar yaparlardı. Geleneksel siyah maskesini takan Encanis ise daha büyük sorunlar çıkarırdı. Ayrıca onu hiç görmememe rağmen gümüş maskeli Tehlu’nun da daha seçkin muhitlerde dolanarak vazifesini yerine getirdiğinden emindim. Dediğim gibi, şenliğin <em>özü</em> aynen mevcuttu.</p>

    <p>Ama bu öz daha farklı icra ediliyordu. Öncelikle Tarbean tek bir kumpanyanın yeteri kadar iblis tedarik edemeyeceği kadar büyüktü. Bunu yapmaya yüz kumpanya bile yetmezdi. Tarbean’daki kiliseler de profesyonellere para vererek mantıklı ve güvenli davranacakları yerde iblis maskeleri satmak gibi daha kârlı bir yola başvuruyordu.</p>

    <p>İşte bu yüzden Kara Matem’in ilk gününde on bin iblis kent sokaklarında başıboş dolanıyordu. Canlarının istediği her türlü hınzırlığı yapabilen on bin <em>amatör</em> iblis.</p>

    <p>Bu ilk bakışta genç bir hırsızın istifade edebileceği ideal bir fırsat şeklinde görülebilir, ama aslında durum tam tersiydi. İblislerin en yoğun olarak bulundukları yer Suyanı’ydı. Bunların büyük bölümü Tehlu’nun sesini duyunca kaçarak ve iblisliklerini makul bir çerçevede tutarak düzgün davransa bile bazıları böyle yapmazdı. Kara Matem’in ilk birkaç günü oldukça tehlikeliydi ve ben de zamanımın çoğunu gözlerden uzak durarak geçirdim.</p>

    <p>Fakat Kışortası yaklaştıkça ortalık duruldu. İnsanlar maskelerini kaybettikçe veya oyundan sıkıldıkça iblislerin sayısı hızla azaldı. Bunlardan bir kısmının Tehlu tarafından elendiğine hiç şüphe yoktu, ama Tehlu tek kişiydi. Yedi gün içinde Tarbean’ın tamamını kontrol altına alması mümkün değildi.</p>

    <p>Tepeyanı’na yapacağım yolculuk için Matem’in son gününü seçtim. İnsanların morali Kışortası Günü hep yüksek olur ve bu durum dilenmeyi kolaylaştırır. Daha da iyisi, iblislerin sayısı fark edilir ölçüde azalmıştı ki bu da sokakların tekrar güvenli hale gelmesi demekti.</p>

    <p>Çalacak ekmek bulamadığım için karnım guruldayarak akşamüstünün erken saatlerinde yola çıktım. Tepeyanı’na giderken az da olsa heyecana kapılıyordum. Belki de bir parçam Kışortası’nı ailemle beraber geçirmenin nasıl bir şey olduğunu hatırlıyordu: sıcak bir yemek ve sonrasında sıcak bir yatak. Belki de Tehlu’nun zaferini kutlamak için sokaklarda yakılan yaprak yığınlarının kokusu başımı döndürmüştü.</p>

    <p>O gün iki şey öğrendim. Birincisi dilencilerin neden Suyanı’nda kaldıkları, ikicisiyse kilise ne söylerse söylesin Kışortası’nın iblislerin zamanı olduğuydu.</p>

    <p class="paragraf">Bir sokaktan çıkınca kentin bu kısmıyla geldiğim yer arasındaki farkı bir çırpıda gördüm.</p>

    <p>Suyanı’nda tüccarlar müşterilerine dil dökerler, onları dükkânlarına çekmeye çalışırlardı. Başarısız olduklarındaysa kavga çıkarmaktan hiç çekinmezlerdi; müşterilere küfrederler, hatta düpedüz üzerlerine yürürlerdi.</p>

    <p>Buradaysa dükkân sahipleri tedirgin ifadelerle ellerini ovuşturuyorlardı. Gelip geçenlere eğilerek selam veriyorlar, yaltaklanıyorlar, saygıda kusur etmiyorlardı. Sesler asla yükseltilmiyordu. Suyanı’nın acımasız ortamından sonra kendimi resmi bir baloya katılmış gibi hissediyordum. Herkesin giysileri yepyeniydi. Herkes temizdi ve herkesin bir tür karmaşık sosyal dansa iştirak eder gibi bir hali vardı.</p>

    <p>Ama burada da gölgeler mevcuttu. Etrafı kolaçan ederken karşımdaki ara sokakta sürten iki adam saptadım. Kan kırmızı ve sert görünümlü maskeleri oldukça güzeldi. Birinin maskesinin ağzı kocaman açıktı ve diğerinin sipsivri dişleri gözler önüne seriliydi. Ayrıca üzerlerinde benim de tasvip ettiğim geleneksel, siyah başlıklı birer cüppe bulunuyordu. Suyanı’ndaki iblislerin çoğu uygun giyinmek konusunda özen göstermiyordu.</p>

    <p>İblisler, sokaktan aşağı kol kola girmiş, sakin sakin yürüyen bir çiftin peşine takıldılar. Neredeyse yüz adım boyunca onları sinsice takip ettiler, sonra biri beyefendinin şapkasını kaptığı gibi yakınındaki bir kar yığınına soktu. Diğeri de kadına kabaca sarılarak onu yerden kaldırdı. Kadın çığlık atarken bastonunu kaptırmamak için ilk iblisle itişip kakışan adamın şaşkınlığı her halinden belliydi.</p>

    <p>Neyse ki hanımefendi soğukkanlılığını korudu. <em>“Tehus! Tehus!”</em> diye bağırdı. <em>“Tehus antausa eha!”</em></p>

    <p>Tehlu’nun adı karşısında kırmızı maskeli iki suret önce yere sindi, sonra da gerisingeri dönüp koşarak uzaklaştı.</p>

    <p>Çevredeki herkes tezahürat etti. Dükkân sahiplerinden biri beyefendiye şapkasını almasında yardımcı oldu. Olayın bu kadar medeni bir biçimde cereyan etmesi beni şaşırtmıştı. Anlaşılan kentin iyi tarafında iblisler bile kibardılar.</p>

    <p>Gördüklerimden cesaret bularak kalabalığı taradım ve en uygun hedefleri tespit etmeye çalıştım. Genç bir kadına yaklaştım. Açık mavi bir elbise giyiyordu ve omuzlarına beyaz bir kürk sarmıştı. Uzun ve sapsarı saçları özenle yüzünün etrafına yayılmıştı.</p>

    <p>Yanına vardığım zaman durdu ve başını eğip bana baktı. Bir elini ağzına götürürken şaşkın bir ses çıkardığını duydum. “Sadaka verir misiniz, bayan?” Elimi uzatıp birazcık titrettim. Sesim de titriyordu. “Lütfen.” Kendimi hissettiğim kadar küçük ve ümitsiz gözükme gayreti içindeydim. İnce, gri kar tabakasının üzerinde ağırlığımı bir ayağımdan ötekine verip durdum.</p>

    <p>“Seni zavallı şey,” dedi usulca, neredeyse duyamayacağım kadar alçak bir sesle. Yanındaki çantasını karıştırırken gözlerini benden ya ayıramıyor ya da ayırmak istemiyordu. Bir anlığına para kesesinin içine bakıp bir şey çıkardı. Uzattığı şeyi avcuma alırken bir sikkenin soğuk, güven verici ağırlığını hissettim.</p>

    <p>“Sağ olun, bayan,” dedim otomatik bir şekilde. Başımı eğip avcuma baktığımda parmaklarımın arasında gümüşi bir parıltı gördüm. Avcumu açınca bir gümüş peniyle karşılaştım. Kocaman bir gümüş peniyle.</p>

    <p>Hayretten ağzım açık kaldı. Bir gümüş peni on bakır peniye veya elli demir peniye bedeldi. Dahası tam bir ay boyunca karnımı tıka basa doyurmama yeterdi. Bir demir peni karşılığında geceyi Kızıl Göz’de yerde yatarak geçirebilirdim. İkisiyle akşam ateşinin önünde uyuyabilirdim. Bir battaniye alıp çatıların arasına saklayabilir, kış boyunca sıcak kalabilirdim.</p>

    <p>Başımı kaldırdığımda kadın hâlâ acır gözlerle bana bakıyordu. Bunun ne anlama geldiğini bilemezdi. “Bayan, teşekkür ederim,” dedim çatlak bir sesle. Kumpanyada söylediğimiz bir sözü anımsadım. “Tüm hikâyeleriniz mutlu, yürüdüğünüz yollar kısa ve düz olsun.”</p>

    <p>Bana gülümsedi. O esnada bir şeyler demiş olabilirdi, ama ensemde hissettiğim garip bir duyguyla dikkatim dağıldı. Biri bana bakıyordu. Sokakta ya belli başlı şeylere yönelik bir hassasiyet kazanırsın ya da sefil ve kısa bir hayat sürersin.</p>

    <p>Etrafımı kolaçan edince bir dükkân sahibinin bulunduğum yönü işaret ederek bir muhafızla konuştuğunu gördüm. Konuştuğu adam bir Suyanı muhafızı değildi. Sinekkaydı tıraşlıydı ve dimdik duruyordu. Üzerinde metal çivili deri bir yelek vardı ve kolu uzunluğunda pirinç kaplama bir sopa taşıyordu. Esnafın sözlerinden bazıları kulağıma kadar geldi.</p>

    <p>“...müşterileri kaçırtıyor. Kim böyle bir durumda gelip çikolata...” Tekrar benden tarafı işaret ederek duyamadığım bir şeyler söyledi. “...sana kim para ödüyor? Aynen öyle. Belki de bu konuda...”</p>

    <p>Muhafız başını çevirip bulunduğum yöne doğru baktı. Göz göze geldik. Dönüp kaçmaya başladım.</p>

    <p>İncecik ayakkabılarım yeri kaplayan hafif kar örtüsünde kayarken gördüğüm ilk ara sokağa daldım. İlkinden ayrılan ikinci bir sokağa saparken muhafızın ağır çizmelerinin patırtısını işitebiliyordum.</p>

    <p>Göğsüm yanarak gidebileceğim, saklanabileceğim bir yer bakındım. Fakat kentin bu bölümünü hiç bilmiyordum. İçine dalabileceğim çöp yığınları, penceresinden girebileceğim yanmış bir bina yoktu. Sivri ve donmuş bir taş parçasının ayakkabılarımdan tekinin tabanını yardığını hissettim. Acı içindeki ayağımla kendimi koşmaya zorladım.</p>

    <p>Üçüncü kez döndükten sonra kendimi bir çıkmaz sokakta buldum. Tam duvarlardan birine tırmanıyorken bir el beni ayak bileğimden yakalayıp aşağı çekti.</p>

    <p>Başım sokak taşlarına çarpınca dünya etrafımda döndü. Muhafız beni bir bileğimden ve saçlarımdan tutarak yerden kaldırdı. “Kendini çok mu akıllı sanıyorsun?” dedi soluk soluğa, sıcak nefesini yüzüme vurarak. Deri ve ter kokuyordu. “Kaçmaman gerektiğini bilecek kadar büyüksün.” Beni öfkeyle sarsıp saçlarıma asıldı. Sokak gözlerimin önünde sallanırken acıyla bağırdım.</p>

    <p>Beni sertçe duvara dayadı. “Tepeyanı’na gelmemen gerektiğini bilmen gerekirdi.” Beni şiddetle sarstı. “Yoksa aptal mısın, çocuk?”</p>

    <p>“Hayır,” dedim sersemlemiş bir halde, boştaki elimle serin duvarı yoklayarak.</p>

    <p>Cevabım onu kızdırmış gibiydi. “Hayır mı?” dedi bağırarak. “Başımı derde soktun, çocuk. Hesabımı kesebilirler. Madem ki aptal değilsin, öyleyse sana bir ders vermek lazım.” Beni gerisingeri çevirip yere çaldı. Sokağı kaplayan pis karların üstünde kaydım. Dirseğim yere çarptı ve kolum boydan boya uyuştu. Bir aylık yiyecek, sıcak bir battaniye ve bir çift kuru pabucu tutan avcum açıldı. Kıymetli metal parçası uçup gitti ve en ufak bir ses bile çıkarmadan yere düştü.</p>

    <p>Bunu hayal meyal fark ettim. Sopa havada ıslık çalıp bacağıma indi. Muhafız hırıldamasına konuştu. “Sakın bir daha Tepeyanı’na geleyim deme, anladın mı?” Sopa bu sefer de kürek kemiklerimin arasına vurdu. “Devetüyü Sokağı’ndan sonrası senin gibi piç kurularına kapalıdır. Tamam mı?” deyip elinin tersiyle suratıma bir tokat attı. Başım karla kaplı sokak taşlarına doğru savrulurken ağzımda kan tadı aldım.</p>

    <p>Muhafız bana tıslarken tortop kapandım. “Değirmen Sokağı ve Değirmen Çarşısı benim mıntıkamdır. Seni bir daha orada görmek istemiyorum. Sakın. Bir daha. Geri. Geleyim. Deme.” Ağzından çıkan her sözcüğü sopasının bir darbesiyle vurguladı. “Anlaşıldı mı?”</p>

    <p>Ezilmiş karların üstünde tir tir titreyerek dayağın sona ermesi, artık çekip gitmesi için dua ettim. “Anlaşıldı mı?” Karnıma yediğim bir tekmeyle içimde bir yer yırtılır gibi oldu.</p>

    <p>Haykırdım ve sanırım bir şeyler geveledim. Bana bir tekme daha attı, sonra da oradan uzaklaştı.</p>

    <p>Bayılmış ya da bir süreliğine sersemlemiş olmalıyım. Kendime geldiğimde hava kararıyordu. İliklerime kadar üşümüştüm. Çamurlu karlar ve ıslak çer çöp içinde emekleyerek gümüş peniyi aradım. Parmaklarım soğuktan öylesine donmuştu ki onları güçlükle oynatabiliyordum.</p>

    <p>Gözlerimden biri şişip kapanmıştı ve ağzımda kan tadı vardı, ama alacakaranlığın ışığı tamamen tükenene dek arayışımı sürdürdüm. Ara sokak katran gibi karardıktan sonra bile durmadım; oysa ki şans eseri denk gelsem bile donmuş vaziyetteki parmaklarımın sikkeyi hissedemeyeceğini biliyordum.</p>

    <p>Duvardan destek alarak ayağa kalktım ve yürümeye başladım. Yaralı ayağım yüzünden yavaş ilerleyebiliyordum. Attığım her adımda bacağıma bir ağrı saplanıyordu; ağırlığımın bir kısmını onun üzerinden almak için duvarı koltuk değneği gibi kullanmaya çalıştım.</p>

    <p>Suyanı’na, kentin artık evim gibi hissettiğim bölümüne vardım. Ayağım soğuktan iyice uyuşmuş ve kaskatı kesilmişti. Mantıklı bir tarafım bundan endişe duysa bile acıyan yerlerimden birinin eksilmesi beni sevindiriyordu.</p>

    <p>Saklanma yerime daha kilometreler vardı ve topallayarak pek de hızlı ilerleyemiyordum. Bir ara düşmüş olmalıyım; onu değilse bile karların içinde yüzükoyun yattığımı ve kendimi ne kadar rahat hissettiğimi hatırlıyorum. Uykunun kalın bir battaniye gibi, ölüm gibi üzerimi örttüğünün farkındaydım.</p>

    <p>Gözlerimi kapadım. Issız sokağın derin sessizliği hâlâ aklımdadır. Korkmayacak kadar uyuşmuş ve bitkin bir haldeydim. O hezeyanımın içinde ölümün ateş ve gölgeden kanatlara sahip bir kuş olduğunu hayal ettim. Tepemde dönüyor, sabırla beni bekliyordu...</p>

    <p>Uykuya daldım ve koca kuş yanan pençeleriyle beni sardı. Harika bir sıcaklık hissettim. Sonra pençeleri beni parçalayarak içime girdi ve...</p>

    <p>Hayır, biri beni sırtüstü çevirirken hissettiğim kaburgalarımın ağrısıydı bu.</p>

    <p>Şişmemiş gözümü uykulu uykulu açınca tepemde bir iblisin dikildiğini gördüm. O afallamış durumumda, iblis maskeli adamın görüntüsü beni tamamen ayılttı. Az önce hissettiğim cezbedici sıcaklık kaybolarak vücudumu kurşun gibi ağır bir halde bıraktı.</p>

    <p>“Sana söyledim. Karlarda bir çocuk yatıyor!” İblis beni ayağa kaldırdı.</p>

    <p>Artık uyanık olduğum için maskenin kapkara olduğunu fark ettim. Bu Encanis, yani İblislerin Efendisi’ydi. Ben her an düşecekmiş gibi ayakta dururken Encanis üzerimdeki karların bir kısmını eliyle süpürdü.</p>

    <p>Sağlam gözümle parlak yeşil maskeli bir suretin yakında bir yerde durduğunu gördüm. “Hadi artık...” dedi dişi iblis ısrarla, sivri dişleri arasından boğuk çıkan bir sesle.</p>

    <p>Encanis kadına aldırış etmedi. “İyi misin?”</p>

    <p>Verecek bir yanıt düşünemedim, o yüzden adam siyah cüppesinin yeniyle karları süpürmeye devam ederken dengemi korumak üzerine yoğunlaştım. Kulağıma uzaktan gelen borazan sesleri çalındı.</p>

    <p>Diğer iblis kaygılı gözlerle yoldan aşağı baktı. “Onlarla aramızdaki mesafeyi korumazsak başımız belada demektir,” diye endişeyle tısladı.</p>

    <p>Encanis koyu renkli eldivenleriyle saçımdaki karları da süpürdü, sonra biraz duraklayıp yüzüme daha yakından baktı. Siyah maskesini bulanık görüyordum.</p>

    <p>“Tanrı’nın bedeni aşkına, Holly, biri bu çocuğu fena benzetmiş. Üstelik de Kışortası Günü’nde.”</p>

    <p>“Muhafız,” diye hırıldamayı becerdim. Sözcüğü telaffuz ederken ağzıma yine kan geldi.</p>

    <p>“Donuyorsun,” dedi Encanis. Kollarımı ve bacaklarımı ovmaya başlayarak kan dolaşımımı hızlandırmaya çalıştı. “Bizimle gelmen gerek.”</p>

    <p>Borazan sesleri yine duyuldu, üstelik de daha yakından. Borazan seslerinin arasına bir kalabalığın gürültüsü karışıyordu.</p>

    <p>“Aptallık etme,” dedi diğer iblis. “Şehirde sağa sola koşturabilecek halde değil.”</p>

    <p>“Burada kalacak halde de değil,” diye çıkıştı Encanis. Kollarıma ve bacaklarıma sertçe masaj yapmayı sürdürdü. Uzuvlarımı tekrar hissetmeye başlıyordum, ama bu bir dakika önce uykuya dalmak üzereyken vücudumu kaplayan huzur verici sıcaklıkla dalga geçercesine iğne batmasını andıran bir histi. Encanis ne zaman bir şişliğe dokunsa oraya bıçak saplanır gibi oluyordu, fakat vücudum irkilemeyecek kadar bitkindi.</p>

    <p>Yeşil maskeli iblis yaklaşıp arkadaşının omzunu tuttu. “Artık gitmek zorundayız, Gerrek! Nasılsa biri onunla ilgilenir.” Onu çekerek götürmeye çalıştıysa da başarılı olamadı. “Bizi burada bulurlarsa bunu bizim yaptığımızı sanırlar.”</p>

    <p>Siyah maskenin ardındaki adam küfretti, ardından kafa sallayarak cüppesinin altını yoklamaya başladı. “Tekrar yatma sakın,” dedi ivedi bir sesle. “Ve hemen bir yere git. Isınabileceğin bir yere.” Kalabalık artık konuşmaları ayırt edebileceğim, at toynaklarının takırtılarıyla tahta tekerlerin gıcırtılarını duyabileceğim kadar yaklaşmıştı. Siyah maskeli adam elini uzattı.</p>

    <p>Avcundaki şeye odaklanmam birkaç saniye sürdü. Kaybettiğimden daha kalın ve ağır bir gümüş talentti. Neredeyse düşünemeyeceğim kadar büyük bir paraydı bu. “Hadi, al şunu.”</p>

    <p>Başlıklı siyah peleriniyle, siyah maskesiyle, siyah eldivenleriyle karanlığın vücuda gelmiş haliydi adeta. Encanis ay ışığında parlayan bir parça gümüşle önümde duruyordu. <em>Daeonica</em>’da Tarsus’un ruhunu sattığı sahne aklıma geldi.</p>

    <p>Talenti aldım, ama elim öylesine uyuşmuştu ki sikkeyi hissedemiyordum. Parmaklarımın onu tuttuğundan emin olmak için başımı eğip bakmam gerekti. Elimden koluma doğru bir ısının yayıldığını hayal ettim. Artık kendimi daha güçlü hissediyordum.</p>

    <p>“Eldivenlerimi de al.” Onları çıkarıp göğsüme bastırdı. Sonra ben daha bir teşekkür bile edemeden yeşil iblis maskeli kadın velinimetimi alıp götürdü. İkisinin ardından baktım. Kara cüppeleriyle ay ışığı altındaki Tarbean sokaklarının grili tonlarında iki gölgeyi andırıyorlardı.</p>

    <p>Aradan bir dakika bile geçmeden bir şenlik alayının meşale ışıkları köşeyi dönüp bana doğru geldi. Şarkı söyleyen, bağırıp çağıran yüz farklı erkek ve kadın sesi üzerime dev bir dalga gibi çarptı. Sırtımı bir duvara dayayana kadar geriledim, ardından girintili bir kapı eşiği bulana dek güçsüz adımlarla yan yan yürüdüm.</p>

    <p>Bulunduğum noktadan şenlik alayını seyrettim. İnsanlar bağrışıp gülüşerek koca bir nehir gibi akıp geçtiler. Dört beyaz atın çektiği bir arabanın üzerinde tüm ihtişamıyla Tehlu duruyordu. Bembeyaz cüppesinin yakası ve manşetleri kürk kaplıydı. Arabanın yanında yürüyen gri cüppeli rahipler çanlar çalıyorlar, ilahiler okuyorlardı. Pek çoğu tövbekâr rahiplere özgü ağır demir zincirler taşıyordu. Konuşmalar ve çan sesleri, ilahiler ve zincir şıkırtıları birleşerek bir tür müzik meydana getiriyordu. Tüm gözler Tehlu’ya çevriliydi. Hiç kimse bir kapı eşiğinin gölgesinde bekleyen beni görmedi.</p>

    <p>Herkesin geçmesi neredeyse on dakikayı buldu. Ancak ondan sonra eşikten ayrılıp dikkatle eve yöneldim. Fazla hızlı ilerleyemesem de avcumdaki sikke bana güç veriyordu. Hissiz elimden düşmediğinden emin olmak için on adımda bir durup ona bakıyordum. Bana verilen eldivenleri giymek istiyor, ama sikkeyi düşürüp karların arasında yitireceğimden korkuyordum.</p>

    <p>Geri dönmem ne kadar sürdü bilmiyorum. Yürümenin beni biraz ısıtmasına rağmen ayaklarım hâlâ kütük gibiydi. Başımı çevirip ardıma baktığımda her iki ayak izimden birinin kanlı olduğunu gördüm. Bu manzara bana garip bir güven veriyordu. Kanayan bir ayak, donup kaskatı olmuş bir ayaktan daha iyiydi.</p>

    <p>Bildiğim ilk handa, Gülen Adam’da durdum. Han şarkılar, kahkahalar ve kutlamalarla dolup taşıyordu. Ön kapıdan uzak durup hanın arkasındaki sokağa yöneldim. Mutfak kapısının önünde işten kaytararak gevezelik eden bir çift genç kız vardı.</p>

    <p>Duvarı baston gibi kullanarak onlara doğru yürüdüm. Yanlarına varana dek beni fark etmediler. Beni görünce daha genç olanının ağzından bir hayret nidası koptu.</p>

    <p>Bir adım daha yaklaştım. “Biriniz bana yiyecek ve bir battaniye getirebilir mi? Ücretini ödeyebilirim.” Elimi uzatınca ne kadar titrediği beni korkuttu. Yüzümün yanına dokunduğum parmaklarım kanla kaplıydı. Ağzımın içi bile acıyor, konuşmak canımı yakıyordu. “Lütfen.”</p>

    <p>Kısa bir süreliğine afallamış bir sessizlik içinde bana baktılar. Sonra aralarında bakıştılar ve büyük olanı diğerine içeri girmesini işaret etti. İkinci kız tek kelime etmeksizin kapıdan geçti. On altı yaşlarındaki ötekisi bana yaklaşıp elini uzattı.</p>

    <p>Sikkeyi ona verdim ve kolumu serbest bırakarak yanıma düşmesine müsaade ettim. Kız sikkeye baktı ve beni uzun uzun süzdükten sonra içeriye girip kayboldu.</p>

    <p>Açık kapıdan işlek bir hanın iç ısıtıcı, kıpır kıpır sesleri geliyordu: yapılan sohbetlerin kahkahalarla bezeli mırıltıları, birbirine çarpan cam şişelerin çınlamaları ve masalara vuran tahta maşrapaların tok gürültüsü.</p>

    <p>Ve tüm bunların arasında, arka planda çalan bir lavta.</p>

    <p>Enstrümandan çıkan melodi tüm o gürültülerin arasında boğuldu boğulacaktı, fakat bir annenin bir düzine oda öteden çocuğunun ağlamasını duyması gibi ben de onu duydum. Müzik ailenin, dostluğun ve aidiyetin bir hatırasıydı adeta. İçimi burkuyor, dişlerimi sızlatıyordu. Ellerim bir anlığına soğuktan ağrımayı bıraktı ve içlerinden geçen tanıdık bir müzik hissinin hasretiyle yandı.</p>

    <p>Ayağımı sürüyerek yavaş bir adım attım. Duvara sürtünerek müziği duymaz olana dek kapı eşiğinden uzaklaştım. Sonra bir adım daha attım, ta ki ellerim yine soğuktan ağrıyana ve göğsümdeki sızı kırık kaburgalardan başka bir şeyden gelmeyene kadar. Bunlar daha basit, dayanması daha kolay acılardı.</p>

    <p>Kızlar ne zaman geri geldiler bilmiyorum. Daha genç olanı bir şeye sarılı bir battaniye uzattı. Onu ağrıyan göğsüme bastırdım. Boyutlarına göre fazla ağır gibiydi, ama kollarım kendi ağırlıkları altında bile titrediği için kestirmesi güçtü. Büyükçe kız küçük ve dolgun bir para kesesi uzattı. Onu öyle sıkı tuttum ki soğuk ısırması geçiren parmaklarım sızladı,</p>

    <p>Kız bana baktı. “İstersen ateşin yanında yatabilirsin.”</p>

    <p>Daha genci hemen kafa salladı. “Nattie kızmaz.” Bir adım atıp koluma doğru uzandı.</p>

    <p>Kendimi ondan geriye atarken düşmeme ramak kaldı. “Hayır!” Bağırmak istemiştim, ama sözcük inilti şeklinde çıkmıştı. “Bana dokunma.” Sesim titriyor, fakat bunun öfkeden mi yoksa korkudan mı olduğunu bilmiyordum. Arkamdaki duvara doğru sendeledim. Sesim kulaklarıma boğuk geliyordu. “Ben iyiyim.”</p>

    <p>Daha genç olanı ellerini indirerek ağlamaya başladı.</p>

    <p>“Gidecek bir yerim var,” diye geveleyerek arkama döndüm. Olabildiğince süratle oradan ayrıldım. Neyden kaçtığımı bilmiyordum, tabii o şey insansa o başka. Çok iyi öğrendiğim bir ders de buydu: İnsanlar acı anlamına geliyordu. Arkamdan boğuk hıçkırıklar yükseldiğini duydum. Köşeye varana kadar epeyce bir zaman geçmiş gibiydi.</p>

    <p>Saklanma yerime, yani iki binanın çatısının çıkıntı yapan bir üçüncüyle buluştuğu noktaya vardım. Oraya kadar tırmanmayı nasıl becerdim bilmiyorum.</p>

    <p>Battaniyenin içinde bir şişe dolusu baharatlı şarap, bir somun taze ekmek ve iki yumruğumdan daha büyük bir hindi göğsü vardı. Kar sulusepkene çevirdiği sırada battaniyeye sıkıca sarınıp rüzgârdan korunaklı bir köşeye çekildim. Arkamdaki bacanın sıcacık tuğlaları öyle harikaydı ki.</p>

    <p>Şaraptan çektiğim ilk fırt ağzımdaki yarayı ateş gibi yaktı, ama İkincisi o kadar acı vermedi. Ekmek yumuşacık, hindiyse hâlâ sıcaktı.</p>

    <p>Gece yarısı şehirdeki tüm çanlar çalmaya başlayınca uyandım. İnsanlar bağırarak sokaklarda koşuşturuyorlardı. Kara Matem’in yedi günü geçmiş, Kışortası geride kalmıştı. Yeni bir yıl başlamıştı.</p>
  </div>
</body>
</html>
