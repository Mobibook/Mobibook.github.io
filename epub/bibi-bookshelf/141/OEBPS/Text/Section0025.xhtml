<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Altıncı Bölüm</h1>

    <h2 class="baslik_2 sigil_not_in_toc">Umut</h2>

    <p>Sonraki aylarda ebeveynlerim zamanımı üretken bir şekilde geçirmemi sağlamak ve bir köşede surat asmamı engellemek için diğer kumpanyacıları görevlendirerek Ben’den kalan boşluğu doldurmaya çalıştılar.</p>

    <p>Bir kumpanyada yaşın pek önemi yoktur. Atları eyerleyecek kadar güçlüyseniz atları eyerlersiniz. Elleriniz yeteri kadar hızlıysa hokkabazlık yaparsınız. Sinekkaydı tıraşlıysanız ve üstünüze bir kadın elbisesi oluyorsa <em>Domuz Çobanı ve Bülbül</em>’de Leydi Reythiel’i canlandırırsınız. Durum genelde bu kadar basittir.</p>

    <p>Bu yüzden Trip bana insanlarla kafa bulmayı ve farklı farklı taklalar atmayı öğretti. Shandi koluma girip yarım düzine ülkenin saray danslarında bana eşlik etti. Teren kılıcının kabzasıyla boyumu ölçtü ve kılıç kullanmayı öğrenecek kadar büyüdüğüme karar verdi. Dövüşecek kadar değil tabii, sadece sahnede iyi bir gösteri çıkartacak kadar.</p>

    <p>Yollar yılın o zamanında iyi durumdaydı, bu yüzden Birleşik Eyaletler’i kuzeye doğru büyük bir hızla katettik; gösteri düzenleyebileceğimiz yeni kasabalar ararken günde yirmi otuz kilometre yol alıyorduk. Ben artık yanımızda bulunmadığından babamla daha sık seyahat eder oldum ve o da resmi sahne eğitimime başladı.</p>

    <p>Bu konuda zaten pek çok şey bilmeme rağmen kendi başıma öğrendiklerim disiplinsiz bir karmaşadan ibaretti. Babam bana aktörlük mesleğinin püf noktalarını sistematik olarak izah etti; konuşmadaki veya duruştaki ufacık bir değişikliğin bile bir adamı nasıl budala, kurnaz veya saf gösterebildiğini.</p>

    <p>Son olarak annem bana kibar bir toplulukta nasıl davranılacağını öğretmeye başladı. Arada bir Baron Greyfallow’un yanında kaldığımız için biraz bilgi sahibiydim ve hitap biçimleri, masada oturuş, çeşitli soyluluk unvanları gibi şeyleri ezberlemeden de kendimi yeteri kadar terbiyeli görüyordum. Sonunda anneme bunları aynen söyledim.</p>

    <p>“Bir Modeg vikontunun bir Vintas spara-thaininden daha üst mevkide olmasını kim takar?” diye ona dert yandım. “Ve birine ‘ekselansları’ denirken diğerine ‘lordum’ denmesi kimin umurunda?”</p>

    <p>“Onların umurunda,” cevabını verdi annem, dediği dedik bir ifadeyle. “Onlara gösteri sunacaksan karşılarında saygılı davranmayı ve dirseklerini çorba tabağına sokmamayı öğrenmelisin.”</p>

    <p>“Babam hangi çatalı kullanacağını veya kimin kime üstün olduğunu bilmiyor,” diye dırdır ettim.</p>

    <p>Annem gözlerini kıstı, kaşlarını çattı.</p>

    <p>“Kimin <em>kimden</em> üstün olduğunu,” diye gönülsüzce düzelttim.</p>

    <p>“Baban gösterdiğinden fazlasını bilir,” dedi annem. “Ayrıca açığı varsa bile bunu cazibesiyle kapatır ve bu şekilde idare edip gider.” Beni çenemden tutup yüzümü kendisininkine doğru çevirdi. Gözleri, gözbebeğinin etrafındaki altın sarısı ince bir halka hariç yemyeşildi. “Sen de onun gibi idare edip gitmek mi istersin, yoksa beni gururlandırmak mı?”</p>

    <p>Ona verebileceğim tek bir cevap vardı. Zaten bir kez kendimi derslerime verdikten sonra bunun da bir tür rol yapma olduğunu anladım. Bir oyunun metnini okumaya benziyordu. Annem görgü kurallarının abuk sabuk unsurlarını daha kolay ezberlemem için tekerlemeler uydurdu. Ayrıca birlikte “Pontif Daima Kraliçenin Altında Yer Alır” adlı küçük ve edepsiz bir şarkı yazdık. Annem bir ay boyunca katıla katıla güldüğümüz bu şarkıya babama söylememi kesinlikle yasakladı. Yoksa babam günün birinde onu yanlış kimselerin önünde çalabilir ve başımızı belaya sokabilirdi.</p>

    <p class="paragraf">“Ağaç!” Bağırış sıranın epey ilerisinden geldi. “Koca bir meşe!”</p>

    <p>Babam bana okumakta olduğu bir monologun orta yerinde durup asabi bir tavırla iç geçirdi. “Bugün daha fazla gidemeyeceğiz,” diye homurdandı, başını kaldırıp gökyüzüne bakarak.</p>

    <p>“Duruyor muyuz?” diye arabanın içinden seslendi annem.</p>

    <p>“Yola yine bir ağaç devrilmiş,” diye açıkladım.</p>

    <p>“Olmaz böyle şey,” diyen babam arabayı yol kenarındaki boş bir alana çekti. “Bu kralın yolu mu, değil mi? Bunu bizden başka kullanan yok sanırsın. Fırtına ne kadar zaman önceydi? İki dönü mü?”</p>

    <p>“Pek sayılmaz,” dedim. “On altı gün.”</p>

    <p>“Ve ağaçlar hâlâ yolları kapıyor! Kesip yoldan çektiğimiz her ağaç başına fatura kesip konsolosluğa yollasam iyi olacak. Programımızdan üç saat geride kalacağız.” Araba daha durmadan aşağı atladı.</p>

    <p>“Bence mahzuru yok,” dedi annem, arabanın arkasından çıkarak. “Boğazımızdan sıcak bir lokma geçmesi için bahane olur.” Babama manalı bir bakış attı. “Günün sonunda elimize ne geçerse mideye indirmek zamanla çekilmez oluyor. Vücudun bundan fazlasına ihtiyacı var.”</p>

    <p>Babamın öfkesi epeyce dindi. “Haksız sayılmazsın,” dedi.</p>

    <p>“Tatlım?” diye bana seslendi annem. “Acaba biraz adaçayı bulabilir misin?”</p>

    <p>“Buralarda yetişip yetişmediğini bilmiyorum,” dedim, sesimi bir derece kararsız tutarak.</p>

    <p>“Bakmaktan zarar gelmez,” diye akıl verip göz ucuyla babamı süzdü. “Bulabilirsen kucak dolusu topla gel. Sonrası için kuruturuz.”</p>

    <p>Aslında aradığım şeyi bulup bulmamamın pek önemi yoktu.</p>

    <p>Akşamları tek başıma kumpanyadan uzaklaşmak gibi bir huyum vardı. Zaten ebeveynim yemek hazırlarken bana da mutlaka bir iş verilirdi. Ama bu sadece bizi birbirimizden ayırmak için bir bahaneydi. Yollarda mahremiyet bulmak zordur ve ailemin de buna en az benim kadar ihtiyacı vardı. Bu yüzden çalı çırpı toplamam bir saatimi alsa bile kafalarına takmazlardı. Ve geri döndüğümde yemek henüz hazır değilse, eh, artık o kadarı da olurdu, öyle değil mi?</p>

    <p>Umarım o son birkaç saatlerini iyi geçirmişlerdir. Umarım ateş yakmak ya da yemek için sebze doğramak gibi sıradan işlerle zamanlarını boşa harcamamışlardır. Umarım sık sık yaptıkları gibi beraber şarkı söylemişlerdir. Umarım arabamıza çekilip koyun koyuna vakit geçirmişlerdir. Umarım işleri bitince birbirlerine yakın yatarak usulca havadan sudan konuşmuşlardır. Umarım son anlarına kadar birbirlerini sevmekle meşgul olmuşlardır.</p>

    <p>Bunlar küçük ve bir o kadar da anlamsız umutlar. Her halükârda öldüler ya.</p>

    <p>Yine de umuyorum işte.</p>

    <p>O akşam çocukların kendi kendilerine uydurdukları türden oyunlar oynayarak ormanda yalnız kaldığım zamanı, ömrümün gamsız geçen son saatlerini, çocukluğumun son anlarını geçelim gitsin.</p>

    <p>Tam da güneş batmaya başlarken kampa dönüşüme atlayıverelim. Bez bebekler gibi etrafa saçılmış cesetlerin manzarasına. Kan ve yanık saç kokusuna. Panik olamayacak kadar afallamış, şok ve dehşetle uyuşmuş bir halde etrafta başıboş dolanmama.</p>

    <p>Gönül isterdi ki o akşamın tamamını geçeyim. Hikâye için önemli olmasaydı omuzlarınıza bunun yükünü inanın bindirmezdim. Ama önemli, hem de çok. Hatta hikâyenin açılan bir kapı gibi üzerinde hareket ettiği menteşe bile diyebiliriz. Bir anlamda hikâye asıl şimdi başlıyor.</p>

    <p>Bu yüzden sıkıverin dişinizi.</p>

    <p class="paragraf">Durgun akşam havasında dağınık duman bulutları asılı durmaktaydı. Kumpanyadaki herkes sanki nefesini tutup bir şeye kulak kesilmiş gibi etrafta çıt çıkmıyordu. Avare bir rüzgâr ağaçlardaki yaprakları hışırdattı ve bir duman bulutunu alçak bir sis gibi bana doğru savurdu. Ormandan çıkıp kampa yöneldim.</p>

    <p>Duman bulutunu geride bırakırken yanan gözlerimi ovuşturdum. Etrafıma bakınınca Trip’in çadırının yarısının çökmüş olduğunu ve ağır aksak yandığını fark ettim. Boyalı muşambadan yükselen geniz yakıcı duman, durgun akşam havasında yere yakın bekliyordu.</p>

    <p>Teren’in cesedinin arabasının yanında yattığını gördüm. Kırık kılıcı hâlâ elindeydi. Genelde üzerinden çıkarmadığı yeşil gri renkli giysileri kan kırmızısına boyanmıştı. Bacaklarından biri anormal bir açıyla kıvrılmıştı ve deriyi yarıp dışarı çıkmış kemik bembeyazdı.</p>

    <p>Gözlerimi Teren’den, gri gömleğinden, kırmızı kandan, beyaz kemikten bir türlü alamadım. Ona bir kitapta bulduğum ve bir türlü anlayamadığım bir diyagrama bakar gibi baktım. Vücudum iyice uyuştu. Kafamın içi şurup dolmuş gibi bir hisse kapıldım.</p>

    <p>Beynimin mantıklı bir parçası derin bir şoka girdiğimin farkındaydı. Bu gerçeği bana tekrarlayıp duruyordu. Ben’in verdiği eğitimi son raddesine kadar kullanarak onu göz ardı etmeye çalıştım. Gördüklerim üzerinde düşünmeye yanaşmıyordum. Burada neler olup bittiğini bilmiyordum. Bunlardan herhangi birinin ne anlama geldiğini öğrenmek istemiyordum.</p>

    <p>Ne kadar zaman sonra bilmem, bir duman bulutu görüş alanımı örttü. Rüyadaymışçasına en yakındaki ateşin yanına oturdum. Ateş Shandi’ye aitti; üzerindeki küçük tencerede kaynayan patatesler tüm o kargaşanın içinde tanıdık gelen tek şeydi.</p>

    <p>Tencereye odaklandım. Normal bir şeye. Bir dal parçası kullanarak içindekileri karıştırdım ve patateslerin pişmiş olduğunu gördüm. Normal. Tencereyi ateşin üzerinden alıp yere, Shandi’nin cesedinin yanına bıraktım. Üstündeki giysiler paramparça olmuştu. Yüzüne düşen saçlarını yana çekeyim derken elim kan içinde kaldı. Ateşin ışığı boş, ifadesiz gözlerinden yansıyordu.</p>

    <p>Ayağa kalkıp amaçsızca etrafıma bakındım. Trip’in çadırı artık bütünüyle alev almıştı ve Shandi’nin arabasının bir tekeri Marion’un kamp ateşinin içindeydi. Tüm alevlere mavi bir renk karışıyor, bu gerçekdışı sahneyi adeta bir rüyaya çeviriyordu.</p>

    <p>Sesler duydum. Shandi’nin arabasının köşesinden başımı uzattığımda tanımadığım bazı adam ve kadınların bir kamp ateşinin etrafında oturduklarını gördüm. Ebeveynimin ateşinin. Başım şiddetle döndü ve ayakta kalabilmek için elimi arabanın tekerine uzattım. Onu tuttuğum zaman tekeri destekleyen demir çubuklar unufak oldu ve kahverengi, paslı pullar halinde parmaklarımın arasından döküldü. Elimi geri çektiğim zaman teker gıcırdayarak dağılmaya başladı. Teker tamamen yok olurken geri çekildim. Arabanın tahtaları içi çürümüş bir kütük gibi çöktü.</p>

    <p>Artık tamamen gözler önündeydim. Adamlardan biri geriye doğru takla attı ve elinde kılıcıyla ayakları üzerine düştü. Hareketi bana bir kavanozun içinden masaya akan cıvayı anımsattı: zahmetsiz ve kıvrak. Yüz ifadesi sert olsa bile vücudu daha yeni gerinmişçesine gevşekti.</p>

    <p>Kılıcı solgun ve zarifti. Hareket ettiğinde havayı kırılgan bir sesle kesiyor, bana nefes almanın bile acı verdiği ve her şeyin kıpırtısız beklediği kışın en soğuk günlerini hatırlatıyordu.</p>

    <p>Adam benden on metre ötedeydi, fakat gün batımının azalan ışığında onu mükemmel bir netlikte görebiliyordum. Onu annem kadar, hatta bazen daha bile iyi hatırladığım olur. Kusursuz bir porselen güzelliğindeki yüzü dar ve köşeliydi. Omuzlarına kadar inen saçları, buz rengi bukleler halinde yüzünü çevreliyordu. Bu, solgun kışların bir yaratığıydı. Ona dair her şey soğuk, keskin ve beyazdı.</p>

    <p>Gözleri hariç. Bir keçininkiler gibi siyahtılar, ama irisleri yoktu. Gözleri aynen elindeki kılıç gibiydi ve ne ateşin, ne de batan güneşin ışığını yansıtıyordu.</p>

    <p>Beni görünce rahatladı. Kılıcının ucunu indirdi ve mükemmel beyazlıktaki dişlerini göstererek gülümsedi. Bu ancak kâbuslarda görülebilecek bir ifadeydi. Kalın bir battaniye gibi sımsıkı sarındığım şaşkınlığı sivri bir duygunun deldiğini hissettim. Bir şey iki elini birden göğsümün içlerine kadar sokup kalbimi sımsıkı tuttu. Hayatımda belki ilk kez gerçek anlamda korkuyordum.</p>

    <p>Ateşin yanındaki kel ve gri sakallı bir adam kıkırdadı. “Anlaşılan minik tavşanı gözden kaçırmışız. Dikkat et, Köz. Dişleri keskin olabilir.”</p>

    <p>Köz denilen adam kış buzlarının altında çatırdayan bir ağacın sesiyle kılıcını kınına soktu. Aklıma yine cıvanın hareketi geldi. Artık benimle aynı seviyede olan yüzünde, donuk siyah gözlerinin ardında endişeli bir ifade belirdi. “Adın ne evlat?”</p>

    <p>Sesimi çıkarmadan durdum. Ürkmüş bir geyik yavrusu gibi donakalmıştım.</p>

    <p>Köz iç geçirdi ve bir anlığına bakışlarını yere çevirdi. Başını tekrar kaldırdığında o boş gözlerinin bana acımayla baktığını gördüm.</p>

    <p>“Genç adam,” dedi, “ailen nerede?” Kısa bir süreliğine gözlerimin içine baktıktan sonra başını ötekilerin oturdukları kamp ateşine doğru çevirdi.</p>

    <p>“Çocuğun anne babasının nerede olduklarını bilen var mı?”</p>

    <p>Bazıları gülümsedi; iyi bir espriden neşe bulan sert ve kırılgan tebessümlerle. Hatta bir iki tanesi kahkaha attı. Köz bana tekrar baktı ve yüzündeki acıma ifadesi kırık bir maske gibi dağılarak geride sadece o kâbus gibi sırıtışı bıraktı.</p>

    <p>“Bu ateş ailene mi ait?” diye sordu, sesinde korkunç bir zevkle.</p>

    <p>Uyuşmuş bir halde kafa salladım.</p>

    <p>Sırıtışı suratından yavaşça silindi. Yüzü artık ifadesizdi. Sesiyse alçak, soğuk ve keskin. “Birinin ailesi,” dedi, “hiç olmadık şarkılar söylemiş.”</p>

    <p><em>“Köz.”</em> Ateşin oradan sakin bir ses yükseldi.</p>

    <p>Adamın kara gözleri asabiyetle kısıldı. “Ne?” diye tısladı.</p>

    <p><em>“Keyfimi kaçırmaya başlıyorsun. Bu, hiçbir şey yapmadı. Onu uykusunun yumuşak ve acısız battaniyesiyle ört.”</em> Sakin ses “uyku” sözcüğünü telaffuz ederken söylemekte zorlanırcasına biraz duraksar gibi oldu.</p>

    <p>Ses diğerlerinden ayrı oturan, ateş ışığının hemen dışındaki gölgelere sarılı bir adamdan gelmişti. Gökyüzü batan güneşle hâlâ aydınlık olmasına ve adamın oturduğu yerle ateş arasında hiçbir engel bulunmamasına rağmen gölgeler kapkara bir yağ birikintisi gibi etrafında toplanmıştı. Mavi rengin karıştığı ateş çatırdayıp dans etse de ışığı adamın yanına bile yaklaşmıyordu. Adamın kafasının etrafı daha da karanlıktı. Gözüme rahiplerin taktıkları türden geniş bir başlık ilişti, fakat altındaki gölgeler o kadar yoğundu ki gece yarısı bir kuyudan aşağı bakmaya benziyordu.</p>

    <p>Köz gölgeler içindeki adama şöyle bir göz attıktan sonra ona sırtını döndü. “Sen karışma, Haliax,” diye çıkıştı.</p>

    <p><em>“Amacımızı unutmuş gibisin,”</em> dedi karanlık adam, sakin ses tonu biraz sertleşerek. <em>“Yoksa senin amacın benimkinden farklı mı?”</em> Son sözcüklerin ayrı bir önemi varmışçasına onları dikkatle telaffuz etmişti.</p>

    <p>Köz’ün küstahlığı kovadan akan su gibi onu bir anda terk etti. “Hayır,” dedi, ateşe doğru dönerek. “Tabii ki hayır.”</p>

    <p><em>“Güzel. Uzun süreli tanışıklığımızın sona ermesini istemem.”</em></p>

    <p>“Ben de.”</p>

    <p><em>“Bana aramızdaki ilişkiyi hatırlat, Köz,”</em> diyen gölgeli adamın sabırlı ses tonuna derin bir öfkenin izi karışıyordu.</p>

    <p>“Ben... ben senin hizmetindeyim...” Köz teskin edici bir harekette bulundu.</p>

    <p><em>“Sen benim elimdeki bir araçsın,”</em> diye kibarca söze daldı gölgeli adam. <em>“Başka bir şey değil.”</em></p>

    <p>Köz’ün yüzünde cüretkâr bir ifade belirir gibi oldu. Duraksadı. “Ben...”</p>

    <p>Yumuşak ses artık Ramston çeliği kadar sertti. <em>“Ferula.”</em></p>

    <p>Köz’ün cıva benzeri zarafeti bir anda kayboldu. Bedeni acıdan kaskatı kesilirken birkaç kez sendeledi.</p>

    <p><em>“Sen benim elimdeki bir araçsın,”</em> diye tekrarladı sakin ses. <em>“Söyle.”</em></p>

    <p>Köz bir anlığına dişlerini sıktı, ardından kıvranarak haykırdı. Ses bir insandan ziyade yaralı bir hayvandan çıkmış gibiydi. “Ben senin elindeki bir aracım,” dedi soluk soluğa.</p>

    <p><em>“Lord Haliax.”</em></p>

    <p>“Ben senin elindeki bir aracım, Lord Haliax,” diye düzeltti Köz, dizleri üzerinde tir tir titreyerek.</p>

    <p><em>“Adının içindeki dönemeçleri kim bilir, Köz?”</em> Sözcükler unutulmuş bir dersi anımsatan bir öğretmenin ağzından çıkar gibi sabırlı bir yavaşlıkla sarf edilmişti.</p>

    <p>Köz titreyen kollarını gövdesine doladı ve gözlerini kapayarak iki büklüm oldu. “Sen, Lord Haliax.”</p>

    <p><em>“Seni Amyrlerden kim korur? Şarkıcılardan? Sithelerden? Dünyada sana zarar verebilecek herkesten?”</em> diye soğukkanlı bir nezaketle sordu Haliax, cevabı cidden merak edercesine.</p>

    <p>“Sen, Lord Haliax.” Köz’ün sesi usulca yükselen bir acı çığlığı şeklinde çıktı.</p>

    <p><em>“Peki hangi amaca hizmet edersin?”</em></p>

    <p>“Senin amacına, Lord Haliax.” Sözcükler boğuk çıkıyordu. “Seninkine. Başka birininkine değil.” Havadaki gerilim kayboldu ve Köz’ün vücudu ansızın gevşedi. Elleri üzerine düştüğünde alnında birikmiş ter damlaları yere yağmur gibi yağdı. Beyaz saçları cansız bir vaziyette başından aşağı sarkıyordu. “Teşekkürler Lordum,” dedi içtenlikle. “Bir daha unutmayacağım.”</p>

    <p><em>“Unutacaksın. Küçük zalimliklerine pek düşkünsün. Hepiniz öylesiniz.”</em> Ateşin etrafında oturan her surete tek tek bakarken Haliax’ın gölgeli yüzü sağa sola çevrildi. Bakışları karşısında herkes huzursuzca kıpırdandı. <em>“Bugün size eşlik ettiğime memnunum. Amacınızdan sapıyor, kaprisli davranıyorsunuz. Bazılarınız neyi aradığımızı, neyi başarmaya çalıştığımızı unutmuşa benziyor.”</em> Yine huzursuz bir kıpırdanma yaşandı.</p>

    <p>Başlık bu sefer Köz’e doğru döndü. <em>“Ama sizi affediyorum. Bu hatırlatmalar yaşanmasa belki de unutan ben olacağım.”</em> Cümlesinin sonuna doğru sesi sertleşmişti. <em>“Şimdi, başladığınızı bitirip...”</em> Sakin sesi azalıp gitti ve gölgeler içindeki başlığı göğe doğru çevrildi. Beklenti dolu bir sessizlik yaşandı.</p>

    <p>Ateşin etrafında oturanlar tamamen kıpırtısız kaldılar ve yüzlerinde dalgın bir ifade belirdi. Alacakaranlık gökyüzündeki tek bir noktaya bakarcasına hepsinin başı aynı anda yukarı çevrildi. Sanki rüzgârda bir şeyin kokusunu almaya çalışıyorlardı.</p>

    <p>İzleniyormuş gibi bir hisse kapıldım. Havanın dokusunda belli belirsiz bir değişiklik, bir gerginlik sezdim. Dikkatimin dağılmasından, birkaç saniyeliğine de olsa beni net düşünmekten alıkoyacak bir fırsat çıkmasından hoşnut vaziyette bunun üzerine yoğunlaştım.</p>

    <p><em>“Geliyorlar,”</em> dedi Haliax usulca. Ayağa kalkarken gölgeler kapkara bir duman gibi kaynayarak üzerinden döküldü. <em>“Çabuk. Yanıma yaklaşın.”</em></p>

    <p>Ötekiler ateşin etrafındaki yerlerinden kalktılar. Köz güçlükle doğruldu ve ateşle arasındaki yarım düzine adımlık mesafeyi sendeleyerek katetti.</p>

    <p>Haliax kollarını açtı ve çevresini saran gölgeler bir çiçek gibi açıldı. Sonra diğerleri alışık oldukları bir rahatlıkla teker teker dönüp Haliax’a, onu çevreleyen gölgelere doğru bir adım attılar. Fakat ayakları tam yere basacakken yavaşladı; her biri kumdan yapılmış ve rüzgâra maruz kalmış gibi silinerek yitip gitti. Bana tek bakan Köz oldu; kâbus gibi gözlerinde bir miktar öfke vardı.</p>

    <p>Sonra ortadan kayboldular.</p>

    <p class="paragraf">Bu olayın sonrasında yaşananlarla içinizi sıkmayacağım. Cesetten cesede koşmamla. Ben’in bana öğrettiği gibi herhangi bir yaşam belirtisi aramamla. Bir mezar kazmaya yönelik beyhude çabalarımla. Parmaklarım kanayıp soyulana dek toprağı eşelememle. Ebeveynimi aramamla...</p>

    <p>Arabamızı bulduğumda vakit gecenin en karanlık saatleriydi. Atımız ölmeden önce arabamızı yoldan yüz metre kadar aşağı sürüklemişti. Arabanın içi o kadar normal, o kadar tertipli ve sakin görünüyordu ki. Arabanın arka kısmının onların kokularıyla dolu olması beni şaşırttı.</p>

    <p>Arabadaki her feneri ve mumu yaktım. Işık huzur vermiyordu, fakat en azından sarı renkli sıradan bir ateşti ve içine hiç mavi karışmıyordu. Babamın lavta kutusunu durduğu yerden indirdim. Onu yanıma koyarak ailemin yatağına uzandım. Annemin yastığı saçlarının, sarılışının kokusuna sahipti. Uyumak istemediysem de uyku beni içine çekti.</p>

    <p>Öksürerek uyandım. Etrafımdaki her şey alev alevdi. Sebep tabii ki mumlardı. Hâlâ şoktan kaynaklanan bir sersemlik içinde birkaç parça eşyayı bir çantaya doldurdum. Yavaş ve amaçsızca hareket ediyor, Ben’in kitabını yanmakta olan şiltemin altından çekerken hiç korkmuyordum. Sıradan bir ateş artık benim için ne gibi bir dehşeti barındırabilirdi ki?</p>

    <p>Babamın lavtasını kutusuna koydum. Kendimi hırsızlık yapar gibi hissettim, ama aklıma onları hatırlatacak başka bir şey gelmiyordu. İkisi de o enstrümanın ahşabına binlerce kez dokunmuştu.</p>

    <p>Sonra oradan ayrıldım. Ormana girdim ve şafak gökyüzünün doğu kıyılarını aydınlatana dek yürüdüm. Kuşlar şakımaya başlarken durdum ve çantamı yere bıraktım. Babamın lavtasını çıkarıp göğsüme bastırdım. Ardından onu çalmaya başladım.</p>

    <p>Parmaklarım ağrısa bile çalmayı sürdürdüm. Elimden akan kanlar telleri boyayana kadar çaldım. Güneş yüzünü ağaçların arasında gösterene kadar çaldım. Unutmaya çalışarak çaldım, ta ki tekrar uykuya dalana dek.</p>
  </div>
</body>
</html>
