<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yetmiş Altıncı Bölüm</h1>

    <h2 class="baslik_2 sigil_not_in_toc">Sıradan Ejderusların Çiftleşme Davranışları</h2>

    <p>“Bu bir ejderha,” diye fısıldadı Denna. “Tehlu bize merhamet etsin. Bu bir ejderha!”</p>

    <p>“Değil,” diye karşılık verdim. “Ejderha diye bir şey yoktur.”</p>

    <p>“Şuna bir bak!” diye bana tısladı. “Gözünün önünde! Şu Tanrı’nın cezası koca ejderhaya bak!”</p>

    <p>“O bir ejderus,” dedim.</p>

    <p>“Ama dev gibi,” dedi Denna isterik bir sesle. “Eşek kadar büyük ve gelip bizi yiyecek.”</p>

    <p>“Ejderuslar et yemezler,” dedim. “Otoburdurlar. Onu dev bir inek farz et.”</p>

    <p>Denna bana bakıp kahkahalarla gülmeye başladı. İsterik değil, dayanılamayacak kadar komik bir şey duymuş bir insanın neşeli kahkahalarıyla. Ellerini ağzına bastırdı ve kahkahalarının şiddetiyle tüm vücudu sarsıldı. Çıkan tek ses parmaklarının arasından kaçan alçak tıslamalardı.</p>

    <p>Aşağıdan yine mavi bir alev yükseldi. Denna gülmeyi hemen bıraktı, sonra da ellerini ağzından çekti. Faltaşı gibi açılmış gözlerle bana baktı ve hafifçe titreyen bir sesle usulca konuştu. “Möööööö.”</p>

    <p>Kapıldığımız dehşeti üzerimizden o kadar çabuk atmıştık ki hissettiğimiz olağanüstü huzur sebebiyle zaten gülmenin eşiğindeydik. İşte bu yüzden Denna yine ağzını elleriyle kapatarak kahkahadan iki büklüm oldu ve ben de gürültü yapmamak için karnıma bastırarak gülmeye başladım. Dev yaratık kamp ateşimizin etrafını koklayıp homurdanırken, ara sıra da alev solurken biz iki küçük çocuk gibi kıkırdayıp duruyorduk.</p>

    <p>Uzunca bir aradan sonra kendimizi toparlayabildik. Denna gözlerindeki yaşları silip derin, titrek bir nefes aldı. Bana sokularak vücudunun sol tarafım benimkinin sağ tarafına yasladı. “Dinle,” dedi usulca, birlikte taşın kenarından aşağı bakarken. “Bu otlayacak cinsten bir hayvan değil. Çok büyük. O şekilde asla yeteri kadar beslenemez. Ağzını görüyor musun? Şu dişlere bak.”</p>

    <p>“Aynen öyle. Dişleri sivri değil küt. Ejderuslar ağaç yerler. Hem de bütün bütün. Boyutlarına dikkat et. Yeteri kadar eti nereden bulabilir? Etobur olsaydı her gün en az on geyik yemesi gerekirdi. O şekilde asla hayatta kalamazdı!”</p>

    <p>Denna başını bana doğru çevirdi. “Bütün bunları nereden biliyorsun?”</p>

    <p>“Üniversite’de öğrendim,” dedim. “<em>Sıradan Ejderusların Çiftleşme Davranışları</em> diye bir kitaptan. Ejderuslar ateşi bir çiftleşme çağrısı olarak kullanırlar. Kuşların tüylerini kullandıkları gibi.”</p>

    <p>“Yani o aşağıdaki şeyin kamp ateşimize...” dedi ve ağzını birkaç kez sessizce oynatarak doğru kelimeyi bulmaya çalıştı, “...yakınlaşacağını mı söylüyorsun?” Tekrar kahkahalara boğulacak gibi oldu, fakat derin bir nefes alarak kahkahasını bastırdı. “İşte bu görülmeye değer.”</p>

    <p>İkimiz de altımızdaki taşın titrediğini hissettik. Aslında taş değil yer sarsılıyordu. Aynı anda etraf büyük ölçüde karardı.</p>

    <p>Aşağı baktığımızda ejderusun çamura debelenen bir domuz gibi ateşin üstünde yuvarlandığını gördük. Tepinirken yeri sarsıyor, ateşi altında tamamen eziyordu.</p>

    <p>“O şeyin ağırlığı en az...” Denna cümlesini yarım bırakarak başını iki yana salladı.</p>

    <p>“Beş ton,” diye tahminde bulundum. “En az beş ton çekiyordur.”</p>

    <p>“Bize saldırabilir. Gelip taşları devirebilir.”</p>

    <p>“Pek sanmam,” diye hissettiğimden daha kararlı bir sesle konuşmaya çalışarak taşa bir şaplak attım. “Bunlar çok uzun zamandır buradalar. Güvendeyiz.”</p>

    <p>Ejderus kamp ateşimizin üstünde yuvarlanırken yanan tahta parçalarını tepe zirvesinin dört bir tarafına saçmıştı. Şimdi yarısı kömür olmuş bir kütüğün, çimlerin üzerinde dumanı tüterek durduğu yere doğru gidiyordu. Kütüğün yanına vardığında onu kokladı, sonra üstünde yuvarlanarak onu toprağa gömdü. Ayağa kalkıp kütüğü tekrar kokladı ve ardından onu yedi. Kütüğü hiç çiğnemedi; onu bir cırcır böceğini kapıveren bir kurbağa gibi tek lokmada yuttu.</p>

    <p>Artık neredeyse tamamen sönmüş ateşin etrafında dolanarak bunu birkaç kez tekrarladı. Yerdeki kütükleri kokluyor, yanan parçaların üstünde yuvarlanıyor, söndükleri zaman da onları mideye indiriyordu.</p>

    <p>“Şimdi her şey daha anlamlı geliyor,” dedi Denna, yaratığı seyretmeye devam ederek. “Bu ormanda yaşayan ve alev soluyan bir hayvan. Onu gördüğü ateşleri söndürmeye yönelten bir dürtüsü olmasaydı uzun süre hayatta kalamazdı.”</p>

    <p>“Herhalde o yüzden buraya geldi,” dedim. “Ateşimizi görmüş olsa gerek.”</p>

    <p>Ejderus birkaç dakika daha koklayıp yuvarlanmanın ardından ateşimizden geriye kalan kor yığınına yaklaştı. Onun etrafında birkaç tur attıktan sonra gidip üstüne oturdu. Yüzümü ekşittim, fakat yaratık kuluçkaya yatan bir tavuk misali ileri geri hareket etti. Loş ay ışığı hariç tepenin zirvesi artık tamamen karanlıktı.</p>

    <p>“Nasıl oldu da bu şeyleri daha önce hiç duymadım?” diye sordu Denna.</p>

    <p>“Çok nadirdirler,” dedim. “İnsanlar ejderusların büyük ölçüde zararsız olduklarını bilmediklerinden onları öldürürler. Ayrıca hızlı üremezler. Aşağıdaki nereden baksan iki yüz yaşında vardır. Zaten en fazla bu kadar büyüyebilirler.” Yaratığı hayranlıkla süzdüm. “Tüm dünyada birkaç yüzden fazla ejderus kalmadığına bahse girerim.”</p>

    <p>Birkaç dakika daha izledik, fakat aşağıda bir hareketlenme olmadı. Denna ağzını sonuna kadar açarak esnedi. “Tanrım, çok yorgunum. Öleceğini kesinkes bilmek kadar insanı yoran bir şey daha yoktur.” Sırtüstü yattı, yan döndü, sonra rahat etmeye çalışarak vücudunu bana doğru çevirdi. “Burası amma da soğukmuş.” Fark edilir biçimde titredi. “Ejderusun niye ateşimizin üstüne yattığını anlayabiliyorum.”</p>

    <p>“İstersen gidip battaniyeyi alabiliriz,” diye önerdim.</p>

    <p>Gülüp geçti. “Yok, kalsın.” Yeniden titreyerek kollarını göğsüne doladı.</p>

    <p>“Al.” Ayağa kalkıp pelerinimi çıkardım. “Buna sarın. Belki fazla bir şey değil ama çıplak taşa yatmaktan iyidir.” Pelerinimi ona uzattım. “Sen uyurken ben başında beklerim ve aşağı düşmeyeceğinden emin olurum.”</p>

    <p>Denna bana uzun uzun baktı. Teklifimi reddedeceğini düşünmeye başladım. Ama nihayet pelerini elimden alıp vücuduna sardı. “Sen, Bay Kvothe, bir kıza hoşça vakit geçirtmeyi iyi biliyorsun.”</p>

    <p>“Hele yarını bekle,” dedim. “Daha yeni başlıyorum.”</p>

    <p>Titrememeye çalışarak orada sessiz sedasız oturdum. Denna’nın solukları bir müddet sonra iyice yavaşladı. Ne kadar budala olduğunu ya da ertesi günün ne gibi beklenmedik trajediler getireceğini bilmeyen bir çocuğun halinden hoşnut sükûnetiyle onun uyumasını seyrettim.</p>
  </div>
</body>
</html>
