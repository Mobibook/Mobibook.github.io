<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Seksen İkinci Bölüm</h1>

    <h2 class="baslik_2 sigil_not_in_toc">Dişbudak ve Karaağaç</h2>

    <p>Kendime geldiğimde bir yataktaydım. Bir odadaydım. Bir handaydım. Bundan daha fazlasını kestiremedim. Başıma bir kiliseyle vurulmuş gibi hissediyordum.</p>

    <p>Yaralarım temizlenip sarılmıştı. Hem de büyük bir özenle. Biri ne kadar ufak olursa olsun tüm yara berelerime bakmayı uygun bulmuştu. Başım, göğsüm, dizim ve bir ayağım beyaz keten bezle kaplıydı. Hatta ellerimdeki sıyrıklar ve Ambrose’un kiralık katillerinin üç gün önce beni öldürmeye kalktıklarında açılan bıçak yarasıyla bile ilgilenilmişti.</p>

    <p>İçlerinde en kötüsü kafamdaki şişlik gibi gözüküyordu. Şişlik zonkluyor, doğrulmayı denediğimde başımın dönmesine yol açıyordu. Hareket etmek, konusu acı olan bir anatomi dersi gibiydi. Ayaklarımı yatağın kenarından sarkıtırken yüzümü ekşittim: <em>sağ bacaktaki medial-polonide derin doku zedelenmesi.</em> Doğrulup oturdum: <em>alt kaburgalar arasındaki kıkırdaklarda oblik yıpranma.</em> Ayağa kalktım: <em>düşük dereceli burkulma ve alt... trans... kahretsin, neydi adı?</em> Arwyl’in yuvarlak gözlük camları arkasından kaşlarını çatan yüzünü hayalimde canlandırabiliyordum.</p>

    <p>Giysilerim dikilmiş ve yıkanmıştı. Vücudumun beynime yolladığı bütün acı sinyallerine katlanarak onları yavaş yavaş giydim. Berbat bir halde olduğumu bildiğim için odada ayna bulunmamasından memnundum. Kafamın etrafındaki sargı oldukça rahatsız ediciydi, ama yine de çıkarmamaya karar verdim. Kendimi nasıl hissettiğim düşünüldüğünde başımı parçalanmaktan alıkoyan yegâne şey o olabilirdi.</p>

    <p>Pencereye kadar gittim. Hava bulutluydu, griye çalan o ışıkta her tarafı is ve külle kaplı kasaba feci gözüküyordu. Sokağın karşısındaki dükkân, bir askerin çizmesi altında ezilmiş bir bebek evini andırıyordu. Etrafta ağır adımlarla gezinen insanlar yıkıntıları kaldırmakla meşguldüler. Bulutlar yoğun olduğundan zamanı kestiremedim.</p>

    <p>Odanın kapısı açılırken hafif bir hava akımı hissettim ve dönüp bakınca girişte genç bir kız gördüm. Güzel ve mütevazı görünümlü kız hep böyle küçük hanlarda çalışan türden kızlara, yani asabi hancı gerek dilinin sivriliğini, gerekse elinin tersini göstermekten çekinmediği için daimi bir ürkeklik içinde yaşayan o kızlara benziyordu. Hani adı Nellie ya da Nell olan kızlar vardır ya, işte onlara. Beni ayakta bulduğuna şaşırdığını açıkça belli ederek bana ağzı açık baktı.</p>

    <p>“Ölen oldu mu?” diye sordum.</p>

    <p>Kız başını iki yana salladı. “Liram’ın oğlan kolunu fena kırdı. Bazıları da biraz yandı falan...” Tüm vücudumun gevşediğini hissettim. “Ayağa kalkmamalısınız, bayım. Hekim belki de hiç uyanamayacağınızı söylemişti. Dinlenmeniz lazım.”</p>

    <p>“Acaba... kuzenim kasabaya döndü mü?” diye sordum. “Hani Mauthenlerin çiftliğinin orada buldukları kız. O da burada mı?”</p>

    <p>Genç kız başını iki yana salladı. “Bir tek siz varsınız, bayım.”</p>

    <p>“Saat kaç?”</p>

    <p>“Akşam yemeği daha hazır değil. Ama isterseniz size bir şeyler getirebilirim.”</p>

    <p>Seyahat heybem yatağın yanına bırakılmıştı, içinde puldan ve mıknatıs taşından başka bir şey olmadığı için onu kaldırıp omzuma asmak tuhaf geldi. Etrafıma bakınarak çizmelerimi aradım, ta ki geçen gece çatılarda daha rahat koşabilmek amacıyla onları çıkarıp attığımı hatırlayana dek.</p>

    <p>Peşimdeki kızla beraber odadan ayrıldım ve ortak salona indim. Barın arkasında aynı çatık kaşlı adam duruyordu.</p>

    <p>Yanına kadar gittim. “Kuzenim,” dedim. “O da kasabada mı?”</p>

    <p>Barmen çatık kaşlarını genç kızın da çıkmakta olduğu kapıya doğru çevirdi. “Nell, Tanrı aşkına, kalkmasına ne diye izin verdin? Sende bir köpek kadar bile akıl yok.”</p>

    <p>Demek kızın adı sahiden de Nell’di. Farklı şartlar altında bu durumu komik bulabilirdim.</p>

    <p>Adam bana doğru dönüp gülümsedi. Tebessümü farklı bir kaş çatış gibiydi. “Vay be, çocuk. Suratın ağrıyor mu? Ona baktıkça benimki ağrıyor da.” Kendi esprisine kıs kıs güldü.</p>

    <p>Hancıya dik dik baktım. “Kuzenimi sormuştum.”</p>

    <p>Adam başını iki yana salladı. “Geri gelmedi. İyi de oldu; kötü şans getiriyordu.”</p>

    <p>“Bana ekmek, meyve ve hazırda ne varsa ondan getir,” dedim. “Ve bir de Aven meyve likörü. Mümkünse çilekli olsun.”</p>

    <p>Adam bara yaslanıp bir kaşını kaldırarak bana baktı. Çatık kaşlı ifadesinin yerini küçük, hor gören tebessüm aldı. “Acele etme bakalım, evlat. Kendine geldiğine göre inzibat seninle konuşmak isteyecektir.”</p>

    <p>Ağzıma gelen ilk sözcükleri dişlerimi sıkarak yuttum ve derin bir nefes aldım. “Bak, son birkaç günüm çok kötü geçti. Ayrıca başım o ufacık aklının alamayacağı kadar çok ağrıyor ve bir dostum tehlikede olabilir.” Ona buz gibi bir sakinlikle baktım. “Sorun çıkarmak istemiyorum, o yüzden senden kibarca rica ediyorum. İstediklerimi bir an önce hazırla.” Para kesemi çıkardım. “Lütfen.”</p>

    <p>Adam bana bakarken yüzünü yavaş yavaş öfke kapladı. “Bak şu ukala hergeleye. Bana karşı saygılı davranmazsan inzibat gelene kadar seni bir sandalyeye bağlarım.”</p>

    <p>Barın üstüne bir demir metelik attım. Bir diğerini de sımsıkı kapalı olan yumruğumda tutuyordum.</p>

    <p>Adam sikkeye kaşlarını çatarak baktı. “Bu ne?”</p>

    <p>Yoğunlaştım ve elimden yukarı bir ürpertinin yayıldığını hissettim. “Bahşişin,” dedim metelikten incecik bir duman yükselmeye başlarken. “Süratle ve nezaketle sunduğun hizmetin için.”</p>

    <p>Demir meteliğin etrafındaki cila siyah bir halka şeklinde köpürmeye ve kararmaya başladı. Adam gıkını bile çıkaramadan ona dehşet içinde bakakaldı.</p>

    <p>“Şimdi hemen gidip istediklerimi getir,” dedim gözünün içine bakarak. “Ve bir de içi dolu su tulumu. Yoksa burayı yakıp küle çevirir ve kapkara kemiklerinin arasında dans ederim.”</p>

    <p class="paragraf">Seyahat heybem dolu olarak gritaş tepesinin zirvesine vardım. Yalınayak, nefes nefese ve ağrılar içindeydim. Denna görünürde yoktu.</p>

    <p>Etrafı çabucak araştırınca eşyalarımı saçıldıkları yerde buldum. Bunlara her iki battaniye de dahildi. Su tulumu neredeyse tamamen boşalmışsa da her şey yerli yerindeydi. Denna tuvalet ihtiyacını gidermek üzere kısa bir süreliğine gitmiş olabilirdi.</p>

    <p>Beklemeye koyuldum. Gereğinden çok daha uzun bir süre bekledim. Ardından ona seslendim; öne alçak, sonra da giderek yükselen bir sesle. Başımın şiddetle zonklamasına rağmen avazım çıktığı kadar bağırdım. Sonunda öylece oturdum. Tek düşünebildiğim Denna’nın yapayalnız, acılar içinde, susuz ve yönünü şaşırmış bir halde ormanda yürüyor olduğuydu. Acaba kafasından neler geçiyordu?</p>

    <p>İki lokma bir şeyler atıştırarak şimdi ne yapmam gerektiğine kafa yordum. Likör şişesini açmayı düşündüm, fakat hafif bir beyin sarsıntısı geçirdiğimi bildiğimden bunun kötü bir fikir olduğuna hiç şüphem yoktu. Denna’nın hezeyan içinde ormana daldığına ve onu aramam gerektiğine yönelik mantıksız endişemi bastırmak için uğraştım. Bir ateş yakmayı düşündüm. Belki onu görüp tepenin zirvesine geri gelebilirdi...</p>

    <p>Ama hayır. Çekip gittiğini biliyordum. Uyanmış ve beni bulamayınca oradan ayrılmıştı. Zaten Trebon’daki hanı terk ettiğimiz sırada kendi ağzıyla dememiş miydi? <em>İstenmediğim yerde durmam. Gereken her şeyi yoldan alabilirim. Yoksa onu terk ettiğimi mi sanmıştı?</em></p>

    <p>Her halükârda buradan çok uzaklarda olduğunu ta kalbimde hissedebiliyordum. Seyahat heybemi toparladım. Sonra yanılma ihtimalime karşılık neler olduğunu ve onu Trebon’da bir gün bekleyeceğimi anlatan bir not yazdım. Bir odunkömürü parçasıyla adım gritaşlardan birine yazdım, sonra da yanımda getirip oraya bir yere koyduğum tüm yiyecekleri, bir şişe suyu ve de bir battaniyeyi gösteren bir ok çizdim.</p>

    <p>Sonra oradan ayrıldım. Moralim bozuktu. Kafamdan geçen düşünceler hiç de hoş değildi.</p>

    <p class="paragraf">Trebon’a vardığım sırada kasabaya alacakaranlık çökmek üzereydi. Damlara çıkarken her zamankinden daha fazla özen gösterdim; aradan birkaç gün geçip de başım tamamen iyileşene kadar dengeme güvenemezdim.</p>

    <p>Yine de hanın damına varıp çizmelerimi almam zor olmadı. Bulunduğum bu yüksek yerden bakıldığı zaman o loş ışıkta kasabanın hali içler acısıydı. Kilisenin ön kısmı tamamen çökmüştü ve binaların neredeyse üçte biri yanmıştı. Bazı binalar sadece alazlanmışken, diğerleri bir kül ve tahta yığınından ibaretti. Tüm çabalarıma rağmen bilincimi yitirdikten sonra alevler kontrolden çıkmış olmalıydı.</p>

    <p>Kuzeye bakınca gritaş tepesinin zirvesini gördüm. Bir ateşin parıltısıyla karşılaşmayı umuyordum, fakat tabii ki hiçbir şey yoktu.</p>

    <p>Kasaba binasının dümdüz çatısına gittim ve sarnıca çıkan merdiveni tırmandım. Sarnıcın içi neredeyse tamamen boştu. Dibinde, kavrulmuş padavrayı duvara mıhladığım yerin çok altında biraz su kalmıştı o kadar. Bu da kasabanın halini açıklıyordu. Su seviyesi eğreti sigaldrimin altına indiği zaman alevler tekrar canlanmıştı. Yine de yaptığım şey yangını yavaşlatmıştı. Yoksa geriye kasaba falan kalmayabilirdi.</p>

    <p>Karamsar, üstü başı is olmuş çok sayıda insan içki içip dedikodu yapmak amacıyla handa toplanmıştı. Çatık kaşlı dostum görünürde yoktu, fakat barın etrafında oturan bir grup kasabalı gördükleri bir şey hakkında heyecanla sohbet ediyordu.</p>

    <p>Kasaba başkanı ve inzibat da oradaydı. Beni görür görmez yalnız konuşmamız için beni bir odaya götürdüler.</p>

    <p>Ağzı sıkı ve asık suratlıydım. Zaten son birkaç günkü olaylardan sonra koca göbekli iki adam hiç de gözümü korkutmuyordu. Onlar da bu durumun farkındaydılar ve huzursuz oldukları belliydi. Başım hâlâ ağrıyordu ve bir açıklama yapasım yoktu. Ayrıca odaya çöken gergin sessizlik beni rahatsız etmiyordu. Bu yüzden çoğunlukla onlar konuştular ve sordukları sorularla bilmek istediklerimin çoğunu bana anlatmış oldular.</p>

    <p>Neyse ki kasabadaki hasar fazla değildi. Olay hasat festivali sırasında yaşandığı için ejderus hiç kimseyi uykuda yakalamamıştı. Hırpalananlar, saçları kavrulanlar ve aşırı miktarda duman soluyanlar olmuştu, fakat birkaç ciddi yanık vakası ve düşen bir kalasın altında kolu ezilen bir adam dışında hiç kimse fazla zarar görmemişti.</p>

    <p>Ejderusun bir iblis, hem de ateş ve zehir soluyan dev gibi siyah bir iblis olduğuna dair kafalarda en ufak bir şüphe yoktu. Zaten olsaydı bile Tehlu’nun kendi demiriyle ezilerek öldüğü gerçeği bu şüpheleri silip atardı.</p>

    <p>Ayrıca iblisin Mauthenlerin çiftliğindeki yıkımdan da sorumlu olduğu konusunda herkes hemfikirdi. Aslında bu makul bir varsayımdı, tabii bütünüyle yanlış olması hariç. Onları bunun aksine ikna etmeye çalışmak bana sadece vakit kaybettirirdi.</p>

    <p>Ben iblisi öldüren demir tekerin üstünde baygın bir halde bulunmuştum. Yerel hekim yaralarımla elinden geldiğince ilgilenmiş ve kafatasımın olağanüstü kalınlığından haberi olmadığı için ayılacağıma dair ciddi şüpheleri olduğunu dile getirmişti.</p>

    <p>İlk başta yaygın kanı sıradan bir görgü tanığı olduğuma veya kilise tekerini bir şekilde duvardan söktüğüme yönelikti. Lakin mucizevi bir hızda iyileştiğim ve bar tezgâhını yakarak bir delik açtığım görülünce, insanlar nihayet genç bir oğlanın ve de yaşlı bir dulun gün boyunca söylediklerini ciddiye almaya başlamışlardı: Yaşlı meşe ağacı bir meşale gibi tutuştuğu sırada birinin kilise damında durduğunu görmüşlerdi. Aşağıdaki ateşi o kişi yakmıştı. Aynı kişi dua eder gibi kollarını ileri doğru da uzatmıştı...</p>

    <p>Sonunda başkan ve inzibat sessizliği dolduracak bir söz bulamaz oldular ve orada öylece oturup bakışlarını birbirleriyle benim aramda gezdirdiler.</p>

    <p>Ansızın bir şeyin farkına vardım: Karşılarında oturanı beş parasız ve hırpani bir çocuk olarak değil, bir iblisi alt etmiş gizemli bir suret olarak görüyorlardı. Onları bu düşüncelerinden caydırmak için bir sebep göremedim. Hatta başıma gelen onca şeyden sonra şansımın biraz açılmasının vakti gelmişti de geçiyordu bile. Beni bir tür kahraman ya da kutsal kişi kabul ederlerse büyük bir avantaj elde ederdim.</p>

    <p>“İblisin leşine ne yaptınız?” diye sordum ve gevşemelerini izledim. O ana kadar topu topu bir düzine sözcük sarf etmiş, kaçamak sorularına genelde ciddi bir sessizlikle yanıt vermiştim.</p>

    <p>“Onun için endişelenmeyin, bayım,” dedi inzibat. “Leşi hallettik.”</p>

    <p>Bunu duyunca kalbim sıkıştı ve ne yaptıklarını onlar bana söylemeden anladım: Leşi yakıp gömmüşlerdi. Yaratık bilimsel bir harikaydı ve kasabalılar onu çöp gibi yakıp gömmüşlerdi. Üniversite’de öyle nadir bir yaratığı incelemek için kendi ellerini bile kesebilecek doğa bilimciler tanıyordum. Hatta onlara böyle bir fırsat sağlayarak Arşiv’e tekrardan erişebilmeyi yüreğimin derinlerinde bir yerde ummuştum.</p>

    <p>Tabii bir de pullar ve kemikler vardı. Simyacıların satın almak için kavgaya tutuşacakları yüzlerce kilo organik demir...</p>

    <p>Başkan hevesle kafa sallayıp tekerleme söyler gibi konuştu. “Üçe birlik bir çukur kazacaksın. İçine dişbudak, karaağaç ve üvez atacaksın.” Genzini temizledi. “Tabii çok daha büyük bir çukur kazmamız gerekti. İşi çabucak bitirebilmek için herkes sırayla çalıştı.” Elini kaldırarak bir dizi su toplamış şişliği gururla sergiledi.</p>

    <p>Gözlerimi kapayarak odadaki eşyaları sağa sola fırlatma ve adamlara sekiz farklı dilde küfretme dürtümü bastırmaya çalıştım. Kasabanın neden bu kadar içler acısı bir durumda olduğu şimdi anlaşılıyordu. Kasaba halkı hazine değerinde bir yaratığı yakıp gömmekle meşgul olmuştu.</p>

    <p>Tabii artık yapılacak bir şey yoktu. Leşi kazıp çıkarmaya kalkışırsam yeni kazanılmış şöhretimin beni koruyabileceğinden emin değildim. “Mauthenlerin düğününden sonra bulduğunuz bir kız vardı,” dedim. “Bugün onu gören oldu mu?”</p>

    <p>Başkan soran gözlerle inzibata doğru döndü. “Duyduğum kadarıyla hayır. Sizce iblisle arasında bir bağlantı olabilir mi?”</p>

    <p>“Ne?” Soru o kadar saçmaydı ki ilk başta anlamadım. “Hayır! Saçmalamayın.” Onlara kaşlarımı çattım. İhtiyacım olan son şey Denna’yı bu işe bulaştırmaktı. “Çalışmalarımda bana yardımcı oldu,” dedim açıklamamı belirsiz tutmaya özen göstererek.</p>

    <p>Başkan önce inzibata dik dik baktı, sonra tekrar bana doğru döndü. “Peki buradaki... çalışmalarınız sona erdi mi?” diye dikkatle sordu, beni kızdırmaya çekinircesine. “İşinize burnumu sokmam istemem ama...” Dudaklarını kaygıyla yaladı. “Tüm bunlar neden oldu? Artık güvende miyiz?”</p>

    <p>“Elimden geldiği kadar güvendesiniz,” dedim fazla bir açıklama yapmadan. Sözlerim kulağa kahramanca geliyordu. Başıma gelenlerden sonra elde edebileceğim tek şey şöhretse, bari bunun doğra düzgün yayılmasını sağlamalıydım.</p>

    <p>Sonra aklıma bir fikir geldi. “Güvenliğinizden emin olmak için bir şeye ihtiyacım var.” Sandalyemde öne doğru eğilerek parmaklarımı bitiştirdim. “Mauthen’in Tepehöyük’te kazıp çıkardığının ne olduğunu öğrenmem gerekiyor.”</p>

    <p>Birbirlerine bakarak düşündüler: <em>Acaba bunu nereden biliyor olabilir?</em></p>

    <p>Arkama yaslanırken kuş yuvasına girmiş bir kedi gibi sırıtmamak için kendimi zor tuttum. “Mauthen’in oradan ne çıkardığını bilirsem, böyle şeylerin tekrar yaşanmaması için gerekli önlemleri alabilirim. Bunun bir sır olduğunun farkındayım, ama kasabadaki birileri bir şeyler biliyor olmalı. Herkesi haberdar edin de bir şey bilen biri varsa gelip benimle konuşsun.”</p>

    <p>Ağır ağır ayağa kalktım. Çeşitli ağrı ve sızılar karşısında yüzümü ekşitmemek için kendimi zorlamam gerekti. “Ama çabuk olun. Yarın akşamüzeri yola çıkacağım. Güneyde acil bir işim var.”</p>

    <p>Ardından pelerinimi gösterişli bir edayla savurarak döndüm ve kapıdan çıktım. Ne de olsa iliklerime kadar bir kumpanyacıydım ve uygun bir sahne bulduğum zaman onu nasıl terk edeceğimi iyi biliyordum.</p>

    <p class="paragraf">Ertesi günü harika yemekler yiyerek ve yumuşacık yatağımda kestirerek geçirdim. Bir banyo yaptım, yaralarımla ilgilendim ve vaktimin çoğunu hak edilmiş bir istirahat ederek geçirdim. Yanıma gelen birkaç kişi bana zaten bildiğim şeyleri söyledi. Mauthen topraktan höyük taşları çıkartırken gömülü bir şey bulmuştu. Peki neydi bu? Bir şey. Kimse bundan fazlasını bilmiyordu.</p>

    <p>Yatağımın yanında oturmuş, ejderusla ilgili bir şarkı yazmayı düşünüyordum ki kapım ürkekçe çalındı. Ses o kadar alçaktı ki neredeye duymayacaktım. “Gel.”</p>

    <p>Kapı azıcık aralandı, sonra bu aralık genişledi. On üç yaşlarındaki genç bir kız tedirgin gözlerle içeri baktı ve hızla odaya girip kapıyı arkasından usulcacık kapadı. Kızın kıvırcık kahverengi saçları ve pembe yanaklı solgun bir suratı vardı. Uzun uzun ağlamış ya da bir süredir uyuyamamış gibi gözlerinin altı çökük ve mordu.</p>

    <p>“Mauthen’in ne çıkardığını bilmek mi istiyorsunuz?” diye sorarken bana baktı, sonra gözlerini kaçırdı.</p>

    <p>“Adın ne?” diye nazikçe sordum.</p>

    <p>“Verainia Greyflock,” diye mahcup bir tavırla cevap verdi ve gözlerini yerden ayırmadan alelacele bir reverans yaptı.</p>

    <p>“Çok güzel bir isimmiş,” dedim. “Verian kırmızı renkli minik bir çiçektir.” Gülümseyerek onu rahatlatmaya çalıştım. “Hiç gördün mü?” Kız bakışlarını yerde tutarak başını iki yana salladı. “Ama herhalde kimse Verainia adını kullanmıyordur. Sana Nina mı derler?”</p>

    <p>Bunu duyunca başını kaldırdı. Solgun yüzünde ufak bir tebessüm belirdi. “Ninem bana öyle der.”</p>

    <p>“Gel otur, Nina.” Odada oturulacak başka bir yer olmadığı için başımla yatağı işaret ettim.</p>

    <p>Nina oturdu ve ellerini kucağında birleştirip onları kaygıyla ovuşturdu. “Onu gördüm. Höyükten çıkardıkları şeyi.” Kafasını kaldırdı, sonra yine ellerine baktı. “Mauthen’in küçük oğlu Jimmy bana gösterdi.”</p>

    <p>Kalp atışlarım hızlandı. “Peki neydi o?”</p>

    <p>“Büyük, süslü bir çömlek,” dedi usulca. “Bu uzunlukta.” Yerden yaklaşık bir metre yüksekte tuttuğu eli titriyordu. “Üzerinde bir sürü yazı ve resim vardı. Sahiden de çok süslüydü. Hiç öyle renkler görmemiştim. Üstelik resimlerden bazıları gümüş ve altın gibi parlıyordu.”</p>

    <p>“Nelerin resimleri?” diye sesimi sakin tutmaya çalışarak sordum.</p>

    <p>“İnsanların,” yanıtını verdi. “Çoğunlukla. Kırık bir kılıç tutan bir kadın ve ölü bir ağacın yanında duran bir adam vardı. Bir de bacağını köpek ısıran başka bir adam...” Devam etmedi.</p>

    <p>“Beyaz saçları ve siyah gözleri olan bir adam da var mıydı?”</p>

    <p>Bana kocaman açılmış gözlerle bakarak kafa salladı. Tüylerim diken diken olmuştu. Titredi.</p>

    <p>Chandrialılar. Anlattığı şey Chandrialıları ve belirtilerini gösteren bir vazoydu.</p>

    <p>“Başka bir resim hatırlıyor musun?” diye sordum. “Acele etme. İyice düşün.”</p>

    <p>Bir müddet kafa yordu. “Yüzü olmayan, kafasına içi boş bir başlık geçirilmiş biri daha vardı. Ayağının dibinde bir ayna duruyordu ve tepesinde bir sürü ay vardı. Bilirsin işte, dolunay, yarımay, hilal falan.” Başını eğerek biraz daha düşündü. “Bir de kadın vardı...” Yüzü kızardı. “Giysilerinden bazıları yoktu.”</p>

    <p>“Başka bir şey hatırlayabiliyor musun?” diye sordum. Kız başını sağa sola salladı. “Peki ya yazılar?”</p>

    <p>Nina yine başını iki yana salladı. “Hepsi de yabancı bir dildeydi. Hiçbir şey anlamadım.”</p>

    <p>“Gördüğün yazıları bir kâğıda çizebilir misin?”</p>

    <p>Hayır anlamında bir kafa sallama daha. “Onları sadece birkaç saniyeliğine gördüm,” dedi. “Babasına yakalanırsak Jimmy’le ben dayak yiyeceğimizi biliyorduk.” Ansızın gözleri yaşlarla doldu. “O şeyi gördüğüm için iblisler gelip beni de alacaklar mı?”</p>

    <p>Başımı güven verici bir edayla iki yana salladım, ama o yine de hüngür hüngür ağlamaya başladı. “Mauthenlerin orada olanlardan beri öyle çok korkuyorum ki,” dedi hıçkırarak. “Kâbuslar görüp duruyorum. Beni de öldüreceklerini biliyorum.”</p>

    <p>Yatakta yanına oturdum ve kolumu omzuna atarak huzur verici sesler çıkardım. Hıçkırıkları yavaş yavaş azaldı. “Hiç kimse gelip seni öldürmeyecek.”</p>

    <p>Başını çevirip bana baktı. Artık ağlamasa bile gerçeği gözlerinde görebiliyordum. Hâlâ korkuyla doluydu. Ne dersem diyeyim içini rahatlatamayacaktım.</p>

    <p>Ayağa kalkıp pelerinimin yanına kadar gittim. “Sana bir şey vereceğim,” diyerek ceplerden birine uzandım. Balıkhane’deyken üzerinde çalıştığım sempati lambasının bir parçasını çıkardım. Üstü karmaşık bir sigaldriyle kaplı, parlak bir metal diskti.</p>

    <p>Diski kıza götürdüm. “Bu muskayı Veloran’dayken almıştım. Veloran çok uzaklarda, Fırtınaduvarı Dağları’nın ötesinde bir yerdir. Bu da iblislere karşı fevkalade bir muskadır.”</p>

    <p>Nina önce diske, sonra da bana baktı. “Buna sizin ihtiyacınız yok mu?”</p>

    <p>Başımı sağa sola salladım. “Bende başka muskalar da var.”</p>

    <p>Yeniden gözyaşı dökerek onu sımsıkı tuttu. “Oh, sağ olun. Bunu yanımdan hiç ayırmayacağım.” Diski tutan parmaklarının eklem yerleri bembeyaz kesilmişti.</p>

    <p>Onu kaybedecekti. Hemen değil; belki bir, belki iki, belki de on yıl sonra. İnsan doğası böyleydi. Ve bu gerçekleştiği zaman kendini şimdikinden de kötü hissedecekti. “Önemi yok,” dedim hemen. “Dur nasıl çalıştığını sana göstereyim,” Metal parçasını tutan elini kavradım. “Gözlerini kapa.”</p>

    <p>Nina gözlerini kapadı. Yavaşça <em>Ve Valora Sartane</em>’nin ilk on mısrasını mırıldandım. Aslında bunun pek uygun olduğu söylenemezdi, fakat o esnada aklıma daha başka bir şey gelmemişti. Temaca kulağa etkileyici gelen bir dildir, özellikle de benimki gibi iyi bir baritona sahipseniz.</p>

    <p>Sözlerimi bitirince kız gözlerini açtı. Artık yaşlarla değil huşuyla doluydular.</p>

    <p>“Artık muskayla aranda bir bağ var,” dedim. “Ne olursa olsun, onu nereye koyarsan koy seni daima koruyacak ve güvende tutacak. Onu kırıp eritsen bile etkisini sürdürecek.”</p>

    <p>Kollarını boynuma dolayıp beni yanağımdan öptü. Sonra yüzü kızararak hızla ayağa kalktı. Artık solgun ve ürkek değildi; gözleri ışıl ışıldı. İlk başta fark etmemiştim ama oldukça güzel bir kızdı.</p>

    <p>Bundan kısa süre sonra odadan ayrıldı ve ben de yatağıma uzanıp düşünmeye koyuldum.</p>

    <p>Son bir ay içinde bir kadını büyük bir yangından kurtarmış, suikastçıların üstüne yıldırım ve ateş salıp ellerinden kurtulmuş, hatta bakış açısına bağlı olarak ya bir iblis ya da bir ejderha öldürmüştüm.</p>

    <p>Ama ilk defa şimdi, bu odada kendimi kahraman gibi hissediyordum. Sonunda niye böyle bir adam olup çıktığıma dair bir sebep, bir başlangıç arıyorsanız buraya bakın yeter.</p>
  </div>
</body>
</html>
