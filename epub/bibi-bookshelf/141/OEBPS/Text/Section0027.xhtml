<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Sekizinci Bölüm</h1>

    <h2 class="baslik_2 sigil_not_in_toc">Güvenli Yerlere Çıkan Yollar</h2>

    <p>Zihnimizin sahip olduğu en büyük beceri belki de acıyla başa çıkmaktır. Klasik yaklaşım bize herkesin ihtiyacı doğrultusunda geçtiği dört kapı olduğunu öğretir.</p>

    <p>Birinci kapı uykudur. Uyku bize dünyadan ve onu dolduran tüm acıdan kaçabileceğimiz bir sığınak sağlar. Bir insan ağır yaralandığı zaman genellikle kendinden geçer. Aynı şekilde travmatik haberler alan birinin bayıldığı olur. Zihin ilk kapıdan işte böyle geçerek kendini acıdan korur.</p>

    <p>İkinci kapı unutmaktır. Bazı yaralar kısa zamanda kapanamayacak, hatta belki de asla iyileşemeyecek kadar derindir. Ayrıca bazı anılar o kadar azap vericidir ki onlara alışmak mümkün değildir. “Zaman tüm yaraları iyileştirir,” sözü yanlıştır. Zaman çoğu yarayı iyileştirir. Geri kalanlar bu kapının ardında saklıdır.</p>

    <p>Üçüncü kapı deliliktir. Bazen insanın aklı öyle bir darbe alır ki kendini delilikte saklar. Bu ilk bakışta faydalı gözükmese bile öyledir. Gerçekliğin acıdan başka bir şey getirmediği zamanlar vardır ve bu acılardan sakınmak için zihnin gerçekliği geride bırakması gerekebilir.</p>

    <p>Dördüncü kapı ölümdür. Son sığınak. Öldükten sonra bizi hiçbir şey incitemez. Ya da en azından bize öyle söylenir.</p>

    <p class="paragraf">Ailem öldürüldükten sonra nereye gittiğimi bilmeden ormanın derinliklerine doğru ilerledim. Vücudum böyle yapmamı istiyor ve zihnim acıyı azaltmak için ilk kapıyı kullanıyordu. İyileşebileceğim bir zaman gelene kadar yarayı bu şekilde kapattım. Zihnimin önemli bir bölümü kendini korumak için tamamen durdu ya da deyim yerindeyse uykuya daldı.</p>

    <p>Zihnim uyurken önceki günün acı veren pek çok kısmı ikinci kapının ardına atıldı. Ancak tamamen değil. Neler olduğunu unutmadım, ama anılar kalın bir tül perdenin arkasındaymışçasına silikleşti. İstersem ölenlerin yüzlerini, siyah gözlü o adamın anısını hayalimde canlandırabilirdim. Ama hatırlamak istemiyordum. Bu düşünceleri toz toplamaları için zihnimin nadiren kullandığım bir köşesine bıraktım.</p>

    <p>Rüyalar gördüm; kanlı, donuk gözleri ve yanık saç kokusunu içeren rüyalar değil, daha güzel şeylerin rüyalarını. Ve yara yavaş yavaş uyuşmaya başladı...</p>

    <p class="paragraf">Rüyamda ben küçükken bir süre kumpanyamızla beraber yolculuk etmiş Laclith’i, yani sade yüzlü ormancıyı gördüm. Ben yan devrilmiş bir arabayı çeken yaralı bir öküzden daha fazla gürültü çıkarırken, o bitkilerin arasında çıt çıkarmadan ilerliyordu.</p>

    <p>Uzun ve rahat bir sessizliğin ardından durup bir bitkiye baktım. Laclith usulca yanıma geldi. “Yabani adaçayı,” dedi. “Kenarlarından anlayabilirsin.” Kolunu yanımdan uzatıp bitkiyi nazikçe okşadı. Sahiden de adaçayına benziyordu. Kafa salladım.</p>

    <p>“Bu da söğüt. Kabuğunu çiğnemek acıyı hafifletir.” Tadı acı ve biraz pütürlüydü. “Şuna kaşıntı otu denir. Yapraklarına dokunma.” Dokunmadım. “Şuradaki yaban dutudur. Meyvelerinden küçük olanları kırmızıyken yemek güvenlidir, ama yeşilden sarıya ve turuncuya geçerken asla.</p>

    <p>“Sessiz yürümek istersen ayağını yere böyle basarsın.” O şekilde yürümek baldırlarımı ağrıttı. “İçlerinden geçerken çalıları böyle sessizce ayırır, arkanda hiç iz bırakmazsın. Çadırın olmadığı zaman yağmurdan böyle korunursun. Buna peder kökü denir. Yiyebilirsin ama tadı kötüdür. Bunlar,” diyerek işaret etti, “kaynaş ve ayrıkotudur. Sakın ha yemeyesin. Ufak ufak topları olan şuradaki sofurdur. Onu sadece kaynaş gibi bir şey yediysen yutmalısın. Midende ne var ne yok çıkarmanı sağlar.</p>

    <p>“Bir tavşanı öldürmeden yakalamak için böyle tuzak kurulur.” İpleri önce bir yana, sonra ötekine doğru bağladı.</p>

    <p>Ellerinin iplerle uğraşmasını seyrederken yanımdakinin artık Laclith değil Abenthy olduğunu fark ettim. Arabasında yolculuk ediyorduk ve bana denizci düğümlerinin nasıl atıldığını öğretiyordu.</p>

    <p>“Düğümler garip şeylerdir,” dedi Ben çalışırken. “Bir düğüm, ipin ya en güçlü ya da en zayıf bölümüdür. Bu da tamamıyla nasıl atıldığına bağlıdır.” Ellerini kaldırarak bana parmakları arasındaki olanaksız ölçüde karmaşık düğümü gösterdi.</p>

    <p>Ben’in gözleri parlıyordu. “Soracağın bir şey var mı?”</p>

    <p>“Soracağın bir şey var mı?” dedi babam. Bir gritaş sebebiyle erkenden mola vermiştik. Oturup lavtasını akort etmeye başladı. Nihayet şarkısını anneme ve bana çalacaktı. O kadar uzun zamandır bekliyorduk ki. “Soracağın bir şey var mı?” diye tekrarladı, sırtını gri renkli kocaman kayaya dayayarak.</p>

    <p>“Yoltaşlarında niye dururuz?”</p>

    <p>“Genelde âdettendir. Ama bazı kimseler onların eski yolları...” Babamın sesi değişerek Ben’in sesine dönüştü. “...yani güvenli yolları gösterdiğini söyler. Bazen güvenli yerlere çıkan yolları, bazen de tehlikeli yerlere çıkan güvenli yolları.” Ben bir elini ateşte ısıtırcasına uzattı. “Ama içlerinde bir güç saklıdır. Bunu sadece ahmaklar reddedebilir.”</p>

    <p>Abenthy ortadan kayboldu. Artık bir değil pek çok dikilitaş vardı. O güne dek tek bir yerde gördüğümden çok daha fazlası. Etrafımda iç içe geçmiş iki halka halinde diziliydiler. Kayalardan biri iki tanesinin üstüne yan koyularak devasa bir kemer oluşturulmuştu. Kemerin altı koyu gölgelerle kaplıydı. Dokunmak için uzandım...</p>

    <p>Ve uyandım. Zihnim taze bir acıyı yüz farklı bitkinin adıyla, ateş yakmanın dört farklı yoluyla, sadece körpe ağaç fidanları ve ip kullanılarak yapılabilecek dokuz ayrı tuzakla ve içme suyunun nereden bulunabileceğiyle kapatmıştı.</p>

    <p>Rüyadaki diğer şeyler üzerinde hemen hemen hiç kafa yormadım. Ben bana denizci düğümleri atmayı hiç göstermemişti. Babam şarkısını asla tamamlamamıştı.</p>

    <p>Yanımdakilerin envanterini çıkardım: bez bir çuval, küçük bir çakı, bir top iplik, biraz balmumu, bakır bir peni, iki demir mangır ve Ben’in verdiği <em>Söylem ve Mantık</em> adlı kitap. Giysilerim ve babamın lavtası hariç başka hiçbir şeyim yoktu.</p>

    <p>İçme suyu aramaya koyuldum. “Önce su gelir,” demişti Laclith bana. “Başka hiçbir şeyin olmasa bile günlerce hayatta kalabilirsin.” Arazi yapısını gözden geçirip bazı hayvan izlerini takip ettim. Huş ağaçlarının arasında küçük bir su kaynağı bulduğum sırada gökyüzü mora çalmaya başlamıştı. Çok susamıştım, ama tedbirli davranarak sudan azıcık içtim.</p>

    <p>Ardından ağaç kovuklarından ve kuytu yerlerden kuru çalı çırpı topladım. Basit bir tuzak kurdum. Birkaç hanımeli kökü buldum ve reçinesini kanayıp soyulmuş parmaklarıma sürdüm. Reçinenin yakıcı etkisi, parmaklarımı nasıl incittiğimi aklımdan çıkarmama yardım etti.</p>

    <p>Reçinenin kurumasını beklerken ilk kez alıcı bir gözle etrafıma baktım. Meşeler ve huşlar yer kapabilmek için iyice birbirine sokulmuştu. Gövdeleri, dallarının meydana getirdiği örtünün altında aydınlık ve karanlık desenler ortaya çıkarıyordu. Küçük bir çay az ötemdeki pınardan başlıyor ve doğuya doğru uzaklaşıyordu. Manzara güzel olabilirdi, ama hiç dikkat etmedim. İstesem de edemezdim. Benim için ağaçlar bir sığınaktan ve bitkiler bir besin kaynağından ibaretti. Ay ışığını yansıtan pınar ise sadece susuzluğumu hatırlatıyordu.</p>

    <p>Pınarın yakınında yan yatmış, dikdörtgen şeklinde büyük bir kaya vardı. Birkaç gün öncesine kadar onun bir gritaş olduğunu fark edebilirdim. Artık sadece uyurken sırtımı verebileceğim ve böylece rüzgârdan korunabileceğim bir korunaktı.</p>

    <p>Ağaçların dalları arasından yıldızların çıktığını gördüm. Bu da sudan içeli birkaç saat geçtiği anlamına geliyordu. Hastalanmadığım için suyun güvenli olduğuna karar verdim ve kana kana içtim.</p>

    <p>Su beni tatmin edeceği yerde bana ne kadar aç olduğumu anımsattı. Pınarın yakınına, gritaşın hemen yanı başına oturdum. Hanımellerinden birinin yapraklarını soyup yedim. Sert, pütürlü ve acıydı. Geri kalanları da yedim, ama faydası dokunmadı. Tekrar su içtim, sonra da yerin soğuk ve sert olduğuna aldırmadan, daha doğrusu aldırmaz gibi yaparak uyumak için uzandım.</p>

    <p class="paragraf">Uyandım, su içtim ve evvelden kurduğum tuzağa bakmaya gittim. İpe dolanmış bir tavşan bulmak beni şaşırttı. Çakımı çıkardım ve bana tavşan derisi yüzmeyi öğreten Laclith’in sözlerini hatırladım. Sonra hayvanın kanını ve o kanın ellerimde nasıl bir his yaratacağını düşündüm. Midem bulandı, kustum. İpi keserek tavşanı serbest bıraktım, sonra da pınara geri döndüm.</p>

    <p>Kısa zaman sonra bulantım geçti. Budalalığıma kızdım. Ölü bir ağaçta yetişen bazı mantarlar buldum ve pınarda yıkadıktan sonra mideye indirdim. Tadı toprak gibiydi. Yine de bulabildiğim kadar yedim.</p>

    <p>Yeni ve bu sefer ölümcül bir tuzak kurdum. Sonra havada yağmur kokusu aldım ve lavtam için korunaklı bir yer hazırlamak üzere gritaşın yanına döndüm.</p>
  </div>
</body>
</html>
