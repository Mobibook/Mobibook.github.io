<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yetmiş Dördüncü Bölüm</h1>

    <h2 class="baslik_2 sigil_not_in_toc">Yoltaşı</h2>

    <p>Üzerimizdeki yorgunluğa rağmen Denna ile ben süratle yol alarak güneş dağların ardına batarken kuzeydeki tepenin zirvesine vardık. Tepenin etekleri ağaçlarla kaplı olsa bile zirvesi bir rahibin başı kadar keldi. Her yönde göz alabildiğine uzanan manzara nefes kesiciydi. Tek üzüntüm biz yürürken rüzgârın bulutları alıp götürmüş ve gökyüzünü arduvaz kadar düz ve gri bırakmış olmasıydı.</p>

    <p>Güneyde bir avuç küçük çiftlik seçebiliyordu. Birkaç dere ve dar patika, ağaçların arasında dolambaçlı bir yol izliyordu. Batıdaki dağlar uzak bir duvar gibiydi. Güneyde ve doğuda göğe yükselen dumanları ve Trebon’un basık, kahverengi binalarını görebiliyordum.</p>

    <p>Kuzeye bakınca domuz çobanının doğru söylediğini anladım. O istikamette insan yerleşimine dair hiçbir iz yoktu. Yolların, çiftliklerin ya da baca dumanlarının bulunmadığı bölge giderek yükselen engebeli bir araziden, çıplak kayalardan ve yamaçlara tutunmaya çalışan ağaçlardan ibaretti.</p>

    <p>Bulunduğumuz tepenin zirvesindeki tek şey bir avuç gritaştı. Dev taşlardan üçü kemer şeklinde dizilerek devasa bir kapı oluşturmuştu. Diğer ikisi gür çimlerde keyif çatarcasına yan yatıyordu. Oradaki varlıklarını eski bir dostun beklenmedik ziyareti gibi huzur verici buldum.</p>

    <p>Denna devrik gritaşlardan birine otururken ben araziyi inceledim. Minik bir yağmur damlasının yüzüme çarptığını hissedince bir küfür mırıldanarak pelerinimin başlığını taktım.</p>

    <p>“Merak etme, uzun sürmeyecek,” dedi Denna. “Son iki gecedir böyle oluyor. Bulutlar geliyor, yarım saat kadar yağmur bırakıyor, sonra da uçup gidiyor.”</p>

    <p>“İyi,” dedim. “Yağmurda uyumaktan nefret ederim.”</p>

    <p>Seyahat heybemi gritaşlardan birinin kuytu tarafına bıraktım ve birlikte kamp kurmaya giriştik. Bunu daha önce yüzlerce kez yapmışız gibi uyum içinde çalıştık. Denna ateş için bir alan temizleyip taş topladı. Bense kucak dolusu çalı çırpı getirip çabucak bir ateş yaktım. Bir sonraki gidişimde biraz adaçayı ve tepeyi tırmanırken gözüme çarpan yabani soğanlardan birkaç baş topladım.</p>

    <p>Yağmur sağanak halinde bastırıverdi, sonra ben yemeğe başlarken iyice azaldı. Küçük tenceremi kullanarak öğle yemeğinden kalan domuz etiyle, biraz havuç ve patatesle, bir de bulduğum yabani soğanlarla bir yahni pişirdim. Onu tuz, karabiber ve adaçayıyla tatlandırdım, ardından ateşin yakınında bir kepek ekmeği ısıtıp peynir paketini açtım. Son olarak ateşin yandığı sıcak taşların arasına iki elma sıkıştırdım. Piştiklerinde güzel bir tatlı olacaklardı.</p>

    <p>Yemek pişene değin Denna küçük bir dağ oluşturacak kadar yakacak odun toplamıştı. Üzerine oturması için battaniyemi yere serdim. Birlikte yemeye başladık. Denna sık sık beğenisini dile getiren küçük sesler çıkarıyordu.</p>

    <p>“Kızlar böyle muamele görmeye çabuk alışırlar,” dedi yemeğimiz bitince. Gritaşların birine rahatça yaslandı. “Bir de lavtanı yanına alsaydın bana bir ninni çalabilirdin. İşte o zaman her şey mükemmel olurdu.”</p>

    <p>“Bu sabah yolda bir tenekeciyle karşılaştım. Bana bir şişe meyve likörü satmaya kalktı,” dedim. “Keşke alsaymışım.”</p>

    <p>“Meyve likörüne bayılırım,” dedi Denna. “Çilekli miydi?”</p>

    <p>“Galiba öyleydi,” diye itiraf ettim.</p>

    <p>“Eh, yolda rastladığın bir tenekeciyi dinlemezsen böyle olur,” diye uykulu gözlerle beni payladı. “Senin gibi akıllı bir çocuk böyle bir hata...” Ansızın dimdik oturarak arkamda bir yeri işaret etti. “Bak!”</p>

    <p>O yana döndüm. “Neye bakacağım?” diye sordum. Gökyüzü hâlâ bulutlarla kaplı olduğundan etraftaki arazi simsiyah bir deniz gibiydi.</p>

    <p>“Bakmaya devam et. Belki yine... İşte!”</p>

    <p>Ben de gördüm. Uzaklarda mavi bir ışık yanıp sönmüştü. Ayağa kalkıp ateşi arkama aldım ki gözlerimi kamaştırmasın. Denna yanıma geldi ve bir müddet nefes bile almadan bekledik. Mavi ışık öncekinden de parlak bir şekilde yine yanıp söndü.</p>

    <p>“Sence nedir?” diye sordum.</p>

    <p>“Tüm demir madenlerinin batıda kaldığından eminim,” diye sesli düşündü Denna. “Onlardan geliyor olamaz.”</p>

    <p>Işık yine parladı. Kayalıklardan gelir gibiydi; bu da kaynağı bir ateşse o ateşin oldukça büyük olduğu anlamına geliyordu. Bizim ateşimizden en az birkaç kat daha büyük.</p>

    <p>“Haminin sana bir şekilde işaret verdiğini söylemiştin,” dedim yavaşça. “Burnumu sokmak istemem ama...”</p>

    <p>“Hayır. Aramızdaki işaretin mavi ateşle alakası yok,” dedi huzursuzluğum karşısında kıkırdayarak. “Böyle bir şey onun gibi biri için bile çok meşum olurdu.”</p>

    <p>Karanlığa bir süre daha baktık, ama ışık tekrar yanmadı. Yerden neredeyse başparmağım kalınlığında bir dal aldım, ortadan ikiye böldüm, sonra bir taş vasıtasıyla her iki parçayı da birer çadır kazığı gibi yere çaktım. Denna bir kaşını merakla kaldırdı.</p>

    <p>“Işığı gördüğümüz yönü işaretlemek için,” diye açıkladım. “Karanlıkta herhangi bir yer şekli seçemiyorum. Sabah olduğunda bu bize ışığın hangi yönden geldiğini gösterecek.”</p>

    <p>Tekrar yerimize geçtik ve ben ateşe biraz daha odun atarak havaya bir kıvılcım bulutu kaldırdım. “Birimiz ateşin başında uyanık kalsa iyi olur,” dedim. “Biri gelirse diye.”</p>

    <p>“Zaten gece boyunca uyumak gibi bir alışkanlığım yoktur,” dedi Denna. “Yani benim için sorun olmaz.”</p>

    <p>“Uyumakta zorluk mu çekiyorsun?”</p>

    <p>“Rüyalar görüyorum,” dedi konu hakkında söyleyip söyleyeceğinin bununla sınırlı olduğunu belli eden bir ses tonuyla.</p>

    <p>Pelerinimin kenarına takılmış kahverengi bir dikeni tutup çıkardım ve ateşe attım. “Sanırım Mauthenlerin çiftliğinde neler olduğuna dair bir fikrim var.”</p>

    <p>Denna hemen canlandı. “Anlat bakalım.”</p>

    <p>“Sormamız gereken şu: Chandrialılar niçin o gece oraya saldırdılar?”</p>

    <p>“Elbette ki düğün sebebiyle.”</p>

    <p>“İyi de niçin o düğün? Niçin o gece?”</p>

    <p>“Niye sen söylemiyorsun?” dedi Denna alnını sıvazlayarak. “Öğretmenimmişsin gibi bana ders verme.”</p>

    <p>Yine utançtan yüzümün kızardığını hissettim. “Özür dilerim.”</p>

    <p>“Dileme. Normalde seninle soru-cevap şeklinde konuşmak çok hoşuma gider, ama uzun bir gün geçirdik ve başım ağrıyor. Hemen sadede gelsen...”</p>

    <p>“Her şey Mauthen’in tepedeki eski hisarı kazarak taş çıkartırken bulduğu şey yüzünden oldu,” dedim. “Harabede bir şey buldu ve aylarca dedikodusunu yaptı. Chandrialılar bunu duydular ve o şeyi çalmak için ortaya çıktılar,” diye abartılı bir jestle açıklamamı sonlandırdım.</p>

    <p>Denna kaşlarını çattı. “Kulağa mantıklı gelmiyor. Chandrialıların tek istedikleri o eşyaysa düğünün sona ermesini bekleyip yeni evli çifti öldürürlerdi. Öylesi çok daha kolay olurdu.”</p>

    <p>Onun bu sözleri havamı söndürdü. “Haklısın.”</p>

    <p>“O eşyayla ilgili tüm bilgiyi ortadan kaldırmak istemeleri daha muhtemel. Yaşlı Kral Celon’u hatırla. Vatana ihanet suçu işlediği naibi tarafından ifşa edilecekti. Celon bunu öğrendiği zaman adamın tüm ailesini öldürtüp evini de yaktırttı ki, ne kimse bir şey duysun, ne de sonradan bir kanıt bulunsun.”</p>

    <p>Güneyi işaret etti. “Sırrı bilen herkes düğüne katıldığı için Chandrialılar ortaya çıkıp davetlileri öldürdüler, sonra da eşya her neyse onu yok ettiler ya da çaldılar.” Elinin tersiyle bir hareket yaptı. “Böylelikle meseleyi kökünden hallettiler.”</p>

    <p>Oturduğum yerde şaşakaldım. Denna’nın söyledikleri yüzünden değil, üstelik de kendi tahminimden daha iyi olmasına rağmen. Kumpanyama yapılanlar aklıma gelmişti. <em>Birinin ailesi hiç olmadık şarkılar söylemiş...</em> Sadece ailemi değil, şarkının ufacık bir parçasını dahi dinleyen herkesi ortadan kaldırmışlardı.</p>

    <p>Denna battaniyesine dolanıp sırtını ateşe çevirdi. “Ben uyurken sen de benim olağanüstü zekâm üzerinde düşün. Başka bir soruyu yanıtlaman gerektiğinde beni kaldırırsın.”</p>

    <p>Uyanık kalmak için kendimi epey zorlamam gerekti. At sırtında yaklaşık yüz kilometre yol teptiğim, sonra da on kilometre yayan gittiğim uzun, zor bir gün geçirmiştim. Fakat Denna yaralıydı ve uykuya benden daha fazla ihtiyacı vardı. Zaten kuzeydeki o mavi ışığın tekrar yanıp yanmayacağına bakmak istiyordum.</p>

    <p>Yanmadı. Ateşi beslerken, aniden ortadan kaybolduğum için Wil ile Sim endişeleniyorlar mı diye düşündüm. Peki ya Arwyl, Elxa Dal ve Kilvin? Bana ne olduğunu merak edecekler miydi? Keşke geride bir not bıraksaydım...</p>

    <p>Bulutlar yıldızları kapadığı için ne kadar zaman geçtiğini bilmemin imkânı yoktu. Fakat ateşi altıncı ya da yedinci kez beslerken Denna’nın kasılıp ansızın uyandığını gördüm. Dimdik oturuvermedi. Onun yerine soluğunu tuttu ve nerede olduğunu bilmezmiş gibi gözlerini hızla sağa sola çevirdi.</p>

    <p>“Üzgünüm,” dedim tanıdık bir şeye odaklanması için. “Seni uyandırdım mı?”</p>

    <p>Gevşeyip biraz doğruldu. “Hayır, ben... hayır. Hiç de bile. Şimdilik bu kadar uyku bana yeter. Sen de biraz yatmak ister misin?” Gözlerini ovuşturdu ve ateşin üzerinden bana baktı. “Aptalca bir soruydu. Berbat görünüyorsun.” Battaniyenin içinden çıkmaya davrandı. “Al...”</p>

    <p>Boş verircesine elimi salladım. “Sende kalsın. Pelerinim bana yeter.” Başlığını kafama geçirip çimlere uzandım.</p>

    <p>“Tam bir beyefendisin,” diye bana nazikçe sataşarak battaniyeye tekrar sarındı.</p>

    <p>Kolumu başıma yastık yaptım ve zekice bir karşılık bulmaya çalışırken uyuyakaldım.</p>

    <p class="paragraf">Kalabalık bir sokakta yürüdüğüm silik bir rüyadan Denna’nın gül pembesi ve ateş ışığı sebebiyle gölgeli yüzünü tepemde görerek uyandım. Her şey düşünüldüğünde, uyanmak için hiç de fena bir yol değildi.</p>

    <p>Tam bunu dile getirecekken Denna parmağını dudaklarıma koyarak aşağı yukarı on sekiz farklı şekilde dikkatimi dağıttı.</p>

    <p>“Sus,” dedi usulca. “Dinle.”</p>

    <p>Doğrulup oturdum.</p>

    <p>“Duyuyor musun?” diye sordu hemen sonra.</p>

    <p>Başımı yana eğdim. “Sadece rüzgâr...”</p>

    <p>Denna kafasını iki yana sallayarak bir el hareketiyle sözümü kesti. “İşte!”</p>

    <p>Duydum. İlk başta sesin tepeden aşağı yuvarlanan birkaç iri taştan geldiğini sandım, ama hayır, ses yapması gerektiği gibi azalıp kaybolmadı. Onun yerine sanki bir şey tepeden yukarı sürükleniyordu.</p>

    <p>Ayağa kalkıp etrafıma bakındım. Ben uyurken bulutlar dağılmıştı ve ay artık çevre araziyi solgun bir gümüşi renge boyuyordu. Geniş ateş çukurumuz için için yanan kor parçalarıyla ağzına kadar doluydu.</p>

    <p>Tam o anda, tepe yamacının biraz aşağılarında bir şey duydum, bir... kırılan bir dal sesi desem sizi yanıltmış olurum. Ormanda yürüyen bir insan yerdeki bir dal parçasına basarsa kısa ve sert bir <em>çıt</em> duyulur. Bunun sebebi kazara üstüne basılan dalların küçük olması ve bir anda kırılmasıdır.</p>

    <p>Benim duyduğumsa bir dal parçasının çıtırtısı değil, uzun bir çatırtı sesiydi. Bacak kalınlığındaki bir dal, bağlı bulunduğu ağaç gövdesinden kopartıldığı zaman olduğu gibi: <em>çatıııır-çıtııırrrt-çaaaat.</em></p>

    <p>Sonra tam dönüp Denna’ya bakacakken diğer sesi uydum. Bunu nasıl anlatsam?</p>

    <p>Küçüklüğümde annem beni Senarin’deki bir hayvanat bahçesine götürmüştü. Ömrümde sadece o gün bir aslan görmüş, sadece o gün aslan kükremesi duymuştum. Kalabalıktaki çocuklar korkuya kapılsalar da ben neşeyle gülmüştüm. Alçak ve derin homurtuyu göğsümde hissetmiştim. O hissi öyle çok sevmiştim ki bugün bile hatırlarım.</p>

    <p>Trebon yakınlarındaki o tepede duyduğum ses bir aslan kükremesi olmasa bile onu da aynı şekilde göğsümde hissettim. Aslan kükremesinden çok daha derin bir homurtuydu. Uzaklardaki bir gök gürültüsünün sesine daha çok benziyordu.</p>

    <p>Bir dal daha kırıldı, üstelik zirvenin çok yakınında. O tarafa doğru bakınca ateş ışığında hatları belli belirsiz görülen devasa bir suretle karşılaştım. Ayaklarımın altındaki toprağın sarsıldığını hissettim, Denna panikten kocaman açılmış, gözlerle bana baktı.</p>

    <p>Onu kolundan tuttuğum gibi tepenin diğer tarafına doğru koşmaya başladım. Denna ilk başta benimle beraber geldi, ama nereye gittiğimi fark edince olduğu yerde kaldı. “Aptallık etme,” diye tısladı. “Karanlıkta aşağı inmeye kalkarsak boynumuzu kırarız.” Çaresizce etrafına bakındı, sonra gözleri yakındaki gritaşları buldu. “Yukarı çıkmama yardım et, ben de seni yanıma çekeyim.”</p>

    <p>Ellerimi bitiştirerek bir basamak oluşturdum ve Denna ayağını oraya koydu. Onu öyle bir hızla kaldırdım ki neredeyse havaya fırlıyordu. Kısa bir süreliğine Denna’nın taşın kenarına tutunarak bacaklarını yukarı çekmesini bekledim, sonra da seyahat heybemi omzuma astım ve kendimi dev taşa atıp yüzeyine tutundum.</p>

    <p>Aslında tutunmaya <em>çalıştım</em> desem daha doğru olur. Asırlardır açık havada duran taşın yüzeyi dümdüz olmuştu ve üzerinde tutunacak hiçbir yer yoktu. Ellerimle boş yere bir şeyleri kavramaya çalışarak yere kadar kaydım.</p>

    <p>Kemerin diğer tarafına koştum, alçaktaki taşlardan birinin üstüne atladım ve bir kez daha sıçramayı denedim.</p>

    <p>Taşa vücudumun ön kısmıyla çarptım. Çarpmanın şiddetiyle hem nefesim kesildi hem de dizimi vurdum. Ellerim kemerin üst kısmını kavramaya çalıştı, fakat yine tutunacak bir yer...</p>

    <p>Denna beni yakaladı. Bu bir kahramanlık destanı olsaydı size ellerimi nasıl sıkıca tuttuğunu ve beni güvenle yukarı çektiğini anlatırdım. Fakat gerçekte bir eliyle gömleğimi, diğeriyle de saçlarımı kavradı. Bana tüm gücüyle asılarak düşmemi engelledi, ta ki ben tutunacak bir yer bulup kendimi onun yanına çekene dek.</p>

    <p>Orada soluk soluğa yatarken taşın kenarından aşağı baktık. Tepenin zirvesinde o silik suret ateşimizin ışık çemberine girmek üzereydi. Yarısı gölgelerde saklı yaratık, o güne kadar gördüğüm bütün hayvanlardan daha iri ve yüklü bir at arabası kadar büyüktü. Siyah, devasa bedeni bir boğanınki gibi olsa bile ne bir boğaya ne de ata benzeyen tuhaf adımlarla ilerliyordu. Rüzgâr ateşi yelleyerek parlamasına sebep olunca yaratığın kalın gövdesini yere yakın tuttuğunu, bacaklarının tıpkı bir kertenkeleninkiler gibi yanlarda bulunduğunu fark ettim.</p>

    <p>Işığa daha da yaklaşınca bu benzerlik kaçınılmaz hale geldi. Yaratık dev bir kertenkeleydi, fakat yılan gibi değil tuğla gibi yassıydı. Kalın boynu bir kamayı andıran kocaman bir kafaya bağlanıyordu.</p>

    <p>Yaratık tepe zirvesinin kenarından kamp ateşimize kadar olan mesafenin yarısını müthiş bir hız patlamasıyla bir anda katediverdi. Gök gürültüsü gibi bir sesle homurdandı; sesi yine göğsümde duydum. Yaklaşmayı sürdürürken çimlerin üzerinde yan yatan diğer gritaşların yanından geçti ve gözlerimin bana oyun oynamadığından emin oldum. Yaratık gritaşlardan bile büyüktü. Omuz hizasında iki metre yüksekliğinde, başından kuyruğuna kadar beş metre uzunluğundaydı. Sahiden de bir at arabası kadar büyüktü.</p>

    <p>Yaratık başını ileri geri sallayarak ağzını açıp kapıyor, havayı tadıyordu.</p>

    <p>Tam o anda masmavi bir alev patladı. Ani ışık kör ediciydi ve Denna’nın yanımda çığlık attığını duydum. Başımı eğdiğim sırada üzerimizden bir ısı dalgasının geçtiğini hissettim. Gözlerimi ovuşturarak yeniden aşağı baktım ve yaratığın kamp ateşine iyice yaklaştığını gördüm. Siyah, pullu ve kocamandı. Tekrar gök gürültüsü gibi bir sesle homurdandı, ardından başını biraz indirip ikinci bir mavi alev bulutu soludu.</p>

    <p>Yaratık bir ejderhaydı.</p>
  </div>
</body>
</html>
