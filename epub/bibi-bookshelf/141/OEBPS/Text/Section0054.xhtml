<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kırk Beşinci Bölüm</h1>

    <h2 class="baslik_2 sigil_not_in_toc">Ara - Alelade Bir Taverna Öyküsü</h2>

    <p>Kvothe’den gelen bir hareketle Tarihçi kalemini bırakıp elini silkeledi. Bast oturduğu yerden kalkmaksızın kollarını sandalyesinin arkasına doğru uzatarak kocaman gerindi.</p>

    <p>“Tüm bunların ne kadar çabuk yaşanıp bittiğini unutmuşum,” diye dalıp giderek konuştu Kvothe. “Onlar herhalde hakkımda anlatılan ilk hikâyelerdi.”</p>

    <p>“Üniversite’de hâlâ anlatıyorlar,” dedi Tarihçi. “Sadece verdiğin dersle ilgili üç farklı öykü dinledim. Kırbaçlanman için de aynı şey geçerli. Sana Kansız Kvothe demeye o zaman mı başladılar?”</p>

    <p>Kvothe kafa salladı. “Muhtemelen.”</p>

    <p>“Madem soru sorabiliyoruz, Reshi,” dedi Bast utangaç bir edayla, “neden Skarpi’yi arayıp bulmadın?”</p>

    <p>“Ne yapabilirdim ki Bast? Suratıma is çalıp gece yarısı bir kurtarma operasyonuna mı kalkışacaktım?” Kvothe neşesiz bir kahkaha attı. “Onu kâfirlik suçlamasıyla tutuklamışlardı. Elimden yalnızca dediği gibi kilisede dostları olduğunu ummak gelirdi.”</p>

    <p>Kvothe derin bir nefes alıp iç geçirdi. “Ama en basit sebep sanırım kulağa en az hoş geleni. İşin aslı şuydu: Bir hikâyede yaşamıyordum.”</p>

    <p>“Seni anladığımı sanmıyorum, Reshi,” dedi kafası karışan Bast.</p>

    <p>“Duyduğun tüm hikâyeleri düşün, Bast. Hemen hemen hepsinin kahramanı genç bir oğlandır. Ailesi öldürülür. Kahramanımız öç almak için yollara düşer. Daha sonra ne olur?”</p>

    <p>Şaşkınlığını üzerinden atamayan Bast tereddüde kapıldı. Soruya onun yerine Tarihçi cevap verdi. “Gidip yardım bulur. Konuşabilen bir sincap. Sarhoş bir kılıç ustası. Ormanda yaşayan zırdeli bir münzevi. Onun gibi bir şey.”</p>

    <p>Kvothe kafa salladı. “Aynen öyle! Ormandaki zırdeli münzeviyi bulur, ona kendini ispatlar ve her şeyin adını öğrenir. Tıpkı Ulu Taborlin gibi. Sonra emrindeki güçlerle ne yapar?”</p>

    <p>Tarihçi omuz silkti. “Kötü adamları bulup öldürür.”</p>

    <p>“Elbette,” dedi Kvothe abartılı bir ifadeyle. “İşte o kadar. Hikâyenin nasıl bittiğini daha en başından biliriz. Zaten bizi hikâyelere çeken de budur. Gerçek yaşamda olmayan bir berraklığa ve sadeliğe sahiptirler.”</p>

    <p>Kvothe öne doğru eğildi. “Bu saçma sapan maceralarla dolu alelade bir taverna öyküsü olsaydı, size Üniversite’deki zamanımı katıksız bir azimle geçirdiğimi anlatırdım. Rüzgârın durmaksızın değişen adını öğrenir, yollara düşer ve Chandrialılardan intikamımı alırdım.” Kvothe sertçe parmak şıklattı. “Bu kadar basit.</p>

    <p>“Öyle bir hikâye her ne kadar eğlenceli olsa da doğruları anlatmazdı. İşin aslı şu: Ebeveynimin ölümü için üç yıl yas tuttum ve bu zaman zarfında acımın yerini donuk bir sızı aldı.”</p>

    <p>Kvothe dinleyicilerini yatıştırmak istercesine bir el hareketi yaparak hafifçe gülümsedi. “Size yalan söylemeyeceğim. Koğuş’taki daracık karyolamda uykusuz ve yapayalnız yattığım geceler, beni neredeyse boğacak kadar sonsuz ve boş bir kedere boğulduğum zamanlar oldu.</p>

    <p>“Bazen çocuğunu kucaklayan bir anne ya da oğluyla beraber gülen bir baba görürdüm ve içimi bir anda kor gibi bir öfke kaplardı. Kan ve yanık saç kokusuyla dolu anılar gözümün önünde canlanıverirdi.”</p>

    <p>Kvothe omuz silkti. “Ama hayat intikamdan ibaret değildi. Aşmam gereken engeller vardı. Fukaralığım ve soysuzluğum gibi. Üniversite’de edindiğim düşmanlar benim için Chandrialılardan çok daha tehlikeliydiler.”</p>

    <p>Tarihçi’ye kalemini almasını işaret etti. “Ama bazen en abartılı öykülerde bile gerçeklik payı vardır. Ben de ormandaki zırdeli münzeviye çok benzeyen bir şey buldum.” Kvothe gülümsedi. “Rüzgârın adını öğrenmeye kararlıydım.”</p>
  </div>
</body>
</html>
