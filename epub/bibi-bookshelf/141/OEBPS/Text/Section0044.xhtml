<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Otuz Beşinci Bölüm</h1>

    <h2 class="baslik_2 sigil_not_in_toc">Ayrılan Yollar</h2>

    <p>Hava durumunda bir değişiklik olmadı. Bu sayede tam da güneş batarken Imre’ye girdik. Moralim bozuktu. Denna gün boyunca Josn’la aynı arabada yol almıştı; ben de tüm o ahmaklığım ve gururumla aramızdaki mesafeyi korumuştum.</p>

    <p>Arabalar durur durmaz bir koşuşturmacadır aldı yürüdü. Hatta Roent kendi arabası daha durmadan kadife şapka takan, sinekkaydı tıraşlı bir adamla münakaşaya başlamıştı bile. Kısa bir pazarlığın ardından bir düzine işçi top top kumaşı, fıçılar dolusu pekmezi ve çuval çuval kahveyi arabalardan indirmeye koyuldu. Reta adamları sert bakışlarla süzüyordu. Etrafta koşuşturan Josn bavullarının zarar görmemesi ya da çalınmaması gayreti içindeydi.</p>

    <p>Benim yükümün idaresiyse çok kolaydı, zira bir tek seyahat heybem vardı. Onu iki top kumaşın arasından alıp arabalardan uzaklaştım. Sonra da heybemi omzuma vurup Denna’yı aradım.</p>

    <p>Onun yerine Reta’yı buldum. “Yolda epey yardımın dokundu,” dedi kolay anlaşılır bir dille. Aturca’yı Roent’ten çok daha iyi ve neredeyse hiç Siaru aksanı karıştırmadan konuşabiliyordu. “Nihayet atın eyerini kendi başına çözebilen biriyle yolculuk etmek güzeldi.” Bana bir sikke uzattı.</p>

    <p>Yıllarca dilenmekten gelen bir refleksle parayı hiç düşünmeden kapıverdim. Eliniz ateşe değer değmez onu hızla geri çekmeniz gibi. Ancak sikkeyi elimde tutarken ona daha yakından bakmayı akıl edebildim. Bir bakır mangır, yani Imre’ye kadar gelmek için ödediğimin yarısıydı. Tekrar başımı kaldırdığımda Reta arabaların yanına dönüyordu.</p>

    <p>Ne düşüneceğimden emin olamadan bir at yalağının kenarında oturan Derrick’e doğru yürüdüm. Derrick bir eliyle gözlerini akşam güneşinden gölgeleyerek bana baktı. “Gidiyor musun? Bir süre daha bizimle kalırsın sanıyordum.”</p>

    <p>Başımı iki yana salladım. “Reta az önce bana bir mangır verdi.”</p>

    <p>Derrick kafa salladı. “Çok şaşırmadım. Aldığımız yolcuların çoğu hiçbir işe yaramaz.” Omuz silkti. “Hem dün gece çaldıklarını çok sevmiş olmalı. Hiç ozanlık yapmayı düşündün mü? Imre’nin bu iş için iyi bir yer olduğu söylenir.”</p>

    <p>Muhabbeti tekrar Reta’ya çektim. “Roent’in bana kızmasını istemem. Parasına çok düşkün gözüküyordu.”</p>

    <p>Derrick bir kahkaha attı. “Reta düşkün değil mi sanıyorsun?”</p>

    <p>“Paramı Roent’e ödedim,” diye açıklık getirdim. “Bir kısmını bana geri vermek isteseydi sanırım bunu bizzat yapardı.”</p>

    <p>Derrick kafa salladı. “Böyle bir âdetleri yoktur. Kimse kazandığı parayı durduk yerde geri vermez.”</p>

    <p>“Ben de onu kastettim. Reta’nın başının derde girmesini istemem.”</p>

    <p>Derrick elini ileri geri sallayarak beni susturdu. “Anlatamadım,” dedi. “Roent biliyor. Hatta parayı geri vermesini Reta’dan o istemiş bile olabilir. Cealdimli yetişkin bir erkek önüne gelene para vermez. Böyle bir davranış onların gözünde kadınsıdır. Hatta mecbur kalmadıkça hiçbir şey satın almazlar. Handa kaldığımız gece odalarımız ve yemeğimiz için Reta’nın pazarlık ettiğini görmedin mi?”</p>

    <p>Evet, görmüştüm. “Ama niye?” diye sordum.</p>

    <p>Derrick omuz silkti. “Niyesi yok. detleri böyledir. Çoğu Cealdim kervanının karı koca tarafından idare edilmesinin sebebi de budur.”</p>

    <p>“Derrick!” diye arabaların arkasından yükseldi Roent’in sesi.</p>

    <p>Derrick iç geçirerek ayağa kalktı, “İşimin başına dönmeliyim,” dedi. “Görüşürüz.”</p>

    <p>Mangırı cebime koyarken Derrick’in sözlerini düşündüm. Doğrusunu söylemek gerekirse kumpanyam hiç Shald’a kadar kuzeye çıkmamıştı. Düşündüğüm denli görüp geçirmiş olmadığımı anlamak cesaret kırıcıydı.</p>

    <p>Heybemi tekrar omzuma asıp etrafıma bakındım. Aklımdan uzun uzun veda etmeden çekip gitmenin daha iyi olabileceğini geçiriyordum. Denna görünürde yoktu. Eh, böylesi daha iyiydi. Gitmek için arkama döndüm...</p>

    <p>...ve onu karşımda buldum. Denna ellerini arkasında kavuşturarak mahcubiyetle tebessüm etti. Bir çiçek kadar güzeldi ve bunun farkında bile değildi. Onu görünce nefesim kesildi ve kendimi, asabiyetimi, yüreğimdeki sızıyı unutuverdim.</p>

    <p>“Demek gidiyorsun?” diye sordu.</p>

    <p>Kafa salladım.</p>

    <p>“Bizimle beraber Anilin’e gelebilirsin,” diye öneride bulundu. “Oranın taşı toprağı altındır derler. Hem Josn’a yanında gezdirdiği o lavtayı doğru düzgün çalmasını öğretirsin.” Tebessüm etti. “Bunu ona da sordum. Olabilir dedi.”</p>

    <p>Teklifi üzerinde bir süre düşündüm. Onun yanında biraz daha kalabilmek için bütün planlarımı bozmama ramak kaldı. Ama sonra başımı iki yana salladım.</p>

    <p>“Bana öyle bakma,” diye gülümseyerek beni payladı. “Anilin de bir süre kalacağım. İşlerin yolunda gitmezse aklında bulunsun,” dedi ümitle.</p>

    <p>İşlerim yolunda gitmezse ne yaparım bilmiyordum. Bütün umutlarımı Üniversite’ye bağlamıştım. Hem ayrıca Anilin yüzlerce kilometre uzaktaydı. Üstümde taşıdıklarımdan başka bir şeyim yokken Denna’yı nasıl bulacaktım?</p>

    <p>Denna aklımdan geçenleri yüzüme bakarak anlamış olmalıydı. Muzipçe tebessüm etti. “Öyleyse benim seni bulmam gerekecek.”</p>

    <p>Biz Ruhlar gezginizdir. Yaşamlarımız buluşmalardan ve ayrılıklardan, bir de aradaki kısa ama sıcak dostluklardan ibarettir. İşte bu yüzden gerçeğin farkındaydım. Onu yüreğimin tam ortasında tüm ağırlığı ve katiyetiyle hissettim: Denna’yı bir daha asla göremeyecektim.</p>

    <p>Ben tek kelime dahi edemeden Denna tedirgin gözlerle arkasına baktı. “Artık gitsem iyi olacak. Gözünü benim için açık tut.” Yine o muzip tebessümünü etti ve dönüp gitti.</p>

    <p>“Tutarım,” diye arkasından seslendim. “Seninle yolların kesiştiği yerde buluşuruz.”</p>

    <p>Bana bakarak anlık bir tereddüde kapıldı, sonra da el salladı ve koşarak akşamın alacakaranlığına karıştı.</p>
  </div>
</body>
</html>
