<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kırk Üçüncü Bölüm</h1>

    <h2 class="baslik_2 sigil_not_in_toc">Titrek Işık</h2>

    <p>Ökseotunun uyarıcı etkisi altında çok az acı hissederek Arşiv’e yollandım. Artık Gizemiye’nin bir mensubu olduğuma göre yıllardır hayalini kurduğum gibi Arşiv’i keşfe çıkabilirdim.</p>

    <p>İşin asıl iyi tarafı kâtiplerden yardım istemediğim sürece, Arşiv kayıt defterlerine hiçbir şey yazılmayacak olmasıydı. Bu da Chandrialıları ve Amyrleri gönlümce araştırabileceğim ve hiç kimsenin, hatta Lorren’in bile “çocuksu” meşgalelerimden haberdar olmayacağı anlamına geliyordu.</p>

    <p>Arşiv’in kızıla çalan ışığına adım atınca Ambrose ile Fela’yı girişteki masanın arkasında otururlarken gördüm. Sevinsem mi üzülsem mi bilemedim.</p>

    <p>Ambrose kıza doğru eğilmiş, alçak sesle konuşuyordu. Fela’nın yüzünde nazik bir reddedişin faydasızlığını iyi bilen bir kadının o huzursuz ifadesi vardı. Ambrose ellerinden birini Fela’nın dizinin üstüne koymuş, diğer kolunu da kızın sandalyesinin arkasına atarak onu hafifçe boynundan kavramıştı. Ambrose’un şefkatli ve sevecen gözükmeye çalıştığı belliydi, fakat kızın vücudu ürkmüş bir ceylanınki kadar gergindi. Hani kaçıp gitmemesi için bir köpeği ensesinden tutarsınız ya, işte Ambrose da onu öyle tutuyordu.</p>

    <p>Kapı arkamdan çarparak kapanırken Fela başını kaldırıp bana baktı, sonra da içinde bulunduğu çıkmazdan utanarak sanki suç kendisindeymiş gibi gözlerini kaçırdı. Yüzündeki bakışa Tarbean sokaklarında pek çok kereler şahit olmuştum. İçimde eski bir öfke uyandı.</p>

    <p>Gereğinden fazla ses çıkararak masaya yaklaştım. Masanın üzerinde bir kalem ve bir hokka mürekkebe ek olarak, dörtte üçü üstü çizilmiş yazılarla dolu bir kâğıt duruyordu. Görünüşe bakılırsa Ambrose bir şiir yazmaya çalışmıştı.</p>

    <p>Masanın yanına gidip orada bir süre bekledim. Fela benden ve Ambrose’tan başka her tarafa bakıyordu. Sandalyesinde huzursuzca kıpırdandı, ama anlaşılan olay çıkarmak istemiyordu. Manalı bir sesle genzimi temizledim.</p>

    <p>Başını çeviren Ambrose kaşlarını çattı. “Zamanlaman bir felaket, E’lir. Daha sonra gel,” diye beni kovup başını tekrar önüne çevirdi.</p>

    <p>Burun kıvırıp masanın üstüne eğildim ve başımı uzatarak oradaki kâğıda baktım. “<em>Benim</em> zamanlamam mı bir felaket? Gözün kör galiba. Buradaki bir satıra tam on üç hece sığdırmışsın.” Parmağımı sayfadaki bir yere vurdum. “Üstelik de bir kısa bir uzun vezin kullanmaksızın. Galiba veznin ne olduğundan haberin yok.”</p>

    <p>Asabi bir yüzle tekrar bana baktı. “Diline hâkim ol, E’lir. Şiir konusunda sana akıl danışacağım gün...”</p>

    <p>“...iki saat boş vaktin var demektir,” diyerek sözünü kestim. “Aslında iki uzun saat yetmez ama olsun, hiç yoktan iyidir. ‘Ey mütevazı ardıç, ne zaman uçarsın kuzeye?’ Bunu eleştirmeye nereden başlasam bilmiyorum. Zaten gerek de yok; mısra sanki kendi kendiyle alay ediyor.”</p>

    <p>“Sen şiirden ne anlarsın?” dedi Ambrose, bana bakma zahmetine girmeden.</p>

    <p>“Sekteli bir mısra gördüm mü bilirim,” dedim. “Ama buna sekte demeye bin şahit ister. Sektenin bile bir ritmi vardır. Bu daha ziyade merdivenden düşmeye benziyor. Sonunda bir gübre yığınının bulunduğu eğri büğrü bir merdivenden.”</p>

    <p>“Aksak bir ritim kullandım,” dedi, sert ve incinmiş bir ses tonuyla. “Senden anlamanı beklemiyorum.”</p>

    <p>“Aksak ha?” deyip hayret dolu bir kahkaha koyuverdim. “Ayağı bu kadar ‘aksayan’ bir at görsem merhamet edip onu öldürür, sonra da çevredeki sokak köpekleri onu yiyip zehirlenmesinler diye leşi yakardım.”</p>

    <p>Ambrose nihayet benimle yüzleşmek üzere döndü ve bunu yaparken de sağ elini Fela’nın dizinden çekti. Bu bile küçük bir zafer sayılırdı, fakat diğer eli kızın boynunda onu okşarcasına kaldı.</p>

    <p>“Bugün buraya uğrayacağını tahmin etmiştim,” dedi sahte bir neşeyle. “O yüzden kayıt defterini sen gelmeden kontrol ettim. Hâlâ listede yoksun. Ya yine Kitaplar bölümüne girmen ya da kayıtlar güncellenene kadar beklemen gerekecek.”</p>

    <p>“Kusura bakma ama bir daha baksan olur mu? ‘Kuzeye’ sözcüğünü ‘eyere’ ile uyaklayan birinin okuma yazmasına güvenebileceğimden emin değilim. Şiirlerini kızlara dinletebilmek için onları tutman gerektiğine şaşmamak lazım.”</p>

    <p>Kasılan Ambrose’un kolu sandalyenin arkasından inip yanına düştü. Suratında katıksız bir nefret ifadesi belirdi. “Büyüdüğün zaman E’lir, bir kadınla bir erkeğin baş başa kaldıklarında ne yaptıklarını öğrenirsin.”</p>

    <p>“Baş başa kaldıklarında mı? Arşiv’in girişinin mahremiyetinde mi?” Etrafımızı işaret ettim. “Tanrı’nın bedeni aşkına, genelevde değilsin. Ayrıca fark etmediysen o bir öğrenci, para karşılığı gönül eğlendirebileceğin bir yosma değil. İlla bir kadına sarkıntılık etmeye niyetliysen, bari bunu bir ara sokakta yapacak kadar adam ol. En azından öyle bir durumda kurbanın rahat rahat çığlık atabilir.”</p>

    <p>Ambrose’un yüzü kıpkırmızı kesildi ve tekrar konuşabilmesi için epey zaman geçmesi gerekti. “Kadınlar hakkında en ufak bir şey bildiğin yok.”</p>

    <p>“Bak işte bu konuda hemfikiriz,” dedim hiç çekinmeden. “Zaten bugün buraya gelişimin sebebi de o. Konu hakkında biraz araştırma yapmak, bir iki kitap okumak istiyordum.” İki parmağımla deftere sertçe vurdum: “O yüzden adımı bul da içeri gireyim.”</p>

    <p>Ambrose defteri açtı, uygun sayfayı aradı ve sonunda defteri bana doğru çevirdi. “İşte. Bu listede adını bulabilirsen istifleri dilediğince kullanabilirsin.” Pis pis sırıttı. “Yoksa birkaç dönü sonra geri gel. O zamana kadar liste güncellenmiş olur.”</p>

    <p>“Gizemiye’ye girişim konusunda bir karışıklık yaşanabilir diye hocalardan bir not aldım,” deyip gömleğimi kaldırdım ve sırtımı kaplayan sargıları daha iyi görebilmesi için ona arkamı döndüm. “Oradan okuyabiliyor musun, yoksa biraz yaklaşayım mı?”</p>

    <p>Ambrose manalı bir sessizliğe büründü, bu yüzden gömleğimi indirdim ve onu tamamıyla göz ardı ederek Fela’ya doğru döndüm. “Kâtip hanım,” deyip onu eğilerek selamladım, tabii sırtımdaki yaralardan dolayı fazla eğilemeden. “Rica etsem kadınlarla ilgili bir kitap bulmamda bana yardımcı olur musunuz? Büyüklerim tarafından bu pek hassas konuda bilgi sahibi olmam istendi de.”</p>

    <p>Hafifçe tebessüm eden Fela biraz gevşer gibi oldu. Ambrose elini çektikten sonra bile kaskatı ve huzursuz bir vaziyette oturmayı sürdürmüştü. Herhalde kaçıp gitmesi ve Ambrose’u utandırması halinde sonradan başına iş açılacağını bilecek kadar genç adamın mizacını tanıyordu. “Elimizde öyle bir şey var mı bilmiyorum.”</p>

    <p>“Bir kitapçığa bile razıyım,” dedim gülümseyerek. “Kadınlara dair hiçbir şey bilmediğimi güvenilir bir kaynaktan öğrendim, o yüzden bilgi dağarcımı genişletecek ne varsa olur.”</p>

    <p>“Resimli bir şeye ne dersin?” diye laf attı Ambrose.</p>

    <p>“Arayışımız öyle bir seviyeye kadar yozlaşırsa sana haber vereceğimden emin olabilirsin,” dedim ondan tarafa bakmaksızın. Fela’ya tekrar gülümsedim. “Belki de hayvanlar âlemiyle ilgili bir kitaptan faydalanmalıyım. İnsanların aksine onların tek eşli olduklarını duymuştum.”</p>

    <p>Fela’nın tebessümü ansızın genişledi ve kız ufak bir kahkaha attı. “Aramaktan zarar gelmez.”</p>

    <p>Ambrose kıza kaşlarını çattı.</p>

    <p>Fela onu yatıştırmak istercesine bir el hareketi yaptı. “Herkes onun Gizemiye’ye alındığını biliyor, Ambrose,” dedi. “İçeri girmesine izin versek ne çıkar?”</p>

    <p>Ambrose ona kötü kötü baktı. “Niye bir koşu Kitaplar’a kadar gidip orada uslu uslu oturmuyorsun?” dedi soğuk bir tavırla. “Ben burada işleri tek başıma yürütebilirim.”</p>

    <p>Fela masadan alelacele kalktı, okumaya çalıştığı kitabı aldı ve Kitaplar bölümüne yollandı. Kapıyı açarken sanırım bana minnet ve huzur dolu bir bakış attı. Tabii bunu sadece hayal etmiş de olabilirdim.</p>

    <p>Kapı arkasından kapanırken sanki odaya bir gölge çöktü. Şiirsel konuşmuyorum; ışık sahiden de azalır gibi gözüktü. Sorunun ne olduğunu anlamaya çalışarak etrafta asılı duran sempati lambalarına baktım.</p>

    <p>Ama hemen sonra içimi yavaş yavaş bir endişe kaplamaya başladı ve gerçeği anladım. Ökseotunun uyarıcı etkisi geçiyordu.</p>

    <p>Güçlü ağrı kesicilerin ciddi yan etkileri vardır. Tennasin genellikle sanrılara ve baygınlığa yol açar. Lasilyum zehirlidir. Afyon son derece bağımlılık yapıcıdır. Mhenka belki de içlerinde en etkilisidir, ama ona boşu boşuna “iblis kökü” demezler.</p>

    <p>Ökseotu bunlardan daha az tesirli olmasına karşın çok daha güvenlidir. Hafif anestezik, uyarıcı ve kan dolaşımını yavaşlatıcı etkilere sahiptir. Zaten o gün kırbaçlanırken yaralarımdan fazla kan akmamasının sebebi de buydu. Ama en iyi tarafı ciddi bir yan etkisinin bulunmamasıdır. Ökseotunun etkileri geçtikten sonra sizi sadece fiziksel ve zihinsel açıdan yorgun bırakır.</p>

    <p>Ne olursa olsun, oraya istifleri görmeye gelmiştim. Artık Gizemiye’nin bir mensubuydum ve Arşiv’e girene kadar oradan ayrılmaya niyetim yoktu. Kararlı bir yüz ifadesiyle masaya doğru döndüm.</p>

    <p>Ambrose düşünceli gözlerle bana uzun uzun baktı, sonra da iç geçirdi. “Peki,” dedi. “Gel seninle anlaşalım. Bugün burada gördüklerini kendine saklarsan, kuralları biraz çiğner ve defterde adın yazmamasına rağmen seni içeri alırım.” Biraz endişeli bir hali vardı. “Ne dersin?”</p>

    <p>Konuşurken dahi ökseotunun uyarıcı etkisinin sona erdiğini hissedebiliyordum. Vücudum ağır ve yorgun, zihnim yavaş ve uyuşuktu. Ellerimle yüzümü ovalarken bu hareketim yüzünden sırtımdaki dikişler gerildiği için yüzümü ekşittim. “Olur,” dedim boğuk bir sesle.</p>

    <p>Ambrose kayıt defterlerinden birini açtı ve iç geçirerek sayfaları çevirdi. “Madem ki Arşiv’e ilk defa giriyorsun, istif ücreti ödemen gerekecek.”</p>

    <p>Nedense ağzımda garip bir limon tadı vardı. Abenthy böyle bir yan etkiden hiç bahsetmemişti. Bu dikkat dağıtıcı bir durumdu. Kısa bir dalgınlığın ardından Ambrose’un beni beklentiyle süzdüğünü gördüm. “Ne?”</p>

    <p>Bana tuhaf tuhaf baktı. “İstif ücreti.”</p>

    <p>“Daha önce ücret falan yoktu,” dedim. “Yani Kitaplar’dayken.”</p>

    <p>Ambrose bana geri zekâlıymışım gibi baktı. “Çünkü bu <em>istif</em> ücreti.” Gözlerini tekrar deftere çevirdi. “Normalde ilk dönem Gizemiye harcına ek olarak ödersin. Ama madem bu kadar kısa bir zamanda seviye atladın, ücreti şimdi ödemen gerekecek.”</p>

    <p>“Ne kadar?” diye sordum, kesemi yoklayarak.</p>

    <p>“Bir talent,” dedi. “Ve ödemeyi içeri girmeden önce yapman lazım. Kurallar bunu gerektiriyor.”</p>

    <p>Koğuş’a ödediğim ücretten sonra bir talent, geriye kalan paramın neredeyse tamamıydı. Bir sonraki dönemin harcını çıkarabilmek için elimdekileri idareli kullanmam gerektiğinin farkındaydım. Param bittiği anda Üniversite’den ayrılmak zorunda kalacaktım.</p>

    <p>Yine de yıllardır hayalini kurduğum bir şey için bu ufak bir bedeldi. Kesemden bir talent çıkarıp ona verdim. “İmza atacak mıyım?”</p>

    <p>“İşi resmiyete dökmemize gerek yok,” diyen Ambrose bir çekmece açıp içinden küçük bir metal disk çıkardı. Ökseotunun yan etkilerinden serseme dönmüş o halimle, objenin ne olduğunu anlamam biraz zaman aldı: taşınabilir bir sempati lambası.</p>

    <p>“İstifler karanlık tutulur,” diye açıklama yaptı Ambrose. “Hem içerisi çok büyüktür, hem de uzun vadede kitaplar zarar görebilir. Bunun gibi el fenerleri bir buçuk talenttir.”</p>

    <p>Tereddüt ettim.</p>

    <p>Ambrose düşünceli bir ifadeyle kafa salladı. “İlk dönem çoğu öğrenci sıfırı tüketir.” Elini daha aşağıdaki bir çekmeceye daldırıp biraz eşelendi. “El fenerlerinde bir indirim yapılamaz.” Çekmeceden on santim uzunluğunda bir mum çıkardı. “Ama mumlar sadece yarım penidir.”</p>

    <p>Bir mum için yarım peni oldukça iyi bir alışverişti. Kesemden bir peni çıkardım. “İki tane alayım.”</p>

    <p>“Bu son kaldı,” dedi Ambrose hemen. Kaygılı gözlerle etrafına bakındıktan sonra mumu elime tutuşturdu. “Bak ne diyeceğim. Para falan istemez.” Gülümsedi. “Yeter ki kimseye söyleme. Aramızda sır olarak kalsın.”</p>

    <p>Biraz şaşkın bir halde mumu aldım. Anlaşılan az önceki boş tehdidimle onu korkutmuştum. Ya öyle olmuştu ya da bu kaba ve şımarık asilzade oğlan düşündüğüm kadar aşağılık değildi.</p>

    <p class="paragraf">Ambrose mumu yakmama fırsat bile vermeden beni alelacele İstifler’e soktu. Kapı arkamdan kapandıktan sonra içerisi neredeyse zifiri karanlık oldu. Tek ışık kaynağı, sempati lambalarının arkamdaki kapının kenarlarından sızan kızılımsı ışığıydı.</p>

    <p>Yanımda kibrit bulunmadığından sempati kullanmam gerekli. Genelde bunu göz kırpmak gibi çabucak yapabilirdim, fakat ökseotunun uyuşturduğu zihnim gerekli konsantrasyonu zar zor sağlayabildi. Dişimi sıktım, Alar’ı zihnime sabitledim ve birkaç saniyenin ardından kaslarıma bir soğuğun sızdığını hissettim. Vücut ısımdan yeteri kadarını alarak mumun fitilini ateşledim.</p>

    <p>Kitaplar.</p>

    <p>Güneşi içeri alacak pencereler olmadığından istifler sadece elimdeki mumun soluk ışığıyla aydınlanıyordu. Karanlığa doğru uzayıp giden raflar kitap doluydu. Sabahtan akşama kadar uğraşsam bile tümünün kapağına bakamayacağım kadar çok kitap. Ömrüm boyunca okuyamayacağım kadar çok kitap.</p>

    <p>Serin ve kuru havada eskimiş deri, parşömen ve unutulmuş sırların kokusu vardı. Penceresiz bir binada havayı nasıl bu kadar temiz tutabildiklerini merak ettim.</p>

    <p>Bir elimi mum alevine siper ederek rafların arasında ilerliyor, titrek ışığımla o anın tadını doyasıya çıkarıyordum. Mum alevi sağa sola savruldukça tavandaki gölgeler vahşice dans ediyordu.</p>

    <p>Ökseotunun uyarıcı etkisi artık tamamen geçmişti. Sırtım durmaksızın zonkluyordu ve ateşim yükselmiş ya da başımın arkasına sert bir darbe inmiş gibi düşüncelerimi bir türlü toparlayamıyordum. Uzun uzun kitap okuyacak halde olmadığımın bilincindeydim, ama yine de oradan çabucak ayrılmak istemiyordum. Hele hele oraya ulaşmak için bunca zahmete katlandıktan sonra.</p>

    <p>Belki çeyrek saat boyunca amaçsızca dolanarak etrafı keşfettim. Ağır tahta kapılara sahip ve içlerinde birer masa olan taştan yapılma birkaç ufak oda buldum. Bu odaların küçük grupların toplanıp Arşiv’in sessizliğini bozmaksızın sohbet edebilmeleri amacıyla tasarlandığı belliydi.</p>

    <p>Yukarıya olduğu kadar aşağıya inen merdivenlerle de karşılaştım. Arşiv altı katlıydı, fakat yeraltına da indiğini bilmiyordum. Acaba ne kadar derinlere uzanıyordu? Ayaklarımın altında kaç bin kitap vardı?</p>

    <p>O serin ve sessiz karanlığın ne kadar rahatlatıcı olduğunu sözcüklerle ifade edemem. Sonu gelmez kitapların arasında kaybolmuşken hiç olmadığım denli huzurluydum. Tüm sorularıma buralarda bir yerde cevap bulabileceğimi bilmek bana güven veriyordu.</p>

    <p>Dört levhalı kapıyı şans eseri buldum.</p>

    <p>Kapı, etrafındaki duvarlarla aynı renkteki yekpare bir gritaştan yapılmıştı. Yine gri renkteki çerçevesi yirmi santim genişliğindeydi ve o da kapı gibi tek parçaydı. Kapı ile çerçeve birbirine öyle iyi uyuyordu ki aralarından bir iğne bile geçirmek mümkün değildi.</p>

    <p>Ne menteşesi vardı ne de kolu. Penceresi ya da kayarak açılan bir paneli de yoktu. Üzerindeki tek şey, dört adet sert bakır levhaydı. Levhalar, kapının ön yüzü, çerçevenin ön kısmı ve etraftaki duvarlar hep aynı hizadaydı. Elinizi kapının bir ucundan ötekine kadar sürtseniz bile herhangi bir girinti ya da çıkıntı hissedemezdiniz.</p>

    <p>Belirgin tüm eksikliklerine rağmen gritaş kütlesinin bir kapı olduğuna hiç şüphe yoktu. Öyleydi işte. Her bir bakır levhanın ortasında bir delik bulunuyordu. Klasik bir şekle sahip olmasalar bile birer anahtar deliği oldukları belliydi. Kapı bir dağ kadar hareketsiz, rüzgârsız bir deniz kadar sessiz ve kayıtsız öylece duruyordu. Bu açılmak için yapılmış bir kapı değildi. Kapalı kalması için oraya koyulmuştu.</p>

    <p>Merkezine, lekesiz bakır levhaların arasına bir sözcük kazınmıştı: VALARITAS.</p>

    <p>Üniversite’de içine tehlikeli şeylerin konulduğu, eski ve unutulmuş sırların saklandığı yerler ve daha başka kilitli kapılar da vardı. Bu kapıları açmak kesinlikle yasaktı. Eşiklerinden kimsenin geçmediği, anahtarlarının kaybedildiği veya tedbir olsun diye yok edildiği kapılardı bunlar.</p>

    <p>Ama hepsi bu dört levhalı kapının yanında sönük kalıyordu. Avcumu onun serin ve düzgün yüzeyine koyup ittim. Bunu yaparken de dokunuşumla birlikte açılacağını tüm kalbimle ümit ettim. Lakin bir gritaş kadar sağlam ve hareketsizdi. Bakır levhalardaki deliklerden arkasını görmeye çalıştım. Fakat mumun ışığından başka hiçbir şey göremedim.</p>

    <p>Kapıdan geçmeyi o kadar çok istiyordum ki hevesimin tadını ağzımda hissediyordum. Nihayet Arşiv’e girebilmiş olmama rağmen, tüm ilgimi karşılaştığım tek kilitli kapıya yöneltmem herhalde kişiliğimin sapkın bir yönünü gözler önüne seriyordur. Belki gizli şeyleri aramak insanın doğasında vardır. Belki de sadece benim doğamda.</p>

    <p>Tam o anda bir sempati lambasının kızıl, sabit ışığının raflar arasında ilerlediğini fark ettim. Arşiv’de ilk kez başka bir öğrenciye dair bir belirti görüyordum. Bir adım geri çekilip beklemeye koyuldum. Gelen her kimse ona kapının arkasında ne olduğunu ve <em>Valaritas</em> sözcüğünün ne anlama geldiğini soracaktım.</p>

    <p>Kızıl ışık giderek büyüdü ve iki kâtibin bir köşeyi döndüğünü gördüm. Önce şöyle bir durakladılar, sonra biri yerinden fırlayıp bana doğru koştu. Tutmakta olduğum mumu kaptığı gibi benden aldı ve o sırada elime biraz sıcak balmumu döküldü. Herhalde beni yeni kesilmiş bir kelle tutarken görse dahi bundan daha fazla dehşete düşemezdi.</p>

    <p>“Burada yanan bir alev bulundurarak ne yaptığını sanıyorsun?” diye o güne kadar duyduğum en yüksek fısıltıyla sordu. Sesini alçalttı ve artık sönmüş olan mumu bana doğru salladı. “Tanrı’nın yanmış bedeni aşkına, senin derdin ne?”</p>

    <p>Elimin tersine yapışmış sıcak balmumunu ovalarken kafamın içini kaplayan acı ve bitkinlik pusunun içinde düşünmeye çalışıyordum. <em>Elbette,</em> diye geçirdim aklımdan, mumu elime tutuşturup beni alelacele kapıdan geçirirken Ambrose’un yüzünde beliren tebessümü anımsayarak. <em>“Aramızda sır olarak kalsın.”</em> Tabii. Tahmin etmeliydim.</p>

    <p class="paragraf">Kâtiplerden biri beni İstifler’den çıkarırken diğeri Lorren Hoca’yı getirmek için koşup gitti. Antreye vardığımızda Ambrose yüzüne şaşkın bir ifade yerleştirdi. Rolünü abartılı oynamasına rağmen yanımdaki kâtibi ikna edecek kadar gerçekçiydi. “Neler oluyor?”</p>

    <p>“Bunu etrafta dolanırken bulduk,” diye açıkladı kâtip. “Üstelik elinde bir mumla.”</p>

    <p>“Ne?” Ambrose hayretten ağzı açık kalmış gibi yaptı. “Onu içeri alan <em>ben</em> değildim,” dedi. Kayıt defterlerinden birinin sayfalarını çevirdi. “Bak. Kendi gözlerinle gör.”</p>

    <p>Başka bir söz edilemeden Lorren hışımla odaya girdi. Normalde halim selim olan yüz ifadesi haşin ve sertti. Üstümdeki terin soğuduğunu hissederken aklıma Teccam’ın Tecelli adlı eserinden bir alıntı geldi: <em>Aklı başında herkesin korktuğu üç şey vardır: fırtınalı bir deniz, aysız bir gece ve yumuşak başlı bir adamın öfkesi.</em></p>

    <p>Lorren giriş masasının önünde durdu. “Açıkla,” dedi en yakındaki kâtibe. Sesi hiddet doluydu.</p>

    <p>“Micah’la ben istiflerin arasında titrek bir ışık gördük ve birinin lambasıyla sorun yaşayıp yaşamadığına bakmak için oraya gittik. Bu öğrenciyi güneydoğu merdiveninin orada elinde bunu tutarken bulduk.” Kâtip tuttuğu mumu kaldırdı. Lorren’in delici bakışları karşısında eli hafifçe titriyordu.</p>

    <p>Lorren dönüp Ambrose’un oturduğu masaya baktı. “Bu nasıl oldu, Re’lar?”</p>

    <p>Ambrose çaresizce ellerini kaldırdı. “Daha önce de gelip içeri girmek istedi, ama defterde kayıtlı olmadığı için izin vermedim. Biraz tartıştık. Münakaşanın büyük bölümünde Fela da yanımızdaydı.” Gözlerini bana doğru çevirdi. “Sonunda gitmesi gerektiğini söyledim. Ben mürekkep almak için arka odaya gidip gelirken gizlice içeri girmiş olmalı.” Omuz silkti. “Veya oraya Kitaplar’dan geçmiş olabilir.”</p>

    <p>Orada sersem sersem durdum. Aklımın sadece ufacık bir parçası bitkinliğin pençesinde değildi ve o da sırtımdan gelen yakıcı acıyla meşguldü. “Bu... bu doğru değil.” Başımı kaldırıp Lorren’e baktım. “Girmeme izin verdi. Önce Fela’yı yolladı, sonra da beni içeri aldı.”</p>

    <p>“Ne?” Ambrose nutku tutulmuş gibi bana ağzı açık bakakaldı. Ondan hiç hazzetmesem de sergilediği oyunculuğun hakkını vermeliyim. “Tanrı aşkına, neden böyle bir şey yapayım?”</p>

    <p>“Çünkü seni Fela’nın önünde küçük düşürdüm,” dedim. “Üstelik mumu da bana sen sattın.” Zihnimi açmak için başımı birkaç kez sağa sola salladım. “Hayır, bedavaya verdin.”</p>

    <p>Ambrose hayretler içindeydi. “Şuna bir bakın,” deyip güldü. “Küçük piç kurusu sarhoş falan galiba.”</p>

    <p>“Daha yeni kırbaçlandım!” diye itiraz ettim. Sesim kendi kulaklarıma bile tiz geldi.</p>

    <p>“Yeter!” diye bağırdı bir öfke sütunu gibi başımızda dikilen Lorren. Etrafındaki kâtiplerin beti benzi attı.</p>

    <p>Lorren bana sırtını dönüp masaya doğru kısa ve öfkeli bir el hareketi yaptı. “Re’lar Ambrose vazifeyi ihmal sebebiyle resmen görevinden alınmıştır.”</p>

    <p>“Ne?” Ambrose’un gücenmiş ses tonu bu sefer sahte değildi.</p>

    <p>Lorren ona kaşlarını çatınca Ambrose ağzını kapadı. “E’lir Kvothe’ye ise Arşiv yasaklanmıştır,” dedi, elini o tarafa doğru savurarak.</p>

    <p>Kendimi savunabilmek için bir şeyler düşünmeye çalıştım. “Hocam, öyle yapmak istemedim. Ben...”</p>

    <p>Lorren hızla bana doğru döndü. Hep sakin olan yüzünde öyle soğuk, öyle korkunç bir öfke vardı ki kendime hâkim olamadan bir adım geriledim. “<em>İstemedin</em> ha?” dedi. “Niyetin umurumda bile değil, E’lir Kvothe, kandırılmış ol ya da olma. Önemli olan tek şey davranışlarındır. Ateş tutan el seninkiydi. Suçlu sensin. Bu tüm yetişkinlerin öğrenmesi gereken bir derstir.”</p>

    <p>Gözlerimi ayaklarıma diktim ve söyleyebilecek bir şey bulmak için çaresizce düşündüm. Gösterebileceğim bir kanıt olmalıydı. Lorren odadan fırtına gibi çıktığı sırada uyuşmuş haldeki zihnim hâlâ çabalıyordu.</p>

    <p>“Onun budalalığı yüzünden niye ben cezalandırılıyorum anlamadım,” diye diğer kâtiplere homurdandı Ambrose, ben ayak sürüyerek dış kapıya doğru yürürken. Dönüp ona bakma hatasına düştüm. Dikkatle kontrol altında tuttuğu yüz ifadesi ciddiydi.</p>

    <p>Fakat neşe dolu gözlerinin içi gülüyordu. “Cidden, çocuk,” dedi bana. “Kafandan ne geçiyordu ki? İnsan bir Gizemiye mensubunun daha akıllıca davranacağını sanıyor.”</p>

    <p class="paragraf">Yemekhane’ye doğru yürürken kafamdaki çarklar da ağır ağır dönüyordu. Oraya varınca yemek kuponumu cebimden güç bela çıkartıp teneke tepsilerden birine koydum, ardından sıcak puding, sosis ve mönüden hiç eksik olmayan bezelyeden ibaret yemeğimi aldım. Donuk gözlerle etrafıma bakındım, ta ki Simmon ile Manet’i salonun kuzeydoğu köşesindeki alışıldık yerlerinde bulana dek.</p>

    <p>Masaya doğru yürürken dikkatler üzerimdeydi. Bu anlaşılması kolay bir ilgiydi, zira bayrak direğinin orada kırbaçlanalı daha iki saat bile geçmemişti. Birinin fısıldadığını duydum. “...kırbaçlanırken hiç kan akmadı. Kendi gözlerimle gördüm. Bir damla bile.”</p>

    <p>Sebep elbette ki ökseotuydu. Yaralarımın kanamasını o önlemişti. Bu önceden çok iyi bir fikir gibi gelse de artık gözüme önemsiz ve aptalca gözüküyordu. Kuşkulu tabiatımı koruyabilseydim, Ambrose beni o kadar kolay kandıramazdı. Aklım başımda olsaydı, olup bitenleri Lorren Hoca’ya açıklamanın bir yolunu bulabileceğimden emindim.</p>

    <p>Salonun karşı köşesine doğru yürürken gerçeği tüm çıplaklığıyla kavradım. Biraz şöhret karşılığında Arşiv’den olmuştum.</p>

    <p>Yine de elimdekiyle yetinmekten başka yapabileceğim bir şey yoktu. Tüm bu fiyaskodan geriye sadece biraz şöhret kalmışsa onu en iyi şekilde değerlendirmeliydim. Omuzlarımı dik tutarak Simmon ile Manet’in yanlarına gittim ve tepsimi masaya bıraktım.</p>

    <p>“İstif ücreti diye bir şey yok, öyle değil mi?” diye usulca sordum. Yerime otururken sırtımdaki acı yüzünden yüzümü ekşitmemeye çalıştım.</p>

    <p>Sim bana boş gözlerle baktı. “İstif ücreti mi?”</p>

    <p>Manet önündeki bezelye kâsesine bakarak kıkırdadı. “Bunu duymayalı birkaç sene olmuştu. Bir kâtip olarak çalıştığım zamanlarda çömezleri kandırır ve Arşiv’e girmeleri karşılığında onlardan bir peni alırdık. Adına da istif ücreti derdik.”</p>

    <p>Sim ona kınar gözlerle baktı. “Korkunç bir şey bu.”</p>

    <p>Manet kendini savunurcasına ellerini kaldırdı. “Sadece biraz eğleniyorduk, hepsi o.” Dönüp bana baktı. “Bu yüzden mi surat asıyorsun? Biri senden bir bakır mı götürdü?”</p>

    <p>Başımı iki yana salladım. Ambrose’un beni işleterek benden tam bir talent aldığını duyuracak değildim. “Bilin bakalım Arşiv kime yasaklandı?” dedim vahametle, ekmeğimden bir lokma kopartıp bezelye yemeğinin içine atarken.</p>

    <p>Bana bön bön baktılar. Sonra Simmon en bariz tahminde bulundu. “Eeee... sana mı?”</p>

    <p>Kafa sallayıp yemeğimi kaşıklamaya başladım. Aslında aç değildim, ama boğazımdan geçecek iki lokma sayesinde ökseotunun ağırlığını üzerimden atabileceğimi umuyordum. Hem ayrıca yemek bulmuşken onu geri tepmek gibi bir huyum yoktu.</p>

    <p>“Daha ilk gününde Arşiv’den uzaklaştırıldın mı?” diye sordu Simmon. “Desene Chandrialılar konusunda araştırma yapman iyice zorlaştı.”</p>

    <p>İç geçirdim. “Öyle de diyebilirsin.”</p>

    <p>“Ne kadarlığına uzaklaştırıldın?”</p>

    <p>“Lorren <em>yasaklama</em> lafı etti,” cevabını verdim. “Bir zaman sınırı koymadı.”</p>

    <p>“Yasaklamak mı?” Manet başını kaldırıp bana baktı. “On yıldır Arşiv’i kimseye yasakladığı yoktu. Ne yaptın ki? Bir kitabın üstüne mi işedin?”</p>

    <p>“Kâtiplerden bazıları beni içeride bir mumla buldular.”</p>

    <p>“Tehlu aşkına.” Manet yüzünde ilk defa beliren ciddi bir ifadeyle çatalını bıraktı. “İhtiyar Âlim çok kızmış olmalı.”</p>

    <p>“İyi bildin,” dedim.</p>

    <p>“Peki hangi akla hizmet oraya bir ateş soktun?” diye sordu Simmon.</p>

    <p>“Bir el lambası almaya param yetmedi,” dedim. “O yüzden masadaki kâtip bana bir mum verdi.”</p>

    <p>“Yok artık,” dedi Sim. “Hiçbir kâtip...”</p>

    <p>“Dur bakayım,” diye söze karıştı Manet. “Mumu sana siyah saçlı biri mi verdi? İyi giyimli? Çatık kaşlı?” Abartılı bir ifadeyle kaşlarını çattı.</p>

    <p>Yorgun argın kafa salladım. “Ambrose. Dün tanıştık. Hemen de bozuştuk.”</p>

    <p>“Sakınması zor biridir,” dedi Manet dikkatle, manalı bir bakışla etrafımızda oturanları işaret ederek. En az birkaç kişinin konuşmamıza kulak kabartmış olduğunu fark ettim. “Biri seni ona karşı uyarmalıydı,” diye daha alçak bir ses tonuyla ekledi.</p>

    <p>“Tanrının anası aşkına,” dedi Simmon. “Onca insan arasında bula bula sidik yarıştıracak bir tek onu mu buldun?”</p>

    <p>“O başlattı,” diye homurdandım. Zihnim açılıyor, kendimi öncekinden daha az miskin ve yorgun hissediyordum. Ya ökseotunun etkileri geçiyor ya da öfkem içimdeki o dermansızlığı yakıp yok ediyordu. “Sidik yarıştırmakta üstüme olmadığını çok yakında öğrenecek. Bırak işime karışmayı, beni hiç tanımamış olmayı dileyecek.”</p>

    <p>Simmon’un tedirgin bir hali vardı. “Diğer öğrencileri tehdit etmesen iyi olur,” dedi ve yaptığım yoruma espri havası katmak için hafifçe güldü. Sonra sesini alçalttı. “Anlamıyorsun. Ambrose, Vintas’taki bir baronluğun vârisidir.” Tereddüt ederek Manet’e baktı. “Tanrım, nereden başlayacağımı bilemiyorum.”</p>

    <p>Manet öne doğru eğildi ve konuşurken o da daha alçak bir ses tonu kullandı. “Ambrose burada birkaç dönem oyalandıktan sonra çekip giden soylular gibi değildir. Yıllardır burada ve basamakları tırmanarak Re’lar seviyesine kadar yükseldi. Üstelik yedinci oğul falan da değil. Ailesinin ilk doğan erkek evladı. Ayrıca babası tüm Vintas’taki en güçlü on iki insandan biri.”</p>

    <p>“Aslında on altıncı sırada,” diye açıkladı Sim. “Önce kraliyet ailesi, daha sonra prens naipler, Maer Alveron, Düşes Samista, Aculeus ve Meluan Kilipsiz...” Manet’in sert bakışları karşısında konuşmayı bıraktı.</p>

    <p>“Parası boldur,” diye kestirip attı Manet. “Tabii parayla satın alınan dostları da.”</p>

    <p>“Babasının gözüne girmek isteyenleri de unutmamak lazım,” diye ekledi Sim.</p>

    <p>“Kısacası,” dedi Manet ciddiyetle, “onunla didişmesen iyi edersin. Buradaki ilk yılında simyacılardan biri Ambrose ile tartıştı. Ambrose onun Imre’deki faizciye olan borcunu üstüne aldı. Adam borcunu ödeyemeyince de onu götürüp hapse attılar.” Manet ekmeğinden bir parça kopartıp üstüne tereyağı sürdü. “Ailesi borcunu ödeyip onu hapisten çıkarana kadar tüberküloz oldu. Bir daha kendini hiç toparlayamadı. Derslerine de devam edemedi.”</p>

    <p>“Peki hocalar tüm bunlara göz mü yumdular?” diye bilmek istedim.</p>

    <p>“Her şey yasaldı,” dedi Manet, sesini alçak tutmayı sürdürerek. “Zaten Ambrose adamın borcunu <em>bizzat</em> üstüne alacak kadar da aptal değildi.” Konuyu kapatırcasına el etti. “Bunu bir başkasına yaptırdı, ama kimin sorumlu olduğunu da herkesin öğrenmesini sağladı.”</p>

    <p>“Tabetha’yı da unutmamak lazım,” dedi Sim kasvetli bir havayla. “Sağda solda Ambrose’un kendisiyle evlenmeye söz verdiğini söyleyip duruyordu. Bir gün ortadan kayboluverdi.”</p>

    <p>Bu Fela’nın onu kızdırmaktan neden kaçındığını da açıklıyordu. Sim’i yatıştırmak için ellerimi kaldırdım. “Kimseyi tehdit ettiğim falan yok,” dedim masumca, dinleyenlerin kolayca duyabilecekleri bir sesle. “Sadece en sevdiğim eserlerin birinden alıntı yapıyordum. Daeonica’nın dördüncü perdesinde Tarsus der ki:</p>

    <blockquote class="dize">
      <p><em>“Salacağım onun üstüne açlık ve yangın</em></p>

      <p><em>Etrafını ıssızlık sarana değin.</em></p>

      <p><em>Sonra harici karanlıktaki tüm iblisler</em></p>

      <p><em>Ağızları açık bakıp hayret edecekler</em></p>

      <p><em>Ve intikam insan işidir diyecekler.”</em></p>
    </blockquote>

    <p>Yemekhanenin düşündüğümden daha büyük bir bölümüne şaşkın bir sessizlik çöktü. Anlaşılan bizi dinleyenlerin sayısını azımsamıştım. Konuyu kapatmaya karar vererek dikkatimi tekrar yemeğime yönlendirdim. Yorgundum, canım yanıyordu ve o gün başka bir belaya bulaşmak istemiyordum.</p>

    <p>“Aslında bu bilgiye bir süre ihtiyaç duymayacaksın,” dedi Manet usulca, uzun bir suskunluğun ardından. “Ne de olsa Arşiv artık sana yasak. Yine de bilmek istersin diye düşündüm...” Genzini huzursuzca temizledi. “El lambası satın almana gerek yok. Girişte imza karşılığı bir tane ödünç alabilirsin ve işin bitince onu geri verirsin.” Bu sözlerin nasıl bir tepki doğuracağını merak eder gibi beni kaygılı gözlerle süzdü.</p>

    <p>Yorgun argın kafa salladım. Daha evvelki izlenimimde haklıydım. Ambrose düşündüğüm kadar aşağılık değildi. Düşündüğümden çok daha aşağılıktı.</p>
  </div>
</body>
</html>
