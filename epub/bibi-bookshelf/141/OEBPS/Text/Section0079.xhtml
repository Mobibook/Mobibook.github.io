<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yetmişinci Bölüm</h1>

    <h2 class="baslik_2 sigil_not_in_toc">Belirtiler</h2>

    <p>Ertesi sabah aniden uyandım. Nerede olduğumu bilmesem de olmam gereken yerde olmadığımı ve bir şeylerin ters gittiğini biliyordum. Saklanıyordum. Peşimde birileri vardı.</p>

    <p>Küçük bir odanın bir köşesine kıvrılmıştım. Bir battaniyenin üzerinde yatıyordum ve pelerinimi üstüme örtmüştüm. Bir handaydım... Hafızam yavaş yavaş canlandı. Imre’nin rıhtımlarına yakın bir yerde oda tutmuştum.</p>

    <p>Ayağa kalktıktan sonra yaramın tekrar açılmaması için dikkatle gerindim. Yatmadan önce elbise dolabını kapının önüne itmiştim ve yetişkin bir adamın geçemeyeceği kadar küçük olmasına rağmen odanın tek penceresini bir iple bağlamıştım.</p>

    <p>Aldığım tedbirleri sabahın ilk ışıklarında değerlendirirken biraz utanca kapıldım. Suikastçılardan mı, yoksa tahtakurularından mı korktuğum için yerde yattığımı hatırlamıyordum. Her halükârda gecenin sonuna doğru net düşünemediğim anlaşılıyordu.</p>

    <p>Seyahat heybemi ve lavtamı alıp merdivenlerden aşağı indim. Hazırlamam gereken planlar vardı, fakat ondan önce kahvaltı edip yıkanmam gerekiyordu.</p>

    <p class="paragraf">Yoğun geçen geceye rağmen güneş doğduktan hemen sonra uyanmıştım, bu yüzden hamama rahatça girebildim, iyice temizlendikten ve gövdemi tekrar sardıktan sonra kendimi yeniden insan gibi hissetmeye başladım. Bir tabak yumurta, bir iki sosis ve biraz kızarmış patatesin ardından durumumu mantıklı bir biçimde değerlendirebilecek hale geldim. Karnınız tokken ne kadar üretken düşünebileceğiniz hayret vericidir.</p>

    <p>Limandaki küçük hanın tenha bir köşesine oturup bir maşrapa dolusu taze elma şıramı yudumladım. Artık kiralık katillerin gölgelerden fırlayıp bana saldıracaklarından korkmuyordum. Yine de sırtımı duvara vermiş ve kapıyı karşıma almıştım.</p>

    <p>Dünkü olaydan bu denli sarsılmamın sebebi ona hazırlıksız yakalanmamdı. Tarbean’da her günümü birilerinin beni öldüreceği kaygısı içinde geçirirdim. Üniversite’nin medeni havası bana sahte bir güven duygusu aşılamıştı. Bir sene öncesine kadar kimse beni gafil avlayamazdı. Hele hele dünkü gibi bir tuzağa asla düşmezdim.</p>

    <p>Tarbean’da bin bir zorlukla kazandığım içgüdülerim bana kaçmamı, buradan ayrılmamı, Ambrose’u ve aramızdaki husumeti geride bırakmamı söylüyordu. Fakat içimdeki bu vahşi kısım sadece güvenlik kaygısı taşıyordu. Geleceğe yönelik hiçbir planı yoktu.</p>

    <p>Gidemezdim. Buraya çok fazla yatırım yapmıştım. Derslerim; bir hami bulmaya yönelik zayıf, Arşiv’e girmek içinse büyük umutlarım; az sayıdaki dostum; Denna...</p>

    <p>Denizciler ve liman işçileri sabah kahvaltısı için hanı yavaş yavaş doldurmaya başladılar ve içerisini edilen sohbetlerin hafif uğultusu kapladı. Uzaklardan gelen bir çan sesi duyunca Revir’deki vardiyamın bir saat içinde başlayacağını hatırladım. Vardiyama gitmediğim takdirde Arwyl bunu hemen fark ederdi ve böyle şeyleri affedecek türde bir insan değildi. Üniversite’ye koşa koşa dönmemek için kendimi zor tuttum. Görevlerini yerine getirmeyen öğrencilerin bir sonraki dönemde daha yüksek harç ücreti ödedikleri bilinen bir gerçekti.</p>

    <p>Durum değerlendirmesi yaparken boş oturmamak için iğne iğlik çıkardım ve pelerinimi elime aldım. Dün geceki bıçak pelerinimde yaklaşık iki karış uzunluğunda düz bir kesik açmıştı. Dikiş kolayca fark edilmesin diye ince bir iplik kullanarak kesiği dikmeye başladım.</p>

    <p>Ellerim çalışırken beynim düşüncelere daldı. Ambrose ile yüzleşebilir miydim? Onu tehdit edebilir miydim? Hayır. Ona yönelik suçlamalarımı ispatlayamayacağımı bilirdi. Ama belki hocalardan birkaçını başıma gelenlerin doğruluğuna ikna edebilirdim. Kilvin bir arama pusulası kullanan kiralık katilleri duyacak olursa küplere binerdi ve Arwyl...</p>

    <p>“...hem de mavi alevlerle. Herkes öldürülmüş. Cesetler bez bebekler gibi etrafa saçılmış ve ev de paramparça edilmiş. Tabii o yerin yıkılmasına sevinmedim değil.”</p>

    <p>Keskin kulaklarım odadaki uğultu içinde bu cümleleri kapınca iğneyi parmağıma batırdım. Birkaç masa ötede bira içen iki adam vardı. Biri uzun boylu ve kel, diğer ise şişman ve kızıl sakallıydı.</p>

    <p>“Kocakarılar gibisin,” diye güldü şişman olanı. “Her duyduğuna inanıyorsun.”</p>

    <p>Uzun boylusu başını ciddiyetle sağa sola salladı. “Haberi verdiklerinde tavernadaydım. Cesetleri kaldırmak için arabalarla adam topluyorlardı. Düğünün bütün davetlileri nalları dikmiş. Otuzdan fazla insanı koyun gibi kesmişler ve bütün bina mavi alevlerle yanıp kül olmuş. Üstelik daha acayip şeyler de...” Adam sesini alçaltınca sözlerini o gürültüde duyamaz oldum.</p>

    <p>Ansızın kuruyan boğazımı ıslatmak için yutkundum. Dikişin son düğümünü de atıp pelerini bir kenara bıraktım. Parmağımdaki kanı fark edince onu dalgın bir hareketle ağzıma götürüp emdim. Derin bir nefes aldım, bir yudum içki içtim.</p>

    <p>Sonra o iki adamın oturduğu masaya gittim. “Baylar, acaba nehrin yukarısından mı geliyorsunuz?”</p>

    <p>Sohbetleri bölündüğü için kızarak başlarını kaldırdılar. “Baylar” lafını ederek hata yapmıştım. <em>Onlara “beyler” ya da “dostlar” diye hitap etmem gerekirdi.</em> Kel olanı kafa salladı.</p>

    <p>“Marrow tarafından mı?” diye sordum, kuzeydeki rastgele bir kasabayı seçerek.</p>

    <p>“Hayır,” dedi şişman olanı. “Trebon’dan geliyoruz.”</p>

    <p>“Ah, iyi,” derken inandırıcı bir yalan düşünebilmek için kafa patlatıyordum. “O civarda yakın bir zamanda ziyaret etmeyi düşündüğüm akrabalarım var.” Ona az önce anlattığı hikâyeyle ilgili bir soru sorabilmek için aklıma hiçbir fikir gelmiyordu.</p>

    <p>Avuçlarım ter içindeydi. “Hasat festivalinin hazırlıkları sürüyor mu, yoksa çoktan yapılıp bitti mi?” diye saçma bir şeyler uydurdum.</p>

    <p>“Daha yapılmadı,” dedi kel olanı ve manalı bir hareketle bana omzunu çevirdi.</p>

    <p>“O taraflardaki bir düğünde sorun çıktığını duydum...”</p>

    <p>Kel olanı bana tekrar baktı. “Nasıl duydun bilmiyorum. Haber daha geçen gece verildi ve biz buraya varalı on dakika ya oldu ya olmadı.” Bana sert bir bakış attı. “Ne satıyorsun bilmiyorum çocuk, ama ilgilenmiyoruz. Çek git yoksa dayağı yersin.”</p>

    <p>İşleri içinden çıkılmaz hale getirdiğimi bilerek yerime döndüm. Sandalyeme oturduktan sonra ellerimin titrememesi için onları masaya koydum. Acımasızca katledilen bir grup insan. Mavi alevler. Acayip olaylar...</p>

    <p><em>Chandrialılar.</em></p>

    <p>Chandrialılar daha bir gün önce Trebon’daydılar.</p>

    <p class="paragraf">İçkimi sırf içmiş olmak için bitirdim, sonra da kalkıp bara gittim.</p>

    <p>Vaziyeti hızla kavrıyordum. Onca yıl sonra nihayet Chandrialılar hakkında bir şeyler öğrenebilirdim. Üstelik sadece Arşiv’deki bir kitabın sayfaları arasına sıkışmış kısa bir metinden değil. Yaptıklarını kendi gözlerimle görme şansım doğmuştu. Bu bir daha asla elime geçiremeyeceğim bir fırsat olabilirdi.</p>

    <p>Fakat kısa zaman içinde, yani olaylar henüz hafızalardaki tazeliğini korurken ve meraklı ya da batıl inançlı kasabalılar geride kalan delilleri yok etmeden Trebon’a gitmem gerekiyordu. Ne bulmayı umduğumu bilmiyordum, lakin Chandrialılar hakkında ne öğrenirsem öğreneyim şimdikinden fazlasını biliyor olacaktım. Ve işe yarar bir şey bulmak istiyorsam oraya bir an önce ulaşmalıydım. Hatta bugün.</p>

    <p>Sabah kalabalığı hancıyı meşgul ediyordu, bu yüzden ilgisini çekmem için bara bir demir metelik bırakmam gerekti. Geçen geceki özel odanın ve bu sabahki kahvaltı ile banyonun ardından o metelik servetimin büyük kısmını teşkil ediyordu. Bu yüzden parmağımı üzerinden çekmedim.</p>

    <p>“Ne alırsın?” diye sordu yanıma geldiği zaman.</p>

    <p>“Trebon buradan ne kadarlık mesafede?” dedim.</p>

    <p>“Nehrin yukarısını mı diyorsun? Bir iki gün.”</p>

    <p>“Yolculuğun ne kadar sürdüğünü değil, <em>mesafeyi</em> sordum,” dedim, o sözcüğü vurgulayarak.</p>

    <p>“Ukalalık etmene gerek yok,” diyerek ellerini kirli önlüğüne sildi. “Nehirden gidersen yetmiş kilometre kadar. Mavnaya mı yoksa tekneye mi bindiğine ve hava durumuna bağlı olarak iki günden uzun da sürebilir.”</p>

    <p>“Karayoluyla ne kadar?” diye sordum.</p>

    <p>“Biliyorsam canım çıksın,” diye homurdandı, sonra da dönüp birine seslendi. “Rudd, Trebon karayoluyla ne kadarlık mesafede?”</p>

    <p>“Üç dört gün,” dedi yaşlı bir adam, başını kaldırmadan.</p>

    <p>“<em>Mesafeyi</em> sordum,” diye çıkıştı kadın. “Nehir yolundan daha mı uzun?”</p>

    <p>“Epeyce. Karayoluyla yirmi beş fersahı bulur. Üstelik yolun çoğu yokuş yukarı.”</p>

    <p>Tanrı’nın bedeni aşkına, bugünlerde kim mesafeleri fersahla ölçüyordu ki? Adamın büyüdüğü yere bağlı olarak bir fersah, üç ila beş buçuk kilometre arasındaki herhangi bir uzaklık olabilirdi. Babam hep fersahın bir ölçü birimi değil, çiftçilerin yol tahminlerine ekledikleri bir sayı olduğunu söylerdi.</p>

    <p>Yine de bu sözler sayesinde Trebon’un kuzeye doğru seksen ila yüz otuz kilometre arasında bir mesafede olduğunu öğrendim. Kötüsünü düşünüp yolun en az yüz on kilometre olduğunu farz etmek en doğrusuydu.</p>

    <p>Barın arkasındaki kadın bana doğru döndü. “İşte. Şimdi sana bir şey verebilir miyim?”</p>

    <p>“Varsa bir su tulumuna, yoksa da bir su şişesine ihtiyacım var. Ve biraz yolluğa. Kurutulmuş sosis, peynir, kepek ekmeği...”</p>

    <p>“Peki ya elma?” diye sordu. “Bu sabah enfes Kırmızı Jennyler geldi. Yolda iyi gider.”</p>

    <p>Kafa salladım. “Ve hem ucuz hem de dayanıklı ne varsa ondan.”</p>

    <p>“Bir metelik bu kadarına yetmez,” dedi bara bir göz atarak. Kesemi sallayınca içinden hiç hesaba katmadığım dört metelik ve bir bakır yarım peni daha çıktı. Resmen zengindim.</p>

    <p>Kadın paralarımı toplayıp mutfağa girdi. Tekrar beş parasız kalmanın verdiği anlık karamsarlığı bastırarak seyahat heybemdekileri kısaca gözden geçirdim.</p>

    <p>Kadın iki büyük kepek ekmeği, sarımsak kokan kalın ve sert bir sosis, ağzı mühürlü pakette küçük bir parça peynir, bir şişe su, göz alıcı parlaklıkta yarım düzine kırmızı elma ve de küçük bir torba dolusu havuç ile patatesle geri döndü. Ona kibarca teşekkür edip tümünü heybeme tıkıştırdım.</p>

    <p>Yüz on kilometre. İyi bir atım olsaydı bunu bir günde katedebilirdim. Fakat iyi bir at için para gerekiyordu...</p>

    <p class="paragraf">Bayat yağ kokularını soluyarak Devi’nin kapısını çaldım. Orada beklerken sabırsızca kıpırdanmamak için kendimi zor tuttum. Devi’nin bu kadar erken bir saatte uyanık olup olmadığına dair hiçbir fikrim yoktu, fakat bu riske girmem gerekiyordu.</p>

    <p>Devi kapıyı araladı ve beni karşısında görünce gülümsedi. “Bak bu çok hoş bir sürpriz oldu.” Kapıyı iyice açtı. “İçeri gel. Otur.”</p>

    <p>Ona en iyi gülümsememi sundum. “Devi, benim...”</p>

    <p>Kaşlarını çattı. “İçeri gel,” dedi daha sert bir sesle. “Kapıda iş konuşmam.”</p>

    <p>Ben içeri girdikten sonra kapıyı arkamdan kapadı. “Otur şöyle. Tabii biraz uzanmayı tercih edersen o başka.” Muzip bir baş hareketiyle odanın köşesindeki kocaman yatağı işaret etti. “Bu sabah duyduğum hikâyeye inanamayacaksın,” derken sesi neşe doluydu.</p>

    <p>Aceleme rağmen kendimi gevşemeye zorladım. Devi aceleye getirilebilecek biri değildi ve şansımı zorlarsam onu kızdırmaktan başka bir şey başaramazdım. “Ne duydun?”</p>

    <p>Masasının karşı tarafına oturup ellerini kavuşturdu. “Dün gece bir çift haydut genç bir öğrenciyi soymaya kalkışmış. Şanslarına bula bula geleceğin Taborlin’ini bulmuşlar. Öğrenci üzerlerine yıldırım ve ateş salmış. Birini kör edip diğerine öyle müthiş bir darbe indirmiş ki adam hâlâ kendine gelememiş.”</p>

    <p>Aldığım bilgiyi sindirirken bir süre sessizce oturdum. Daha bir saat önce bu haberi sevinçle karşılardım. Fakat artık dikkatimi dağıtmaktan başka bir işe yaramıyordu. Tabii diğer işimin ivediliğine rağmen beni daha yakından ilgilendiren bu mesele hakkında biraz daha bilgi alma fırsatını geri tepemezdim. “Beni sadece soymaya çalışmadılar,” dedim.</p>

    <p>Devi güldü. “Onun sen olduğundan emindim! Öğrencinin sadece kızıl saçlı olduğunu biliyorlardı, ama bu kadarı bana yetti de arttı bile.”</p>

    <p>“Sahiden de birini kör mü etmişim?” diye sordum. “Ve diğeri hâlâ baygın mıymış?”</p>

    <p>“Bilmiyorum,” diye itiraf etti Devi. “Biz tekinsizlerin arasında haberler çabuk yayılır, ama bunların çoğu dedikodudan ibarettir.”</p>

    <p>Yeni bir plan yapmaya başlamıştım bile. “Sen de biraz dedikodu yaymaya ne dersin?” diye sordum.</p>

    <p>“Duruma göre değişir,” karşılığını verdi, hınzırca tebessüm ederek. “Söyleyeceklerim çok mu heyecanlı?”</p>

    <p>“Adımı ver,” dedim. “Bırak bahsi geçen öğrencinin kim olduğunu herkes bilsin. Öfkeden kudurduğumu ve peşime düşecek başkaları olursa onları öldüreceğimi söyle. Onları, onları tutanı, aracıları, ailelerini, köpeklerini, her şeylerini öldüreceğimi anlat.”</p>

    <p>Devi’nin neşe dolu yüzü biraz asıldı. “Bu kadarı da biraz fazla değil mi? Kesene düşkün olduğunu biliyorum,” deyip bana muzip bir bakış attı. “Zaten onda benim de yatırımım var. Ama hiç...”</p>

    <p>“Adamlar basit birer soyguncu değildi,” dedim. “Beni öldürmek için tutulmuşlardı.” Devi bana kuşkulu gözlerle baktı. Gömleğimin kenarını kaldırarak sargımı açığa çıkardım. “Ciddiyim. Ellerinden kaçmadan önce birinin açtığı yarayı gösterebilirim.”</p>

    <p>Devi kaşlarını çatarak ayağa kalktı ve masanın etrafından dolaştı. “Pekâlâ, göster bakalım.”</p>

    <p>Önce tereddüde kapıldıysam da ondan bulunacağım ricalar olduğu için suyuna gideyim dedim. Gömleğimi çıkarıp masanın üstüne koydum.</p>

    <p>“Bu sargı leş gibi,” dedi Devi, hakarete uğramış gibi. “At şunu.” Odanın arkasındaki bir dolaba kadar gidip bir hekim çantası ve leğenle geri geldi. Ellerini yıkadıktan sonra gövdeme dikkatle baktı. “Dikiş bile attırmadın mı?” diye hayretle sordu.</p>

    <p>“Çok meşguldüm,” dedim. “Canımı kurtarmak için bütün gece kaçıp saklanmakla uğraştım.”</p>

    <p>Bana aldırış etmeden yaramı temizlemeye başladı. Gösterdiği beceriye bakarak eskiden Revir’de eğitim gördüğünü anladım. “Kirli ama fazla derin değil,” dedi. “Hatta bazı yerlerde derinin altına girmiyor bile.” Ayağa kalkıp çantasından birkaç şey çıkardı. “Yine de dikişe ihtiyacın var.”</p>

    <p>“Kendim de yapardım,” dedim, “ama...”</p>

    <p>“...ama yaranı doğru düzgün temizlemekle bile uğraşmayacak kadar aptalsın,” diye cümlemi tamamladı. “Bu şey mikrop kapsın da gör gününü.”</p>

    <p>Temizleme işini bitirip ellerini tekrar yıkadı. “Bil ki bunu sadece hoş çocuklara, akli dengesi bozuklara ve bana borçlu olanlara karşı zaafım olduğundan yapıyorum. Bir anlamda yatırımımı koruyorum.”</p>

    <p>“Peki hanımefendi.” Yaraya antiseptik tatbik ederken nefesimi tuttum.</p>

    <p>“Kanın akmaz sanıyordum,” dedi Devi, işine devam ederken. “Bir efsane daha boş çıktı.”</p>

    <p>“Efsane demişken...” Mümkün olduğunca az hareket ederek elimi seyahat heybeme daldırdım ve içinden bir kitap çıkarıp masaya bıraktım. “<em>Sıradan Ejderusların Çiftleşme Davranışları</em>’nı geri getirdim. Haklıymışsın, kabartmalar çok güzelmiş.”</p>

    <p>“Seveceğini biliyordum.” Devi yaramı dikmeye başlarken kısa bir suskunluk yaşandı. Tekrar konuştuğunda sesindeki muzip ton büyük ölçüde kaybolmuştu. “O adamlar <em>sahiden</em> seni öldürmek için mi tutulmuşlardı, Kvothe?”</p>

    <p>Kafa salladım. “Yanlarında bir arama pusulası ve birkaç tel saçım vardı. Kızıl saçlı olduğumu o sayede biliyorlardı.”</p>

    <p>“Tanrı aşkına, Kilvin duysa deliye dönerdi.” Başını iki yana salladı. “Sırf gözünü korkutmak için tutulmadıklarından emin misin? Belki de seni biraz pataklayıp diline hâkim olmanı tembihleyeceklerdi.” Dikişe ara verip yüzüme baktı. “Heffron ile adamlarından para alacak kadar budalalık etmedin, değil mi?”</p>

    <p>Başımı iki yana salladım. “Benim için tek tefeci sensin, Devi.” Gülümsedim. “Zaten buraya bu yüzden...”</p>

    <p>“Ben de benimle arkadaşlık etmeye geldiğini sanıyordum,” dedi tekrar işine dönerek. Sesinde belli belirsiz bir asabiyet sezer gibi oldum. “Bırak da önce bunu bitireyim.”</p>

    <p>Devi’nin söylediklerini değerlendirdim. Uzun boylu adam, “Bir an önce halledelim,” demişti, fakat bu pek çok anlama gelebilirdi. “Beni öldürmeyi amaçlamamış olmaları mümkün,” diye yavaşça itiraf ettim. “Ama yanlarında bıçaklar vardı. Birini dövmek için bıçağa ihtiyaç duymazsın.”</p>

    <p>Devi burun kıvırdı. “İnsanların benden aldıkları borçları ödemelerine de ihtiyaç duymam. Ama ödemeleri işime gelir.”</p>

    <p>Devi son dikişi de atıp yaramı temiz bir sargı beziyle sararken tekrar düşündüm. Belki de beni dövüp bırakacaklardı. Böylece Ambrose ismini vermeden beni uyarmış olacaktı. Belki tüm bunlar basit bir korkutma girişiminden ibaretti. İç geçirdim, tabii fazla hareket etmemeye özen göstererek. “Keşke öyle olsaydı, ama hiç sanmıyorum. Sanırım beni öldürmek istiyorlardı. İçimden bir ses öyle söylüyor.”</p>

    <p>Devi’nin yüz ifadesi iyice ciddileşti. “Madem öyle, istediğin dedikoduları yayacağım,” dedi. “Köpeklerini bile öldürme kısmını es geçebilirim, ama yine de etrafa yaydığım söylentilerden sonra insanlar o tür bir iş almadan önce iki kez düşünecekler.” Hafifçe kıkırdadı. “Aslında dün geceden sonra zaten iki kez düşünüyor olabilirler. Ben üç kez düşünmelerini sağlayacağım.”</p>

    <p>“Minnettar kalırım.”</p>

    <p>“Sorun değil,” diye geçiştirdi, ayağa kalkıp dizlerini süpürerek. “Bir dostum için ufak bir iyilik yapmış olacağım, hepsi bu.” Ellerini leğende yıkadı, sonra da kayıtsızca gömleğine sildi. “Eh, konuş bakalım,” dedi masasının arkasına geçerek, yüzünde iş yapmaya hazır bir ifadeyle.</p>

    <p>“Hızlı bir at satın almak için paraya ihtiyacım var,” dedim.</p>

    <p>“Kasabadan ayrılıyor musun?” Solgun kaşlarından birini kaldırdı. “Bana hiç de korkak biri gibi gözükmemiştin.”</p>

    <p>“Kaçmıyorum,” dedim. “Ama bir yere gitmem lazım. Akşama kadar yüz on kilometre katetmeliyim.”</p>

    <p>Devi’nin gözleri kocaman açıldı. “Böyle bir yolu tepebilecek bir atı ucuza bulamazsın,” dedi. “Neden bir seyahat kuponu alıp yol boyunca at değiştirmiyorsun? Öylesi hem daha hızlı, hem de daha ucuz olur.”</p>

    <p>“Gittiğim yerde at durakları yok da ondan,” dedim. “Nehirden yukarı uzanıp tepelere çıkacağım. Trebon adlı küçük bir kasabaya gidiyorum.”</p>

    <p>“Pekâlâ,” dedi Devi. “Ne kadar istiyorsun?”</p>

    <p>“Pazarlıkla vakit kaybetmeden hızlı bir at almalıyım. Ayrıca konaklama, yeme içme, belki biraz avanta masrafım da olacak. O yüzden yirmi talent.”</p>

    <p>Devi kahkahalara boğuldu, ardından kendini toparlayıp ağzını kapadı. “Hayır. Üzgünüm ama hayır. Senin gibi genç ve yakışıklı erkeklere karşı zaafım olabilir, fakat o kadar da değil.”</p>

    <p>“Lavtam sende kalsın,” dedim, enstrüman kutusunu ayağımla ona doğru iterek. “Teminat olarak. Artı bunun içindeki her şey.” Seyahat heybemi masanın üstüne bıraktım.</p>

    <p>Devi beni peşinen reddedecekmiş gibi ağzını açtı, sonra omuz silkip çantanın içini karıştırmaya başladı. <em>Söylem ve Mantık</em> kitabımı, hemen ardından da sempati el lambamı çıkardı. “Bak sen,” dedi merakla, lambanın düğmesini açıp ışığı duvara doğru tutarak. “Güzelmiş.”</p>

    <p>Yüzümü ekşittim. “O olmaz,” dedim. “Onu hiç kimseye vermeyeceğime dair Kilvin’e sözüm var.”</p>

    <p>Devi gözümün içine baktı. “Seçme şansın olduğunu da nereden çıkardın?”</p>

    <p>“Söz verdim,” diye tekrarladım. Gümüş beceri mızıkamı pelerinimden çıkartıp masadaki <em>Söylem ve Mantık</em>’ın yanına bıraktım. “Bunların kolay bulunan şeyler olmadıklarını biliyorsun.”</p>

    <p>Devi lavtaya, kitaba ve minyatür mızıkaya baktı, ardından uzun ve yavaş bir soluk alıp verdi. “Kvothe, bunun senin için çok önemli olduğunu görebiliyorum, ama böyle bir anlaşma bana hiç de makul gelmiyor. O kadar parayı geri ödeyemezsin. Daha bana borçlu olduğun o dört talenti bile ödeyemedin.”</p>

    <p>Sözleri gururumu incitti, çünkü doğru olduklarını biliyordum.</p>

    <p>Devi biraz daha düşündü ve kafasını daha da katı bir şekilde iki yana salladı. “Hayır, sadece faizi bile... İki ay içinde bana otuz beş talent borçlu olacaksın.”</p>

    <p>“Ya da en az onun kadar değerli bir şey,” dedim.</p>

    <p>Bana nazikçe tebessüm etti. “Peki bana otuz beş talentlik ne verebilirsin?”</p>

    <p>“Arşiv’e erişimini sağlayabilirim.”</p>

    <p>Devi dimdik oturdu. Yüzündeki küstahça tebessüm donup kaldı. “Yalan söylüyorsun.”</p>

    <p>Başımı sağa sola salladım, “İçeri girmenin başka bir yolu olduğunu öğrendim. Henüz bunun ne olduğunu bilmiyorum, ama bulacağım.”</p>

    <p>“Yani ortada kesin bir şey yok.” Devi’nin ses tonu şüpheli çıksa da gözlerinde basit bir arzudan fazlası vardı. İfadesi daha ziyade açlığa ya da tutkuya benziyordu. Arşiv’e girmeyi benim kadar çok istediğini görebiliyordum. Belki de benden bile çok.</p>

    <p>“Teklifim bu,” dedim. “Paranı sana geri ödeyebilirsem ödeyeceğim. Yok ödeyemezsem Arşiv’e girmenin bir yolunu bulup onu seninle paylaşacağım.”</p>

    <p>Devi ihtimalleri hesaplamasına gözlerini tavana dikti. “Bu şeyleri teminat olarak bırakman ve Arşiv’e erişim olasılığı karşılığında sana bir düzine talent borç verebilirim.”</p>

    <p>Ayağa kalkıp seyahat heybemi omzuma vurdum. “Korkarım burada pazarlık etmiyoruz,” dedim. “Sadece seni borcun şartları hakkında bilgilendiriyorum.” Ona özür dilemesine gülümsedim. “Bunu daha en başından açıkça ifade edemediysem beni affet.”</p>
  </div>
</body>
</html>
