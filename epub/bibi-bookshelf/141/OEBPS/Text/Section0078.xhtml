<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmış Dokuzuncu Bölüm</h1>

    <h2 class="baslik_2 sigil_not_in_toc">Rüzgâr ya da Kadınların İlgisi</h2>

    <p>Yeni pelerinim sonraki iki dönü boyunca Imre’ye düzenli olarak yaptığım ama her seferinde sonuçsuz kalan yolculuklarımda beni sıcak tuttu. Nehri geçmek için hep bir bahanem vardı: Devi’den kitap ödünç almak, Threpe ile öğle yemeği yemek, Eolian’da şarkı söylemek. Fakat asıl sebep Denna’ydı.</p>

    <p>Kilvin yayıcılarımın geri kalanını da satmıştı ve yanıklarım iyileştikçe moralim yavaş yavaş düzelmişti. Artık sabun ve kaybettiğim gömleğin yerine bir yenisi gibi lükslere ayırabilecek kadar param vardı. Bugün basal talaşı satın almak için tekrar Imre’ye gitmiştim. Buna yeni projemde ihtiyacım olacaktı; kendime ayırdığım iki yayıcıyı birden kullanarak büyük bir sempati lambası yapacaktım. Bu projeden yüksek kazanç bekliyordum.</p>

    <p>Zahiriye malzemelerimi hep nehrin karşı tarafından almam size tuhaf gelebilir, fakat işin aslı Üniversite’nin yakınındaki tüccarlar öğrencilerin tembelliğinden sık sık istifade ediyorlar ve fiyatlarını yüksek tutuyorlardı. Birkaç peni tasarruf edebileceksem yürümeye değerdi.</p>

    <p>Alışverişimi tamamladıktan sonra Eolian’a uğradım. Her zamanki nöbet yerinde bekleyen Deoch kapı eşiğine yaslanmıştı. “Senin kız için ne zamandır gözümü açık tutuyordum,” dedi bana.</p>

    <p>Duygularımın bu kadar kolay anlaşılabilmesine kızdım. “O <em>benim</em> değil,” diye homurdandım.</p>

    <p>Deoch gözlerini yuvarladı. “İyi. O kız için. Denna. Dianne. Dyanae... artık şu aralar kendine her ne diyorsa. Onu hiç görmedim. Hatta biraz sordum soruşturdum; bir dönüdür gören çıkmamış. Herhalde kasabadan ayrıldı. Denna hep böyledir işte. Bir bakmışsın ortadan kayboluvermiş.”</p>

    <p>Hayal kırıklığımı belli etmemeye çalıştım. “Keşke zahmet etmeseydin,” dedim. “Ama yine de teşekkürler.”</p>

    <p>“Bunu sırf senin için yapmadım,” diye itiraf etti Deoch. “Ondan ben de hoşlanıyorum.”</p>

    <p>“Demek öyle?” dedim mümkün olduğu kadar sakin bir sesle.</p>

    <p>“Bana öyle bakma. Seninle rekabet ettiğim falan yok.” Çarpıkça gülümsedi. “En azından şu aralar. Siz Üniversitelilere benzemesem bile hava bulutsuzken gökteki ayı görebilirim. Elimi aynı ateşe iki kez sokmayacak kadar da kafam çalışır.”</p>

    <p>Epey utanarak yüz ifademi kontrol altına almaya çalıştım. Duygularımın suratımda geçit töreni düzenlemelerine pek sık izin vermezdim. “Demek sen ve Denna...”</p>

    <p>“Yarı yaşımda bir kızın peşinden koştuğum için Stanchion hâlâ bana laf sokar.” Geniş omuzlarını mahcup bir edayla silkti. “Yine de Denna’yı severim. Tabii artık bana küçük kız kardeşimi hatırlatıyor, o ayrı mesele.”</p>

    <p>“Onu ne zamandır tanıyorsun?” diye sordum meraklanarak.</p>

    <p>“Onu <em>tanıdığımı</em> söyleyemem, evlat. Ama onunla tanışalı... ne kadar oldu? İki sene mi? Yok, o kadar değil. Belki bir küsur sene...” Deoch iki elini birden sarı saçlarında gezdirdi ve başını geriye atarak kuvvetle gerindi. Gerinirken kollarındaki kaslar gömleğini yırtacak gibi oldu. Sonra büyük bir iç çekişle gevşedi ve neredeyse bomboş durumdaki meydana baktı. “Kapı daha saatlerce işlek olmayacak. Gel de yaşlı bir adama oturup bir şeyler içmesi için bir bahane ver.” Başıyla bardan tarafı işaret etti.</p>

    <p>Deoch’u şöyle bir süzdüm; uzun boylu, kaslı ve bronz tenliydi. “Yaşlı adam mı? Saçların ve dişlerin yerli yerinde. Kaç yaşındasın, otuz mu?”</p>

    <p>“Hiçbir şey genç bir kadın kadar bir erkeğe kendini yaşlı hissettiremez.” Elini omzuma koydu. “Hadi, gel iki tek atalım.” Birlikte upuzun maun bara gittik. Deoch şişeleri gözden geçirirken hafifçe homurdandı. “Bira aklı mayıştırır, likör mideyi karıştırır, ama kalbi en iyi şarap yatıştırır.” Duraksadı ve alnı kırışarak bana baktı. “Gerisini hatırlamıyorum. Ya sen?”</p>

    <p>“O sözü daha önce hiç duymamıştım,” dedim. “Ama Teccam tüm içkiler arasında sadece şarabın eskiyi yâd etmeye uygun olduğunu söyler. İyi bir şarabın zihni açtığını, buna rağmen anıların biraz renklenmesine de izin verdiğini iddia eder.”</p>

    <p>“Tamam o zaman,” diyen Deoch rafları taradıktan sonra bir şişe seçti ve onu fener ışığına doğru tutup dikkatle içine baktı. “Bakalım bardakta nasıl görünecek.” İki bardak alıp beni odanın köşesindeki tenha bir bölmeye götürdü.</p>

    <p>“Demek Denna’yı uzunca bir süredir tanıyorsun,” diye söze girdim, o ikimize de soluk renkli kırmızı şaraptan koyarken.</p>

    <p>Arkasındaki duvara yaslandı. “Aralıklarla.”</p>

    <p>“Eskiden nasıl biriydi?”</p>

    <p>Deoch soru üzerinde beklediğimden daha dikkatli düşünerek uzun uzun kafa yordu. Şarabından bir yudum içti. “Aynıydı,” dedi en sonunda. “Tabii eskiden daha gençti, fakat hâlâ oldukça genç gözüküyor. Bana göre hep yaşının gerektirdiğinden daha büyük biri olageldi.” Kaşlarını çattı. “Aslında <em>büyük</em> değil, daha ziyade...”</p>

    <p>“Olgun mu?” diye fikir yürüttüm.</p>

    <p>Kafasını iki yana salladı. “Hayır. Uygun sözcüğü bulamıyorum. Kocaman bir meşe ağacına baktığını farz et. Onu diğer ağaçlardan daha yaşlı ya da daha uzun olduğu için beğenmezsin. Daha genç ağaçlarda olmayan bir şeye sahiptir. Daha çetrefilli, daha sağlam, daha oturaklıdır.” Kendi kendine kızarak kaşlarını çattı. “Hayatımda yaptığım en kötü benzetmeyi yapmadıysam ne olayım.”</p>

    <p>Yüzümde bir tebessüm belirdi. “Başka birinin de onu sözcüklere sığdırmakta zorlandığını görmek hoş.”</p>

    <p>“Sığdırılabilecek bir insan da değil zaten,” diye belirten Deoch şarabının geri kalanını da içti. Şişeyi alıp ağzını hafifçe bardağımın kenarına vurdu. İçkimi bitirdim, sonra Deoch ikimizin de bardağını yeniden doldurdu.</p>

    <p>Sözlerine devam etti. “O zamanlar da şimdiki kadar şen şakrak ve yabaniydi. Ve yine şimdiki gibi gözü şaşırtacak ve kalbi durduracak kadar güzeldi.” Omuz silkti. “Dediğim gibi, şimdiki haline çok benziyordu. Harika bir sese, sivri bir dile, hareketli ayaklara, erkeklerin hayranlığına ve kadınların horgörüsüne eşit ölçülerde sahipti.”</p>

    <p>“Horgörü mü?” diye sordum.</p>

    <p>Deoch anlamamış gibi bana tuhaf tuhaf baktı. “Kadınlar Denna’dan nefret ederler,” dedi kısaca, sanki ikimizin de bildiği bir şeyi tekrarlarcasına.</p>

    <p>“Ondan nefret mi ederler?” Bu düşünce kafamı karıştırdı. “Neden?”</p>

    <p>Deoch bana hayretler içinde baktı, sonra da kahkahalara boğuldu. “Yüce Tanrım, kadınlardan hiç anlamıyorsun, değil mi?” Normalde bu yoruma çok kızardım, fakat Deoch iyi niyetliydi. “Bir düşün. Denna güzel ve baştan çıkarıcı. Erkekler çiftleşme mevsimindeki geyikler gibi başına üşüşüp duruyorlar.” Eliyle havai bir hareket yaptı. “Kadınlar böyle şeyleri hiç sevmezler.”</p>

    <p>Sim’in daha bir dönü önce Deoch hakkında ettiği sözleri hatırladım. <em>Gene bir dilbere kancayı takmış. İnsanın heriften nefret edesi geliyor.</em> “Denna bana hep yalnız biri gibi gözüktü,” diye belirttim. “Belki de bu yüzdendir.”</p>

    <p>Deoch ciddiyetle kafa salladı. “Sözlerinde doğruluk payı var. Onu hiç başka kadınların yanında görmedim ve erkekler konusundaki şansı...” Yine bir benzetme yapabilmek için düşündü. “Şansı... kahretsin.” Bıkkın bir sesle iç geçirdi.</p>

    <p>“Eh, ne derler bilirsin: Düzgün bir benzetme bulmak zordur, hem de en az...” Yüzüme düşünceli bir ifade oturttum. “En az...” Elimle anlaşılmaz bir hareket yaptım.</p>

    <p>Deoch gülerek ikimize de şarap koydu. Gevşemeye başlıyordum. O sırada aynı düşmanlarla savaşmış ve aynı kadınları tanımış erkekler haricinde çok az insanın paylaşabildiği bir yakınlığı paylaşıyorduk. “Eskiden de tıpkı şimdilerde olduğu gibi bir anda ortadan kaybolur muydu?” diye sordum.</p>

    <p>Kafa salladı. “Tek kelime bile etmeden çekip giderdi. Bazen bir dönü boyunca ortalıkta gözükmezdi. Bazense aylarca.”</p>

    <p>“‘Hiçbir şey rüzgâr ya da kadınların ilgisi kadar değişken değildir,’” diye bir alıntı yaptım. Manidar konuşmak istememe karşın sözlerim ağzımdan buruk çıkmıştı. “Sence Denna niçin böyle davranıyor olabilir?”</p>

    <p>“Bunu ben de düşündüm,” dedi Deoch bir filozof edasıyla. “Sanırım sebep kısmen tabiatıyla ilgili. Belki de onda gezgin kanı vardır.”</p>

    <p>Asabiyetim bu sözler üzerine bir nebze yatıştı. Kumpanyadayken bir kasabada sevilsek ve insanlar bize karşı cömert davransalar bile babam bazen durduk yerde bizi yollara düşürürdü. Sonrasında bana bunun sebebini anlatırdı: bir inzibattan gelen sert bir bakış, kasabadaki genç kadınların fazla samimi davranmaları...</p>

    <p>Ama bazen ortada hiçbir sebep olmazdı. <em>Biz Ruhlar seyahat etmek için yaratılmışız, oğlum. Kanım benden gezmemi istediğinde ona kulak veririm.</em></p>

    <p>“Asıl içinde bulunduğu şartlar yüzünden böyle olsa gerek,” diye devam etti Deoch.</p>

    <p>“Şartlar mı?” diye merakla sordum. Onunla birlikteyken Denna bana hiç geçmişinden bahsetmemişti ve ben de fazla üstüne gitmemeye daima özen göstermiştim. Bir insanın geçmişi hakkında konuşmak istememesinin nasıl bir şey olduğunu iyi bilirdim.</p>

    <p>“Ailesi veya ona destek olacak birileri yok. Başı sıkışırsa yardımına koşacak dostları da.”</p>

    <p>“Onlar bende de yok,” diye dırdır ettim, şarabın etkisiyle huysuzlanarak.</p>

    <p>“Ama aranızda bazı farklılıklar var,” diye beni hafifçe payladı Deoch. “Bir erkek bu dünyada kendine pek çok fırsat yaratabilir. Mesela sen Üniversite’ye girdin. Girmeseydin bile elinde başka seçenekler olurdu.” Bana bilgiç bir bakış attı. “Genç ve güzel bir kızın ne gibi seçenekleri vardır? Evi, çeyizi olmayan kimsesiz bir kızın?”</p>

    <p>Parmaklarıyla tek tek saymaya başladı. “Seçeneklerinin başında dilenmek veya fahişelik yapmak gelir. Ya da bir lordun metresi falan olabilir ki bu da aynı kapıya çıkar. Ayrıca Denna’mızın bir başkasına muhtaç olarak yaşamayı asla kabul etmeyeceğini ikimiz de biliyoruz.”</p>

    <p>“Yapabileceği başka işler de var,” dedim kendi parmaklarımla sayarak. “Terzilik, dokumacılık, garsonluk...”</p>

    <p>Deoch gülüp geçti ve beni hor gören bakışlarla süzdü. “Hadi ama, evlat. Bu kadar aptal olamazsın. O işlerin nasıl olduğunu bilirsin. Güzel ve kimsesiz bir kızdan en az bir fahişe kadar sıklıkla istifade edilir, hem de zahmetleri karşılığında ona bir fahişe kadar bile para ödenmeden.”</p>

    <p>Şarabın etkisi altında olduğum için bu sitem karşısında yüzüm normalde olacağından daha fazla kızardı. Dudaklarım ve parmak uçlarım hafiften uyuşmaya başlıyordu.</p>

    <p>Deoch bardaklarımızı yeniden doldurdu. “Denna’nın rüzgâr nereye eserse oraya savrulmasını garipsememek lazım. Eline geçen fırsatları değerlendirmeli. Sesini beğenen birileriyle veya onun güzel yüzü sayesinde daha çok mal satmayı uman bir tüccarla beraber yolculuk etme fırsatı yakaladığında pılını pırtısını toplayıp kasabadan ayrıldığı için onu kim suçlayabilir?</p>

    <p>“Ayrıca karşısındaki erkeği biraz baştan çıkarmayı denerse onu ayıplamam. Genç beyefendiler onunla flört ederlerken ona elbiseler ve mücevherler hediye ederler.” Deoch geniş omuzlarını silkti. “Denna geçimini sağlamak için bunları satarsa yanlış bir şey yapmış olmaz. Sonuçta hediyeler gönül rızasıyla verilmiştir ve onları istediği gibi kullanabilir.”</p>

    <p>Deoch gözlerini bana dikti. “Peki ya bir beyefendi ona fazla samimi davranmaya kalkarsa ne olacak? Veya aynı kişi sahip olduğuna inandığı bir haktan mahrum bırakıldığını düşünüp öfkelenirse? Denna’nın elinden ne gelir ki? Ailesi, arkadaşları, saygınlığı yok. Tabii seçeneği de. İstemese de karşısındakine boyun eğmek zorunda...” Deoch’un yüz ifadesi sertti. “Veya gitmek. Çabucak çekip gitmek ve şansını başka bir yerde denemek. Onu elde tutmanın rüzgârın savurduğu bir yaprağı yakalamaktan bile daha zor olması çok mu garip?”</p>

    <p>Başını iki yana sallayarak gözlerini masaya dikti. “Hayır, onun hayatına gıptayla bakmıyorum. Hakkında atıp tutmuyorum da.” Yaptığı konuşma onu biraz utangaç düşürmüş ve bitkinleştirmiş gibiydi. Konuşurken bana bakmadı. “İzin verse ona elimden gelen yardımı yapardım.” Bana bir göz atıp kederle tebessüm etti. “Ama Denna kimseye borçlu kalacak bir insan değil. Azıcık bile olsa.” İç geçirip şişenin dibinde kalan son birkaç damlayı bardaklarımıza eşit olarak paylaştırdı.</p>

    <p>“Ona yepyeni bir açıdan bakmamı sağladın,” dedim dürüstçe. “Bunu daha önce kendi başıma yapamadığım için utanıyorum.”</p>

    <p>“Boş ver, ne de olsa onu senden daha uzun zamandır tanıyorum.”</p>

    <p>“Yine de teşekkür ederim,” dedim kadeh kaldırarak.</p>

    <p>O da kendininkini kaldırdı. “Güzeller güzeli Dyanae’nin şerefine.”</p>

    <p>“Coşku dolu.”</p>

    <p>“Genç ve taviz vermez.”</p>

    <p>“Işıltılı ve bir içim su.”</p>

    <p>“Akıllı ama bir o kadar da budala,” dedim. “Hem neşeli hem kederli.”</p>

    <p>“Ey babalarımın tanrıları,” dedi Deoch hürmetle. “Denna’mızı hep öyle bırakın: değişmez, akıl almaz ve güvende.”</p>

    <p>İkimiz de içkimizi bitirip bardaklarımızı masaya bıraktık.</p>

    <p>“Bir sonraki şişe benden,” dedim. Barda yavaş yavaş biriken kredim tükenecekti, fakat Deoch’a giderek daha çok kanım ısınıyordu ve içme konusunda ona kafa tutamamanın düşüncesi bile gurur kırıcıydı.</p>

    <p>“Nehir, taş ve gök aşkına,” diye söylendi yüzünü sıvazlayarak. “Yapamam. Bir şişeyi daha devirirsek güneş batmadan önce nehre gidip bileklerimizi kesmeye kalkışırız.”</p>

    <p>Garson kızlardan birini yanımıza çağırdım. “Madem öyle,” dedim, “şaraptan daha az efkârlı bir içkiye geçeriz olur biter.”</p>

    <p class="paragraf">Üniversite’ye dönerken takip edildiğimi fark etmedim. Belki kafam Denna’yla öylesine doluydu ki başka bir şeye yer kalmamıştı. Belki de uzun zamandır medeni bir yaşantı sürdürdüğümden, Tarbean’da güç bela geliştirdiğim reflekslerim körelmeye başlıyordu.</p>

    <p>Herhalde bunda böğürtlen likörünün de etkisi vardı. Deoch’la uzun uzun sohbet etmiş ve o şeyin yarım şişesini içip bitirmiştik. Simmon’un öyle içkileri sevdiğini bildiğimden şişenin geri kalanını yanıma almıştım.</p>

    <p>Aslında onları niçin fark etmediğimin önemi yoktu. Sonuç aynıydı. Newhall Caddesi’nin az aydınlatılmış bir yerinde ağır ağır yürürken küt bir şey başımın arkasına çarptı ve yarı baygın durumda yakındaki bir ara sokağa taşındım.</p>

    <p>Sersemliğim kısa sürede geçti, fakat kendimi toparlayana dek ağzım büyük bir el tarafından kapatılmıştı bile.</p>

    <p>“Buraya bak, zibidi,” dedi kulağıma, arkamdaki iri kıyım adam. “Elimde bir bıçak var. Karşı koyarsan onu böğrüne yersin. İşte o kadar.” Sol kolumun altında hafif bir basınç hissettim. “Bulucuyu kontrol et,” dedi arkadaşına.</p>

    <p>Ara sokağın loş ışığında görebildiğim tek şey uzun boylu bir suretti. Adam başını eğerek elindeki bir nesneye baktı. “Göremiyorum.”</p>

    <p>“Öyleyse bir kibrit yak. Emin olmamız lazım.”</p>

    <p>Endişemin yerini panik almaya başladı. Basit bir soygun olayıyla karşı karşıya değildim. Para bulmak için ceplerimi aramamışlardı bile. Bu başka bir şeydi.</p>

    <p>“O olduğunu biliyoruz,” dedi uzun boylu adam sabırsızlanarak. “Bir an önce halledelim. Üşümeye başlıyorum.”</p>

    <p>“Olmaz. Bir de yakından dene. Zaten onu daha önce iki kez kaybettik. Anilin’de olduğu gibi bu işi de yüzümüze gözümüze bulaştırmayalım.”</p>

    <p>“Bu şeyden nefret ediyorum,” dedi uzun boylu adam, muhtemelen bir kibrit bulmak için ceplerini yoklayarak.</p>

    <p>“Aptalın tekisin de ondan,” dedi arkamdaki. “Böyle her şey daha basit, daha kolay. Kafa karıştırıcı tariflere de isimlere de gerek yok. İğneyi takip et, hedefi bul ve ortadan kaldır.”</p>

    <p>Seslerindeki sakin ton beni dehşete düşürüyordu. Bu adamlar birer profesyoneldi. Bir daha başına bela olmamam için Ambrose’un nihayet harekete geçtiğini kesin şekilde anladım.</p>

    <p>Bir an için kafamdan bin bir türlü düşünce geçti ve aklıma gelen tek şeyi yaptım: yarısı dolu likör şişesini elimden düşürdüm. Şişe sokak taşlarına çarpıp parçalandı ve hava bir anda yoğun bir böğürtlen kokusuyla doldu.</p>

    <p>“Aman ne güzel,” diye tısladı uzun boylusu. “Oldu olmuşken bırak bir de çan falan çalsın.”</p>

    <p>Arkamdaki adam boğazıma daha sıkı yapışarak yaramaz bir köpek yavrusuymuşum gibi beni bir kere sarstı. “Kıpırdama,” dedi asabice.</p>

    <p>Yatışmasını umarak kendimi bıraktım, sonra da yoğunlaşıp mırıldanarak adamın iri eline bir bağ kurdum.</p>

    <p>“Şansına küs,” dedi adam arkadaşına. “Kazara cam kırıklarına basarsan bu senin suçun <em>aaaaaah!</em>” Ayaklarımızın altındaki likör birikintisi alev alınca şaşkın bir sesle bağırdı.</p>

    <p>Onun bu anlık dalgınlığından istifade ettim ve vücudumu bükerek elinden kurtulmaya çalıştım. Fakat yeteri kadar hızlı değildim. Kendimi adamdan ayırırken bıçak kaburgalarımın üzerinde acıdan bir çizgi çekti. Kurtulur kurtulmaz ara sokaktan aşağı var gücümle koşmaya başladım.</p>

    <p>Fakat kaçışım kısa sürdü. Sokak dümdüz bir tuğla duvarla son buluyordu. Etrafta ne kapı pencere, ne de arkasına saklanabileceğim veya üstüne çıkarak duvarı aşabileceğim bir şey vardı. Kapana kısılmıştım.</p>

    <p>Dönüp baktığımda iki adamın sokağın ağzını kapattığını gördüm. İri yarı olanı bacağını tekrar tekrar yere vuruyor, alevleri söndürmeye çalışıyordu.</p>

    <p>Benim de sol bacağım yanıyordu, fakat buna hiç aldırış etmedim. Çabucak bir şeyler yapmazsam ufak bir yanık, dertlerimin en önemsizi olacaktı. Tekrar etrafıma bakındım, fakat sokak şaşırtıcı derecede temizdi. Eğreti bir silah olarak kullanılabilecek doğru düzgün bir çöp bile yoktu. Pelerin ceplerimin içeriğini çılgınca gözden geçirerek bir plan yapmaya çalıştım. Birkaç bakır tel hiçbir işime yaramazdı. Acaba gözlerine tuz atabilir miydim? Hayır. Elma kurusu, kalem ve mürekkep, bir bilye, iplik, balmumu...</p>

    <p>İri yarı adam nihayet alevleri söndürebildi ve ikisi birlikte sokaktan aşağı ağır adımlarla ilerlemeye başladı. Yanan likör birikintisinden gelen ışık, bıçaklarının metalinde dans ediyordu.</p>

    <p>Çok sayıdaki cebimi karıştırmayı sürdürürken tanıyamadığım bir topak buldum. Sonra ne olduğunu hatırladım –sempati lambam için satın aldığım bir kese dolusu basal talaşıydı.</p>

    <p>Basal, fenerimi yapmak için hazırlayacağım çeşitli alaşımlarda kullanılan hafif, gümüşi bir metaldi. Tedbiri asla elden bırakmayan öğretmenim Manet, kullandığımız her maddenin tehlikelerini teker teker anlatmaya özen göstermişti. Yeterince ısındığı zaman basalın neredeyse akkor halindeki yoğun bir alevle yandığının bilincindeydim.</p>

    <p>Kesenin ağzını aceleyle açtım, fakat bir sorunum vardı: planımın işe yarayıp yaramayacağını bilmiyordum. Mum fitili ya da alkol gibi şeyleri yakmak kolaydır; bunun için tek gereken ani bir ısı yoğunluğudur. Basal ise farklıdır; alev almak için yüksek ısıya ihtiyaç duyar. Zaten bu yüzden onu endişe duymaksızın cebimde taşıyordum.</p>

    <p>Yavaş yavaş yaklaşan adamlar aramızdaki mesafeyi iyice kapadıklarında, bir avuç dolusu basal talaşını geniş bir yay çizerek havaya savurdum. Aslında suratlarına da bulaştırmak istiyordum, fakat fazla umudum yoktu. Talaş zerreleri çok hafif olduğundan yaptığım şey avuç dolusu sulu kar atmaya benziyordu.</p>

    <p>Bir elimi bacağımı yalayan alevlere doğru indirip Alarıma odaklandım. Adamların arkasındaki geniş likör birikintisinin ateşi bir anda sönerek sokağı zifiri karanlıkta bıraktı, fakat yine de ısı yetmedi. Çaresizlikten doğan bir pervasızlıkla kanlı gövdeme dokundum, yoğunlaştım ve kanımdaki ısıyı alırken içimi feci bir soğuğun kapladığını hissettim.</p>

    <p>Ani bir beyaz ışık patlaması, sokağın karanlığında kör ediciydi. Patlamadan önce gözlerimi kapamıştım, ama yanan basal buna rağmen onları kamaştırdı. Adamlardan biri tiz ve korku dolu bir çığlık attı. Gözlerimi açtığım zaman önümde dans eden mavi hayaletlerden başka bir şey göremedim.</p>

    <p>Çığlık azalarak alçak bir inleme halini aldı ve adamlardan biri yere düşmüş gibi tok bir ses duydum. Uzun boylu adam dehşet içindeki hıçkırıklarla bir şeyler gevelemeye başladı. “Oh, Tanrım. Tam, gözlerim. Kör oldum.”</p>

    <p>Onu dinlerken görüşüm sokağın belli belirsiz hatlarını seçebilecek kadar düzeldi. Her iki adamın da karanlık suretlerini tespit ettim. Biri ellerini yüzüne kapamış vaziyette diz çökmüş, diğeriyse sokağın biraz aşağısında hiç kıpırdamadan yerde yüzükoyun yatıyordu. Anlaşılan kaçmaya çalışırken başını alçaktaki bir kirişe çarpıp bayılmıştı. Yere saçılmış basal talaşlarının kalıntıları, minicik mavi beyaz yıldızlar gibi göz kırpıyordu.</p>

    <p>Diz çöken adamın körlüğü geçici olsa bile dakikalarca bir şey göremeyecek, bu da bana kaçmam için bol bol zaman verecekti. Adımlarımı sessizce atmaya özen göstererek yavaşça etrafından dolaştım. Tekrar konuştuğunda yüreğim ağzıma geldi.</p>

    <p>“Tam?” dedi o tiz ve korku dolu sesiyle. “Yemin ederim, Tam. Kör oldum. Çocuk üstüme yıldırım düşürdü.” Ellerini yere koyup çevresini yoklamaya başladığını gördüm. “Haklıydın; buraya hiç gelmemeliydik. Öyleleriyle uğraşmanın kimseye hayrı dokunmaz.”</p>

    <p>Yıldırım. Tabii ya. Adamın gerçek sihir hakkında hiçbir şey bildiği yoktu. Aklıma bir fikir geldi.</p>

    <p>Derin bir nefes alarak sinirlerimi yatıştırdım. “Sizi kim gönderdi?” diye en iyi Ulu Taborlin sesimle sordum. Babamınki kadar güzel değilse bile idare ederdi.</p>

    <p>İri yarı adam perişan bir inilti koyuvererek etrafını yoklamayı bıraktı. “Oh, bayım. Lütfen beni...”</p>

    <p>“Tekrar sormayacağım,” diye öfkeyle sözünü kestim. “Bana sizi kimin gönderdiğini söyle. Yalan söylersen anlarım.”</p>

    <p>“Adını bilmiyorum,” dedi hemen. “Ücretin yarısını ve bir tel saç aldık. Bize isim verilmedi. Hatta yüz yüze görüşmedik bile. Yemin ederim...”</p>

    <p>Bir saç teli. “Bulucu” dedikleri herhalde bir tür arama pusulasıydı. O kadar gelişmiş bir aygıt yapabilecek seviyede olmasam da öyle şeylerin üretim prensiplerini bilirdim. Saçımdan bir parça kullanarak, nereye kaçarsam kaçayım daima beni işaret ederdi.</p>

    <p>“Sizi bir daha görürsem üstünüze ateş ve yıldırımdan fazlasını salarım,” diye tehdit savurdum, ara sokağın girişine doğru yan yan giderken. Bulucularını elime geçirebilirsem beni tekrar yakalayacaklarından endişelenmeme gerek kalmazdı. Ayrıca yakalandığım zaman etraf karanlıktı ve başlığım kafamdaydı. Neye benzediğimi bilmiyor olabilirlerdi.</p>

    <p>“Teşekkürler, bayım,” diye geveledi adam. “Yemin ederim ki bir daha bizi görmeyeceksiniz. Çok teşekkürler...”</p>

    <p>Yerde yatan adama baktım. Sokak taşlarının üzerinde duran solgun elleri boştu. Bulucuyu düşürüp düşürmediğini merak ederek etrafa bakındım. Sonra nefesimi tutarak adama daha da yaklaştım. Ceplerini yoklamak için elimi pelerininin altına sokmak istedim, fakat pelerini vücudu ile yer arasına sıkışmıştı. Omzunu hafifçe kavrayıp adamı sırtüstü çevirmek istedim...</p>

    <p>Adam tam o anda alçak sesle inledi ve kendi gücüyle sırtüstü döndü. Kolu gevşekçe savrularak bacağıma çarptı.</p>

    <p>Keşke uzun boylu adamın hâlâ yarı baygın ve kör olduğunu bilerek bir adım geri çekilmekle yetindiğimi söyleyebilseydim. Keşke sakin kalarak adamların gözünü daha da korkuttuğumu veya en azından gitmeden evvel dramatik ya da nükteli bir laf edebildiğimi anlatabilseydim.</p>

    <p>Ama bu doğru olmaz. Doğrusu şu ki ürkmüş bir geyik gibi oradan koşa koşa kaçtım. O şekilde yarım kilometre gittikten sonra etrafın karanlığı ve kamaşması geçmemiş gözlerim yüzünden bir at bağlama direğine son sürat çarptım ve bir acı yumağı halinde yere yığıldım. Yarı kör, her yanım ağrılar ve kanlar içinde orada bir süre yattım. Sonunda kovalanmadığımı anladım.</p>

    <p>Kendi budalalığıma sövüp sayarak ayağa kalktım. Aklımı başıma toplayabilseydim, arama pusulalarını alıp güvenliğimi kesin olarak sağlayabilirdim. Fakat artık başka tedbirler almam gerekiyordu.</p>

    <p>Anker’ın Yeri’ne döndüm, fakat hana vardığımda pencereler karanlık ve kapı kilitliydi. Bu yüzden o sarhoş ve yaralı halimle zar zor odama kadar tırmandım, pencerenin mandalını dışarıdan kaldırdım ve pencereye asıldım... lakin açılmadı.</p>

    <p>En azından bir dönüdür pencere güzergâhını kullanmaya mecbur kalacak kadar geç bir saatte hana dönmemiştim. Acaba menteşeler paslanmış mıydı?</p>

    <p>Duvardan destek alarak el lambamı çıkardım ve en düşük ışık ayarında açtım. Ancak o zaman pencereyle pervaz arasına sıkıca yerleştirilmiş şeyi görebildim. Acaba Anker penceremi bu şekilde kilitlemiş miydi?</p>

    <p>Fakat nesneye dokunduğumda onun tahta olmadığını anladım. Birkaç kez katlanmış bir kâğıt parçasıydı. Kâğıdı çekip alınca pencere kolaylıkla açıldı. Kendimi içeri attım.</p>

    <p>Gömleğim mahvolmuştu, fakat onu çıkardıktan sonra içim rahatladı. Gövdemdeki kesik kanlı ve acı verici olmasına rağmen fazla derine inmiyordu ve daha önce aldığım kırbaç yaraları kadar ciddi değildi. Fela’nın pelerininin biraz yırtılmış olduğunu görünce kafam bozuldu. Yine de böbreklerimden biri yerine onu onarmak daha kolaydı. Sağlam, kalın bir kumaş seçtiği için Fela’ya teşekkür etmeyi aklımın bir köşesine yazdım.</p>

    <p>Pelerini dikme işini ertelemem gerekecekti. O iki adam kendini toparlamış ve beni tekrar aramaya koyulmuş olabilirdi.</p>

    <p>Kan bulaşmaması için pelerinimi geride bırakıp odayı pencereden terk ettim. Vaktin geç olmasına ve sessizce hareket etme kabiliyetime güvenerek kimsenin beni görmemesini umuyordum. Biri beni gecenin bir yarısı damlarda kan revan içinde ve belden yukarım çıplak vaziyette koşarken görürse ne gibi dedikodular çıkacağını tahmin bile edemiyordum.</p>

    <p>Yolda bir avuç yaprak topladım ve Arşiv’in yakınındaki bayrak direğinin bulunduğu avluya yukarıdan bakan bir ahırın damına çıktım. Loş ay ışığında aşağıdaki gri renkli sokak taşlarının üzerinde savrulan yaprakların kara, biçimsiz gölgelerini görebiliyordum. Elimi sertçe saçımda gezdirerek birkaç tel kopardım. Ardından çatıdaki katranla kapatılmış bir bağlantı noktasını tırnaklarımla biraz kazıdım ve katranı kullanarak bir saç telini yanımdaki yapraklardan birine yapıştırdım. Bunu bir düzine kez tekrarladım, sonra da yaprakları çatıdan aşağı saldım. Rüzgârın onları delicesine bir dansla avluda sağa sola savurmasını bir müddet seyrettim.</p>

    <p>Beni aramaya kalkabilecek insanların bir düzine farklı istikametten gelen zıt sinyaller karşısında neler hissedeceklerini düşünerek gülümsedim.</p>

    <p>Hususi olarak bu avluyu seçmemin sebebi, rüzgârın burada tuhaf bir hareket sergilemesiydi. Bunu ancak sonbaharda yapraklar dökülmeye başladıktan sonra fark edebilmiştim. Yapraklar sokak taşlarının üzerinde karmakarışık bir dans ediyorlardı. Kestirilemez bir yol izleyerek bir o yana bir bu yana savrulup duruyorlardı.</p>

    <p>Rüzgârın bu tuhaf esişini bir kez fark ettikten sonra ona aldırış etmemek güçtü. Hatta çatıdan bakıldığı zaman neredeyse ipnotize ediciydi. Hani gözünüzü akan bir sudan ya da bir kamp ateşinden ayıramazsınız ya, tıpkı onun gibi.</p>

    <p>O gece bitkin ve yaralı halimle yaprakları oldukça rahatlatıcı buldum. Baktıkça gözüme giderek daha az karmaşık görünüyorlardı. Hatta zamanla rüzgârın avluda bir tür düzene göre hareket ettiğini sezer oldum. İlk başta karmakarışık görünmesinin tek sebebi, bu düzenin, harikulade bir boyutta olmasıydı. Dahası düzen sürekli değişir gibiydi. Sanki durmadan değişen başka düzenlerden oluşuyordu. Sanki...</p>

    <p>“Bakıyorum da bu gece dersini çok geç bir saate bırakmışsın,” dedi bir ses arkamdan.</p>

    <p>Daldığım düşüncelerin dağılmasıyla birlikte vücudum her an kaçmaya hazır bir vaziyette gerildi. Nasıl olmuştu da biri bana fark ettirmeden dama çıkabilmişti?</p>

    <p>Dönüp bakınca karşımda Elodin’i buldum. Elodin Hoca’yı. Yamalı bir pantolon ve bol bir gömlek takımı giyiyordu. Benden tarafa dalgın bir edayla el salladı, ardından içki içmek üzere bir tavernada buluşmuşuz gibi rahat hareketlerle gelip çatının kenarında bağdaş kurdu.</p>

    <p>Gözlerini avluya dikti. “Bu geceki çok güzel, öyle değil mi?”</p>

    <p>Kollarımı kavuşturarak çıplak ve kanlı göğsümü boş yere gizlemeye çalıştım. Ancak o zaman ellerimdeki kanın kurumuş olduğunu fark ettim. Ne zamandır hiç kıpırdamadan oturuyor ve rüzgârı izliyordum?</p>

    <p>“Elodin Hoca,” dedim, sonra durdum. Böyle bir durumda ne diyebileceğime dair en ufak bir fikrim yoktu.</p>

    <p>“Lütfen, burada hepimiz dostuz. Bana adımla hitap etmekten çekinme: Hoca.” Tembel bir sırıtışın ardından gözlerini tekrar avluya dikti.</p>

    <p>Durumumu fark etmemiş miydi? Kibar mı davranıyordu? Belki de... başımı iki yana salladım. Elodin’e akıl erdirmek mümkün değildi. Onun ne kadar üşütük olduğunu herkesten iyi biliyordum.</p>

    <p>“Uzun zaman önce,” dedi Elodin sohbet edercesine, gözlerini avludan ayırmaksızın, “insanlar daha farklı konuşurlarken, buraya Suayan Mayel denirdi. Adı daha sonra Sorular Meydanı oldu. Öğrenciler sorularını kâğıt parçalarına yazıp rüzgâra bırakarak bir oyun oynarlardı. Kâğıdın avluyu hangi yoldan terk ettiğine bakarak sorularına cevap bulabildiğin söylenirdi.” Gri binaların arasındaki geçitleri işaret etti. “Evet. Hayır. Belki. Başka zaman. Yakında.”</p>

    <p>Elodin omuz silkti. “Ama ortada bir hata vardı. Yanlış bir tercüme. Suayan’ı sual, yani soru sözcüğünün eski kökeni sandılar. Ama öyle değildi. Suayan ‘rüzgâr’ anlamına gelir. Burası aslında ‘Rüzgârın Evi’ adını taşır.”</p>

    <p>Başka bir şey söyleyip söylemeyeceğini görmek için uzunca bir süre bekledim. Elodin tekrar konuşmayınca yavaşça ayağa kalktım. “Anlattıklarınız çok ilginç... Hoca,” derken önceden ne kadar ciddi olduğunu kestiremediğim için tereddüde kapıldım. “Fakat artık gitmem lazım.”</p>

    <p>Elodin dalgın bir ifadeyle kafa salladı ve yarı veda yarı izin anlamına gelebilecek bir el hareketi yaptı. Gözleriyse aşağıdaki avludan ve durmaksızın değişen rüzgârdan bir an bile olsun ayrılmadı.</p>

    <p class="paragraf">Anker’ın Yeri’ndeki odama dönünce karanlıkta yatağımın ayakucuna oturup şimdi ne yapacağımı uzun uzun düşündüm. Kafam bulanıktı. Bitkin, yaralı ve hâlâ biraz sarhoştum. O zamana kadar beni ayakta tutan adrenalinin etkisi geçiyordu. Gövdemdeki yara yanıyor ve acıyordu.</p>

    <p>Derin bir nefes alıp düşüncelerimi odaklamaya çalıştım. O ana dek hep içgüdülerimle hareket etmiştim, fakat artık meseleyi dikkatle düşünmenin vakti gelmişti.</p>

    <p>Gidip hocalardan yardım isteyebilir miydim? İçim bir anlığına umutla doldu, sonra bu umut sönüverdi. Hayır. Saldırıdan Ambrose’un sorumlu olduğuna dair elimde hiç kanıt yoktu. Dahası onlara hikâyenin tamamını anlatırsam, saldırganları kör etmek ve yakmak için sempati kullandığımı itiraf etmem gerekecekti. Meşru müdafaa için bile olsa kasıtlı zarar verme suçunu işlediğim iddia edilebilirdi. Üniversite’nin itibarını korumak için öğrenciler çok daha önemsiz sebeplerle okuldan atılmışlardı.</p>

    <p>Hayır, atılma riskini göze alamazdım. Revir’e gidecek olursam bir sürü soruyla karşılaşırdım. Ayrıca yaramla ilgili söylentiler kısa sürede yayılırdı ve bu da Ambrose’a başarıya ne kadar yaklaştığını gösterirdi. Olayı en ufak bir yara almadan atlattığım gibi bir izlenim yaratmam daha iyiydi.</p>

    <p>Ambrose’un kiralık katillerinin ne zamandır peşimde olduklarını bilmiyordum. “Zaten onu daha önce iki kez kaybettik,” demişti adamlardan biri. Belki de Anker’ın Yeri’nde kaldığımı biliyorlardı. Burada güvende olmayabilirdim.</p>

    <p>Pencereyi kilitleyip perdeyi çektikten sonra el lambamı açtım. Işık, penceremin kenarından aldıktan sonra unutup gittiğim kâğıt parçasını aydınlattı. Kâğıdı açıp okudum.</p>

    <blockquote class="metin_2">
      <p><em>Kvothe,</em></p>

      <p><em>Buraya çıkmak gösterdiğin kadar eğlenceli oldu. Ama pencereni açmam biraz uzun sürdü. Tabii seni odanda bulamadım. Umarım bu notu yazmama yetecek kadar kâğıt ve mürekkep ödünç almama kızmamışsındır. Aşağıda bulunmadığını ya da yatağında mışıl mışıl uyumadığını gören art niyetli biri gece geç vakit neler karıştırdığını ve olmadık işler çevirip çevirmediğini merak edebilir. Maalesef bu gece eve senin refakatinin huzuru veya arkadaşlığının hazzı olmadan dönmem gerekecek.</em></p>

      <p><em>Geçtiğimiz Mahv’da seni Eolian’da bulamayınca üzüldüm, fakat dostluğundan mahrum kalsam da ilginç biriyle tanışacak kadar şanslıydım. Kendisi oldukça sıradışı bir beyefendi ve bir dahaki görüşmemizde sana ondan bahsetmek için sabırsızlanıyorum.</em></p>

      <p><em>Şu aralar Imre’de Kuğu ile Batık (Bataklık?) adlı handaki bir odada kalıyorum. Lütfen bu ayın 23’ünden önce beni ziyaret et de geç bile olsa şu öğle yemeğini yiyelim. Ondan sonra kendi yoluma gideceğim.</em></p>

      <p><em>Dostun ve davetsiz misafirin,</em></p>

      <p><em>Denna.</em></p>

      <p class="paragraf"><em>Not: Merak etme, yatak çarşafının içler acısı halini fark etmediğim gibi karakterini buna göre değerlendirmiş de değilim.</em></p>
    </blockquote>

    <p>Bugün ayın 28’iydi. Mektuba tarih atılmamıştı, fakat burada en azından bir buçuk dönüdür bekliyor olmalıydı. Herhalde Denna onu Balıkhane’deki yangından sadece birkaç gün sonra bırakmıştı.</p>

    <p>Kısa bir süreliğine neler hissettiğimi düşündüm. Beni bulmaya çalıştığı için gururlanmalı mıydım? Notu bugüne kadar fark etmediğim için öfkelenmeli miydim? Mektupta bahsi geçen “beyefendiye” gelince...</p>

    <p>Tüm bunlar o bitkin, yaralı ve yarı sarhoş halimle bana baş edemeyeceğim kadar fazla geldi. Onun yerine odamdaki leğeni kullanarak sığ yarayı elimden geldiğince temizledim. Yaramı kendim dikmeye kalktım, fakat yeri ters geldi. Ben uğraşırken tekrar kanamaya başladı ve mahvolmuş gömleğimin nispeten temiz kısımlarını kullanarak eğreti bir sargı bezi hazırlamam gerekti.</p>

    <p>Kan. Beni öldürmeye çalışan adamlar hâlâ arama pusulasına sahiptiler ve kanımın o bıçağa bulaştığına hiç şüphe yoktu. Kan bir arama pusulasında saça kıyasla çok daha etkiliydi; nerede yaşadığımı bilmiyorlarsa dahi aldığım önleme rağmen yerimi kolayca saptayabilirlerdi.</p>

    <p>Odamda sağa sola koşturarak sahip olduğum ve değer taşıyan her şeyi seyahat heybeme doldurdum, zira buraya geri dönmenin ne zaman güvenli olacağını bilmiyordum. Bir kâğıt yığınının altında aklımdan uçup gitmiş küçük ve katlanabilir bir bıçağa rastladım. Onu kâğıt oynadığımızda Sim’den kazanmıştım. Bir kavga sırasında neredeyse hiçbir işe yaramazdı ama hiç yoktan iyiydi.</p>

    <p>Ardından lavtamla pelerinimi aldım ve sessizce aşağı inip mutfağa girdim. Orada geniş ağızlı bir Veleg şarap çanağı buldum. Bu büyük bir lütuf sayılmasa da en ufak bir şansa bile razıydım.</p>

    <p>Doğuya yönelip nehri geçtim, fakat Imre sınırından girmedim. Onun yerine biraz güneye yollanıp geniş Omethi Nehri’nin kıyısında birkaç rıhtımdan, köhne bir handan ve bir avuç evden oluşan bir yere vardım. Imre’ye hizmet veren bu liman bir isme sahip olmayacak kadar küçüktü.</p>

    <p>Kanlı gömleğimi şarap çanağına tıkıştırdım ve bir parça sempati balmumuyla ağzını mühürleyerek çanağı su geçirmez hale getirdim. Sonra onu Omethi Nehri’ne attım ve akıntı yönünde bata çıka uzaklaşmasını izledim. Kiralık katiller pusulayla kanımın peşindeyseler güneye doğru kaçtığımı sanacaklardı. İzimi takip edeceklerini umuyordum.</p>
  </div>
</body>
</html>
