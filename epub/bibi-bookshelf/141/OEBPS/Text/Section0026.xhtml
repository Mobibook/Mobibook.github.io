<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Yedinci Bölüm</h1>

    <h2 class="baslik_2 sigil_not_in_toc">Ara - Sonbahar</h2>

    <p>Kvothe önce bir elini Tarihçi’ye uzattı, sonra da kaşlarını çatarak öğrencisine doğru döndü. “Bana öyle bakmayı kes, Bast.”</p>

    <p>Bast ağlayacak gibiydi. “Oh, Reshi,” dedi boğuk bir sesle. “Hiç bilmiyordum.”</p>

    <p>Kvothe havayı kesercesine bir el hareketi yaptı. “Zaten bilmen gerekmiyordu Bast ve gözünde büyütmen için de bir sebep yok.”</p>

    <p>“Ama Reshi...”</p>

    <p>Kvothe öğrencisine sert bir bakış attı. “Ne, Bast? Ağlayıp saçımı başımı mı yolmalıyım? Tehlu’ya ve meleklerine sövüp saymalı mıyım? Dövünmeli miyim? Hayır. Öyle davranmak uyduruk bir dramadan öteye gitmez.” Yüz ifadesi bir nebze yumuşadı. “Endişen için sağ ol. Ama bu, hikâyenin sadece bir parçası. En kötü parçası da değil hani. Ayrıca bunları kendimi acındırmak için anlatmıyorum.”</p>

    <p>Kvothe sandalyesini masadan geriye itip ayağa kalktı. “Hem zaten tüm bunlar uzun zaman önce yaşandı.” Anıları savuştururcasına bir el hareketi yaptı. “Zaman en iyi ilaçtır.”</p>

    <p>Ellerini ovuşturdu. “Şimdi gidip bize geceyi geçirtecek kadar odun getireceğim. Yanılmıyorsam hava soğuyacak. Ben dışarıdayken sen pişirmemiz için birkaç somun ekmek hazırlayabilir ve kendini toparlayabilirsin. Bana böyle ağlamaklı gözlerle bakmayı sürdürürsen ağzımdan tek kelime bile alamazsın.”</p>

    <p>Kvothe bunun ardından barın arkasına geçti ve mutfağa girerek hanın arka kapısına yöneldi.</p>

    <p>Gözlerini sertçe ovuşturan Bast ustasının arkasından baktı. “Bir şeylerle meşgul olduğu müddetçe sorun yok,” dedi usulca.</p>

    <p>“Affedersin?” dedi Tarihçi hiç düşünmeden. Ayağa kalkmak istemesine rağmen bunun için bir bahane bulamıyormuşçasına sandalyesinde huzursuzca kımıldandı.</p>

    <p>Gözleri yine bir insan mavisine dönüşmüş olan Bast sıcak bir şekilde tebessüm etti. “Senin kim olduğunu ve sana hikâyesini anlatacağını duyduğum zaman çok heyecanlandım. Son zamanlarda çok içine kapanıktı ve onu bu durumdan kurtaracak hiçbir şey yoktu. Elimden sadece oturup surat asmak geliyordu. Eminim ki güzel günleri hatırlamak...” Bast yüzünü ekşitti. “Kendimi pek de iyi ifade edemiyorum. Önceki davranışım için üzgünüm. Aklım başımda değildi.”</p>

    <p>“H-hayır,” diye aceleyle kekeledi Tarihçi. “Asıl ben... benim suçumdu. Özür dilerim.”</p>

    <p>Bast başını iki yana salladı. “Şaşırmıştın, ama beni sadece bağlamaya çalıştın.” Yüzünde ıstırap izleri belirdi. “Tabii benim için hoş bir durum değildi. Bacaklarının arasına tekme yemek gibi bir şey bu, ama bütün vücudun ağrıyor. Miden bulanıyor ve güçsüz düşüyorsun. Yine de sadece acı çekiyorsun. Beni yaralamış falan değilsin.” Utanmış gibi gözüktü. “Ben senin canını yakmaktan fazlasını yapacaktım. Hiç düşünmeden seni öldürebilirdim.”</p>

    <p>Huzursuz bir sessizlik çökmeden önce Tarihçi dedi ki, “Niye ikimizin de budalalık ettiğine dair Kvothe’nin sözünü dinleyip konuyu kapatmıyoruz?” İçinde bulundukları şartlara rağmen içtenlikle tebessüm etti. “Barıştık mı?” diyerek elini uzattı.</p>

    <p>“Barıştık.” Öncekinden çok daha samimi bir tavırla el sıkıştılar. Bast kolunu masanın karşı tarafından uzatırken gömleğinin yeni sıyrılmış ve bileğindeki bir morluk açığa çıkmıştı.</p>

    <p>Bast utangaç bir edayla yenini çekiştirerek morluğu örttü. “Beni tuttuğunda oldu,” dedi aceleyle. “Göründüğünden daha kuvvetli. Ama bunu ona söyleme, yoksa kendini kötü hisseder.”</p>

    <p class="paragraf">Kvothe mutfaktan çıkıp kapıyı arkasından kapadı. Etrafına bakınınca karşısında öyküsündeki bahar zamanı ormanını değil de, ılık bir güz akşamüstünü gördüğü için şaşırmış gibi bir hali vardı. Tabanı düz bir el arabasının kollarını tuttu ve yerdeki yaprakları ezerek onu hanın arkasındaki ağaçların arasına doğru sürdü.</p>

    <p>Hanın kışlık odun ihtiyacı pek de uzakta değildi. Ağaçların arasında sıra sıra meşe ve dişbudak kütüklerinden oluşan çarpık duvarlar yükseliyordu. Kvothe’nin el arabasına attığı iki parça yakacak odun, arabanın tabanına çarptığında bir davulunkine benzer boğuk bir ses çıkardı. Onları iki tane daha izledi. Kvothe’nin hareketleri hassas, yüzü ifadesiz, gözleriyse dalgındı.</p>

    <p>El arabasını odunla doldurmayı sürdürürken durmak üzere olan bir makine gibi hareketleri giderek yavaşladı. Sonunda tamamıyla durdu ve uzunca bir müddet taş gibi kıpırtısız bekledi. Ancak o zaman soğukkanlılığını kaybetti. Kendisini görecek kimse olmamasına karşın yüzünü ellerinin arasına sakladı ve dalga dalga gelen ağır, sessiz hıçkırıklarla vücudu sarsılırken sessizce ağladı.</p>
  </div>
</body>
</html>
