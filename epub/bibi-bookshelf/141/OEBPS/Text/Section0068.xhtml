<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Elli Dokuzuncu Bölüm</h1>

    <h2 class="baslik_2 sigil_not_in_toc">Bilinenler</h2>

    <p>Zamanla ve gerek Deoch’un, gerekse de Wilem’in yardımıyla sarhoş oldum.</p>

    <p>Sonrasında üç öğrenci zikzak çizerek de olsa Üniversite’ye yollandık. Bizi hafif hafif sallanarak yürürken hayal edin. Etraf sakin. Çan kulesi geç bir saati çalarken sessizliği bozacağı yerde onun altını çiziyor. Cırcırböcekleri de sessizliğe saygı gösteriyorlar. Çağrılarıyla kumaşa neredeyse görülemeyecek kadar küçük dikişler atıyorlar.</p>

    <p>Gece sıcak bir kadife gibi üçünün etrafını sarıyor. Bulutsuz gökyüzünde elmas misali ışıldayan yıldızlar, ayaklarının altındaki yolu gümüşi bir griye boyuyor. Üniversite ile Imre, bilimin ve sanatın kalbi; medeniyetin dört köşesinin en sağlamı. Burada, ikisinin arasında uzanan yolda yaşlı ağaçlardan ve rüzgâra boyun eğen çimenlerden başka hiçbir şey yok. Yabani bir açıdan bakıldığında gece mükemmel; korkunç denebilecek kadar güzel.</p>

    <p>Biri koyu, öteki açık, sonuncusu da en iyi tabiriyle kızıl üç oğlan geceyi fark etmiyor bile. Belki bir parçaları ediyor, ama genç ve sarhoş olmalarının yanı sıra kalplerinin bir yerinde asla yaşlanıp ölmeyeceklerini sanıyorlar. Ayrıca birbirleriyle dostlar ve ilelebet hatırlayacakları bir sevgiyi paylaşıyorlar. Daha başka pek çok şey bilseler de hiçbiri bunun kadar önemli gözükmüyor. Belki haklılar da.</p>
  </div>
</body>
</html>
