<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Seksen Beşinci Bölüm</h1>

    <h2 class="baslik_2 sigil_not_in_toc">Bana Karşı Kalkan Eller</h2>

    <p>Simmon ile Wilem beni Anker’ın Yeri’ndeki odama götürüp yatağa yatırdılar. Uyku kapısı ardında tam on sekiz saat geçirdim. Ertesi gün kalktığımda kendimi şaşırtıcı ölçüde iyi hissediyordum, özellikle de giyinik vaziyette yattığım ve mesanemin kavun kadar büyüdüğü düşünülecek olursa.</p>

    <p>Şansıma Jamison’un habercilerinden biri beni bulmadan önce bir şeyler yiyip yıkanabilecek kadar vaktim oldu. Hocalar Salonu’na çağrılıyordum. Yarım saat içinde boynuza gelecektim.</p>

    <p class="paragraf">Ambrose ile beraber hocaların masası önünde duruyorduk. Ambrose beni kasıtlı zarar vermekle suçlamıştı. Ben de misilleme olarak onu hırsızlık, başkasının malına zarar ve Bir Gizemiye Mensubuna Uygunsuz Davranışla suçlamıştım. Boynuza geldiğim önceki tecrübemin ardından Üniversite’nin resmi kural kitabı olan <em>Rerum Kodeks</em> ile haşır neşir olmuştum. Buralarda işlerin nasıl yürüdüğünü tam anlamıyla öğrenebilmek için kitabı baştan sona iki kere okumuştum. Artık kuralları avcumun içi gibi biliyordum.</p>

    <p>Maalesef bu, aynı zamanda başımın ne kadar belada olduğunu da bilmemi sağlıyordu. Kasıtlı zarar verme suçlaması çok ciddiydi. Beni Ambrose’a kasıtlı olarak zarar vermekten suçlu bulurlarsa kırbaçlanacak ve Üniversite’den atılacaktım.</p>

    <p>Ambrose’a zarar verdiğime hiç şüphe yoktu. Yara bere içindeydi ve topallıyordu. Alnında kocaman, kıpkırmızı bir sıyrık mevcuttu. Kolu da askıya alınmıştı, fakat olayı abartma amacıyla bu detayı kendisinin eklediğinden emindim.</p>

    <p>Asıl sorun meydanda neler olduğuna dair en ufak bir fikrimin bile olmamasıydı. Kimseyle konuşma fırsatı yakalayamamıştım. Hatta dün bana Kilvin’in atölyesinde yardım ettiği için Elodin’e teşekkür bile edememiştim.</p>

    <p>Hocalar sırayla her birimizin konuşmasına izin verdiler. En uslu tavrını takınmış olan Ambrose aşırı derecede kibardı. Bir süre sonra üzerindeki uyuşukluğun pek de az olmayan bir doz ağrı kesiciden kaynaklandığından şüphelendim. Gözlerindeki donuk bakışlardan, söz konusu ağrı kesicinin laudandum olduğunu tahmin ettim.</p>

    <p>“Şikâyetleri önem sırasına göre ele alalım,” dedi Şansölye, hikâyeyi farklı ağızlardan dinledikten sonra.</p>

    <p>Hemme Hoca elini kaldırdı ve Şansölye konuşması için başını sallayarak ona müsaade etti. “Oylamaya geçmeden önce suçlamaları elememiz gerek,” dedi Hemme. “E’lir Kvothe’nin şikâyetleri birbiriyle bağdaşmıyor. Bir öğrenci hem hırsızlık hem de başkasının malına zararla suçlanamaz. Ya biriyle ya da ötekiyle suçlanabilir.”</p>

    <p>“Niye öyle diyorsunuz, Hocam?” diye kibarca sordum.</p>

    <p>“Hırsızlık bir başkasının malına sahip olma anlamına gelir,” dedi Hemme makul bir ses tonuyla. “Yok edilen bir şeye nasıl sahip olunabilir? Suçlamalardan biri kaldırılmalı.”</p>

    <p>Şansölye bana baktı. “E’lir Kvothe, şikâyetlerinin birinden vazgeçmek istiyor musun?”</p>

    <p>“Hayır efendim.”</p>

    <p>“Öyleyse hırsızlık suçlamasının kaldırılması için teklifte bulunuyorum,” dedi Hemme.</p>

    <p>Şansölye ona dik dik bakarak söz almadan konuşmasını kınadı, ardından tekrar bana doğru döndü. “Mantık karşısında inat etmek pek takdire şayan bir davranış değildir, E’lir. Hemme Hoca inandırıcı bir sav öne sürdü.”</p>

    <p>“Hemme Hoca’nın savı kusurludur,” dedim hiç istifimi bozmadan. “Hırsızlık bir başkasının malına <em>el koymayı</em> gerektirir. Çalınan bir şeyin yok edilemeyeceğini iddia etmek saçmalıktır.”</p>

    <p>Bu sözler üzerine hocalardan birkaçının kafa salladığını gördüm, fakat Hemme vazgeçmedi. “Lorren Hoca, hırsızlığın cezası nedir?”</p>

    <p>“Öğrenci ikiden fazla olmamak üzere tek başlı kırbaçla sırtından kırbaçlanır,” diye ezberden okudu Lorren. “Ve çaldığı malı ya da bedelini geri verip üstüne bir gümüş talent ceza öder.”</p>

    <p>“Peki ya başkasının malına zararın cezası?”</p>

    <p>“Öğrenci malın yenisi yahut onarımı için gereken bedeli öder.”</p>

    <p>“Görüyorsunuz ya,” dedi Hemme. “Re’lar Ambrose’un aynı lavta için iki kez ödeme yapma olasılığı söz konusu. Bu hiç de adil olmaz. Böyle bir şey aynı suç için iki kez cezalandırılması anlamına gelir.”</p>

    <p>“Hayır, Hemme Hoca,” diye lafa girdim. “Hırsızlık ve mala zarar için ayrı ayrı cezalandırılması anlamına gelir.” Şansölye bana az önce Hemme’nin söz almadan konuşarak hak ettiği bakışı attı, fakat devam ettim. “Ona lavtamı ödünç verseydim ve lavtamı kırsaydı, durum daha farklı olurdu. Aynı şekilde lavtamı çalıp sağlam bıraksaydı, durum yine daha farklı olurdu. Fakat burada ikisinden biri söz konusu değil. İkisi de söz konusu.”</p>

    <p>Şansölye bizi susturmak için parmak eklemleriyle masaya vurdu. “Öyleyse suçlamalarından hiçbirini geri çekmeyecek misin?”</p>

    <p>“Çekmeyeceğim.”</p>

    <p>Hemme elini kaldırarak yeniden söz aldı. “Hırsızlık suçlamasının kaldırılmasını teklif ediyorum.”</p>

    <p>“Kabul edenler?” dedi Şansölye bıkkın bir sesle. Hemme hemen elini kaldırdı. Onu Brandeur, Mandrag ve Lorren izledi. “Beş buçuğa dört: Teklif reddedilmiştir.”</p>

    <p>Şansölye birinin işleri yeniden yavaşlatmasına fırsat bırakmadan sözlerini sürdürdü. “Re’lar Ambrose’u mala zarardan kim suçlu buluyor?” Hemme ile Brandeur hariç herkes elini kaldırdı. Şansölye bana baktı. “Lavtan için ne kadar ödemiştin?”</p>

    <p>“Dokuz talent, altı mangır,” diye yalan söyledim, bunun makul bir bedel olduğunu bilerek.</p>

    <p>Ambrose bu sözlerle biraz kendine geldi. “Hadi oradan. Ömründe on talenti bir arada görmemişsindir.”</p>

    <p>Şansölye onun bu çıkışına kızarak parmak eklemleriyle masaya vurdu. Fakat Brandeur konuşmak için el kaldırdı. “Re’lar Ambrose ilginç bir noktaya parmak bastı. Buraya yoksul gelen bir öğrenci o kadar parayı nasıl elde edebilir?”</p>

    <p>Hocalardan birkaçı bana soran gözlerle baktılar. Utanmışçasına boynumu büktüm. “Kâğıt oynayarak kazandım, efendim.”</p>

    <p>Keyifli fısıldaşmalar yaşandı. Elodin yüksek sesle güldü. Şansölye yine masaya vurdu. “Re’lar Ambrose dokuz talent, altı mangır cezaya çarptırılmıştır. Bu karara karşı çıkan var mı?”</p>

    <p>Hemme elini kaldırdı ve yapılan bir oylamayla susturuldu. “Gelelim hırsızlık suçlamasına. Kaç kırbaç isteniyor?”</p>

    <p>“Hiç,” dedim bazı kaşların kalkmasına yol açarak.</p>

    <p>“Kimler Re’lar Ambrose’u hırsızlıktan suçlu buluyor?” dedi Şansölye. Menime, Brandeur ve Lorren ellerini aşağıda tuttular. “Re’lar Ambrose on talent, altı mangırlık cezaya çarptırılmıştır. Bu karara karşı çıkan var mı?”</p>

    <p>Hemme surat asarak bu sefer elini aşağıda tuttu.</p>

    <p>Şansölye derin bir nefes alıp verdi. “Baş Arşivci, Bir Gizemiye Mensubuna Uygunsuz Davranış suçunun cezası nedir?”</p>

    <p>“Suçun şiddetine bağlı olarak öğrenci para cezasına çarptırılabilir, kırbaçlanabilir, Gizemiye’den uzaklaştırılabilir ya da Üniversite’den atılabilir,” dedi Lorren soğukkanlılıkla.</p>

    <p>“İstenilen ceza nedir?”</p>

    <p>“Gizemiye’den uzaklaştırma,” dedim sanki bu, dünyadaki en doğal şeymiş gibi.</p>

    <p>Ambrose sükûnetini yitirdi. “Ne?” dedi hayret içinde, dönüp bana bakarak.</p>

    <p>Hemme de hemen lafa karıştı. “Herma, işin iyice cılkı çıktı.”</p>

    <p>Şansölye bana kınayan gözlerle baktı. “Korkarım Hemme Hoca ile hemfikir olmak zorundayım, E’lir Kvothe. Ortada uzaklaştırma gerektiren bir durum olduğunu sanmıyorum.”</p>

    <p>“Size katılmıyorum,” dedim ikna kabiliyetimin tamamını kullanmaya çalışarak. “Duyduklarınızı bir düşünün. Ambrose bana karşı duyduğu kişisel husumetten başka hiçbir sebep olmaksızın beni başkalarının yanında küçük düşürmeyi, sonra da tek değerli eşyamı çalıp yok etmeyi seçti.</p>

    <p>“Bu bir Gizemiye mensubunun sergilemesi gereken türden bir davranış mıdır? Diğer Re’larları da böyle davranmaları için cesaretlendirmek mi istiyorsunuz? Gizemci olmayı arzulayan öğrencilerinizin çocukça zalimlikler ve kindar davranışlar göstermelerini tasvip mi ediyorsunuz? Bir gizemci yakılmayalı tam iki yüz yıl oldu. Bunun gibi zalim çocuklara,” Ambrose’u işaret ettim, “gulden verecek olursanız uzun zamandır devam eden bu huzur ve güven ortamı birkaç sene içinde bozulacaktır.”</p>

    <p>Sözlerim hocaları etkilemişti. Bunu gözlerinden anlayabiliyordum. Bakışları karşısındaki suratlar arasında gidip gelen Ambrose yanımda huzursuzca kıpırdandı.</p>

    <p>Kısa bir sessizliğin ardından Şansölye oylamaya geçti. “Re’lar Ambrose’un uzaklaştırılmasını isteyenler?”</p>

    <p>Önce Arwyl’in eli kalktı. Onu Lorren, Elodin ve Elxa Dal’ınkiler izledi. Gergin bir an yaşandı. Onların da el kaldırmalarını umarak Kilvin ile Şansölye’ye baktım.</p>

    <p>O gergin an geçti. “Suçlama reddedilmiştir.” Ambrose rahat bir nefes verdi. Fazla hayal kırıklığına uğramamıştım. Aslına bakılırsa konuyu buraya kadar getirebilmem bile beni şaşırtmıştı.</p>

    <p>“Şimdi,” dedi Şansölye, kendini büyük bir mücadeleye hazırlar gibi. “E’lir Kvothe’ye yönelik kasıtlı zarar verme suçlamasına geçebiliriz.”</p>

    <p>“Dört ile on beş arası kırbaç ve Üniversite’den atılmak,” diye ezberden okudu Lorren.</p>

    <p>Ambrose dönüp bana baktı. Kafasındaki çarkların döndüğünü, hocaları karşısına almadan bana ne kadar ağır bir bedel ödetebileceğini hesaplamaya çalıştığını görebiliyordum. “Altı.”</p>

    <p>Göğsümün orta yerine bir korkunun çöktüğünü hissettim. Kırbaçlanmak umurumda değildi. Kovulmamak için iki düzine kez kırbaçlanmaya razıydım. Üniversite’den atılacak olursam hayatım sona ererdi. “Şansölye?” dedim.</p>

    <p>Bana yorgun ama şefkatli bir ifadeyle baktı. Bakışları durumumu anladığını, ama işi sonuna vardırmaktan başka seçeneği olmadığını söylüyordu. Gözlerindeki acıma duygusu beni ürküttü. Neler olacağını biliyordu. “Evet, E’lir Kvothe?”</p>

    <p>“Birkaç söz söyleyebilir miyim?”</p>

    <p>“Savunmanı zaten sundun,” diye noktayı koydu.</p>

    <p>“Ama ne yaptığımı bilmiyorum ki!” diye atıldım, panik karşısında soğukkanlılığımı yitirerek.</p>

    <p>“Altı kırbaç ve okuldan atılma,” diye resmi bir ses tonuyla konuştu Şansölye, çıkışımı görmezden gelerek. “Kabul edenler?”</p>

    <p>Hemme elini kaldırdı. Ardından Brandeur ve Arwyl de. Şansölye’nin elini kaldırdığını görünce içim cız etti. Onu Lorren, Kilvin ve Elxa Dal izledi. Son olarak Elodin tembelce gülümsedi ve elini kaldırıp selam verircesine parmaklarını oynattı. Dokuz el de havadaydı. Üniversite’den atılacaktım. Hayatım sona ermişti.</p>
  </div>
</body>
</html>
