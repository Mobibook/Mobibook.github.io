<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Dokuzuncu Bölüm</h1>

    <h2 class="baslik_2 sigil_not_in_toc">Parmaklar ve Teller</h2>

    <p>Başlangıçta bir makine gibiydim; beni canlı tutacak faaliyetleri hiç düşünmeden yerine getiriyordum.</p>

    <p>Yakaladığım ikinci ve üçüncü tavşanları yedim. Bir miktar yabani böğürtlen buldum. Kök bulmak için toprağı kazdım. Dördüncü günün sonunda hayatta kalmak için gereken her şeye sahiptim: etrafı taşlarla çevrili bir ateş çukuru ve lavtam için bir korunak. Hatta acil durumlar için küçük bir gıda stokum bile vardı.</p>

    <p>Bir de hiç gerek duymadığım bir şeye sahiptim: zaman. Temel ihtiyaçlarımı giderdikten sonra yapacak hiçbir şeyim olmadığını gördüm. Sanırım zihnimin küçük bir bölümü, işte bu zaman uyanmaya başladı.</p>

    <p>Sakın kendimi toparladığımı zannetmeyin. Bir dönü öncesinde olduğum kişi değildim. Ne yaparsam yapayım zihnimin tamamını kullanıyor, beynimin geçmişi hatırlayabilecek hiçbir bölümünü boş bırakmıyordum.</p>

    <p>Giderek zayıflayıp pejmürde bir hal aldım. Bazen güneş, bazen de yağmur altında uyudum ve yumuşak çimlerin, nemli toprağın ya da sivri taşların üzerinde sadece kederin verebileceği bir kayıtsızlıkla yattım. Etrafıma sadece yağmur yağdığı zamanlarda dikkat ettim, çünkü yalnız öyle zamanlarda lavtamı çıkaramıyordum ve bu da bana ıstırap veriyordu.</p>

    <p>Tabii bol bol lavta çaldım. Tek tesellim buydu.</p>

    <p>İlk ayın sonunda parmaklarım taş kadar sert nasırlar bağlamıştı ve lavtayı saatlerce çalabilir hale gelmiştim. Hafızamdaki tüm şarkıları tekrar tekrar çaldım. Sonra kısmen hatırladığım şarkılara geçerek unuttuğum bölümleri elimden geldiğince doldurdum.</p>

    <p>Nihayet uyandığım andan tekrar uyuduğum ana kadar çalabilir hale geldim. Bildiğim şarkıları bırakıp yenilerini uydurmaya başladım. Daha önce de şarkı yazmıştım; hatta babama yardım ettiğim bile olmuştu. Ama artık bu işe tüm dikkatimi veriyordum. Şarkılarımdan bazıları bugün bile aklımdadır.</p>

    <p>Çalmaya başladıktan kısa bir zaman sonra... bunu nasıl tanımlayabilirim?</p>

    <p>Şarkılardan başka bir şey çalar oldum. Güneş çimleri ısıttığında ve havadaki hafif bir esinti sizi serinlettiğinde kendinizi farklı hissedersiniz ya, işte ben de öyle hissedene kadar çaldım da çaldım. Çıkan ses “Sıcak Çimler ve Serin Esinti” gibi çıkana dek çaldım.</p>

    <p>Sadece kendim için çalıyordum, ama sözünü sakınmayan bir dinleyiciydim. Rüzgârın Yaprakları Savuruşunu’nu çıkarana dek üç gün boyunca lavta çaldığımı hatırlıyorum.</p>

    <p>İkinci ayın sonunda etrafımdaki şeyleri onları gördüğüm ve hissettiğim kadar kolayca çalabiliyordum: Bulutların Ardında Batan Güneş, Su İçen Kuşlar, Eğreltiotlarını Kaplayan Çiğ.</p>

    <p>Üçüncü ayın bir yerinde çalacak şeyler bulmak için dışarı bakmayı bırakıp kendi içime bakmaya başladım. Ben’le Beraber Arabada Gitmek, Ateşin Karşısında Babamla Beraber Şarkı Söylemek, Shandi’nin Dansını Seyretmek, Dışarıda Hava Güzel Olduğunda Yapraklara Basarak Yürümek, Annemin Tebessümü gibi şeyler çalar oldum.</p>

    <p>Bu şeyleri çalmanın içimi sızlattığını söylememe gerek yoktur herhalde. Ama çektiğim acı, lavta tellerinde gezinen narin parmaklar gibiydi. Kanayan yüreğimin yakında nasır tutacağını umuyordum.</p>

    <p class="paragraf">Yazın sonuna doğru tellerden biri onarılamayacak biçimde koptu. O günün büyük bölümünü ne yapacağımı bilemeden sessiz bir durgunluk içinde geçirdim. Zihnim hâlâ uyuşmuş bir haldeydi ve büyük bölümü uykudaydı. Soruna eski zekâmın silik bir gölgesiyle yaklaştım. Yeni bir tel yapamayacağıma ya da elde edemeyeceğime karar verdikten sonra oturup altı telle çalmayı öğrenmeye başladım.</p>

    <p>Bir dönü içinde altı teli neredeyse yedisi kadar iyi kullanır oldum. Üç dönü sonra Yağmur Yağmasını Beklerken’i çalarken ikinci tel de koptu.</p>

    <p>Bu sefer hiç tereddüt etmeden işlevsiz teli çıkarıp attım ve tekrar öğrenmeye başladım.</p>

    <p>Hasat’ın ortalarında üçüncü tel koptu. Neredeyse yarım gün uğraştıktan sonra üç kopuk telin çok fazla olduğunu anladım. Bu yüzden çakımı, yarım top ipliğimi ve Ben’in kitabını yırtık pırtık bohçama sardım. Ardından babamın lavtasını omzuma vurup yürümeye koyuldum.</p>

    <p>Güz Yapraklarını Düşüren Kar’ı, Nasır Tutmuş Parmakları ve Dört Telli Lavta’yı mırıldanmaya çalıştım, fakat çalmakla aynı şey değildi.</p>

    <p class="paragraf">Planım bir yol bulup bir kasabaya varana dek onu takip etmekti. Bunları nerede bulabileceğime, hangi istikamette bulunabileceklerine veya adlarının ne olabileceğine dair hiçbir fikrim yoktu. Birleşik Eyaletler’in güneyinde bir yerde olduğumu biliyordum, ama tam konumum kazıp çıkarmak istemediğim diğer anılarımla beraber zihnimin derinlerinde bir yere gömülüydü.</p>

    <p>Hava durumu karar vermeme yardımcı oldu. Sonbahar serinliğinin yerini kış soğuğu almaktaydı. Havanın güneyde daha sıcak olduğunu biliyordum. Daha iyi bir planım da olmadığından güneşi sol omzuma aldım ve katedebildiğim kadar mesafe katetmeye çalıştım.</p>

    <p>Sonraki bir dönü boyunca epey zorlandım. Yanımda taşıdığım az miktardaki gıda kısa sürede tükendi ve acıktığımda durup meyve toplamak zorunda kaldım. Bazı günler su bulamadığım oluyordu; bulduğum zaman da onu içine koyup yanımda taşıyabileceğim bir şeyim yoktu. Üzerinde ilerlediğim küçük araba yolu daha büyük bir yolla birleşti ve o da daha büyüğüyle. Pabuçlarımın içinde ayaklarım soyulup su topladı. Bazı geceler çok soğuk geçiyordu.</p>

    <p>Yolda hanlar bulduğum oluyordu, ama at yalaklarından su çalmam hariç onlardan hep uzak durdum. Aynı şekilde birkaç küçük kasabayla da karşılaştım, fakat benim daha büyük bir yere ihtiyacım vardı. Çiftçilerin lavta telleriyle işi olmazdı.</p>

    <p>İlk başta ne zaman bir arabanın veya atın yaklaştığını duysam topallayarak kendimi yol kenarına atıyordum. Ailemin öldürüldüğü akşamdan beri kimseyle tek kelime etmemiştim. On iki yaşındaki bir çocuktan ziyade vahşi bir hayvan gibiydim. Ama sonunda yol çok büyük ve işlek bir hal aldı. Ben de kendimi saklanmaktan çok yürür halde bulmaya başladım. Nihayet trafiğe göğüs gerdim ve fazla dikkat çekmediğimi görmek içimi rahatlattı.</p>

    <p>Bir sabah bir saatten az yürümüşken arkadan bir arabanın yaklaştığını duydum. Yol iki arabanın yan yana gidebileceği kadar genişti, ama ne olur ne olmaz diye yol kenarındaki otlara yanaştım.</p>

    <p>“Hey, çocuk!” diye arkamdan bağırdı sert bir erkek sesi. Dönüp bakmadım. “Merhaba, çocuk!”</p>

    <p>Yine arkama bakmaksızın yoldan çıkarak kenardaki çimlerin arasına girdim. Gözlerimi ayaklarıma diktim.</p>

    <p>Araba yavaşça yanıma yanaştı. Ses az öncekinden iki kat daha gür böğürdü. “Çocuk, çocuk!”</p>

    <p>Başımı kaldırınca güneşe karşı gözlerini kısan yaşlı ve pörsümüş bir adamla karşılaştım. Yaşı kırkla yetmiş arasında bir yerdeydi. Yanında geniş omuzlu, alelade yüzlü genç bir adam oturuyordu. Baba ile oğul olduklarını tahmin ettim.</p>

    <p>“Sağır mısın, çocuk?” Yaşlı adam sözcüğü <em>saar</em> diye telaffuz etmişti.</p>

    <p>Başımı iki yana salladım.</p>

    <p>“Öyleyse aptal mısın?”</p>

    <p>Başımı tekrar sağa sola salladım. “Hayır.” Biriyle konuşmak çok garip geliyordu. Sesim kullanılmaya kullanılmaya paslanıp sertleşmiş gibi bir tuhaf çıkıyordu.</p>

    <p>Bana gözlerini kısarak baktı. “Şehre mi gidiyorsun?”</p>

    <p>Tekrar konuşmak istemediğimden kafa sallamakla yetindim.</p>

    <p>“Gel öyleyse.” Başıyla arabanın arkasını işaret etti. “Sam senin gibi ufak bir veledi çektiğine aldırmaz.” Katırının sağrısını sıvazladı.</p>

    <p>Razı gelmek kaçıp gitmekten daha kolaydı. Ayrıca pabuçlarımı dolduran ter ayaklarımdaki yaraları yakıyordu. Üstü açık arabaya arkadan yanaştım ve kasasına çıktıktan sonra lavtamı yanıma çektim. Kasanın dörtte üçü büyük çuvallarla doluydu. Birkaç tane yamru yumru kabak, ağzı açık bir çuvaldan kasaya saçılmıştı.</p>

    <p>Yaşlı adam dizginleri şaklattı. “Deh!” dedi ve katır gönülsüzce yola koyuldu. Başıboş kabaklardan bir iki tanesini ağzı açılmış çuvala geri koydum. Yaşlı çiftçi başını çevirip bana tebessüm etti. “Sağ ol, çocuk. Benim adım Seth ve bu da Jake. Otursan iyi olacak. Yoldaki bir tümseğe rast gelirsek aşağı düşebilirsin.” Sebepsiz yere tedirgin olarak, ne beklemem gerektiğini bilmeksizin çuvallardan birinin üstüne oturdum.</p>

    <p>Yaşlı çiftçi dizginleri oğluna verip aralarındaki bir bohçadan büyük ve kahverengi bir ekmek çıkardı. Ekmekten kocaman bir parça kopardı, üzerine kalın bir tabaka tereyağı sürdü ve bana uzattı.</p>

    <p>Bu basit iyilik karşısında içim cız etti. Ekmek yemeyeli yarım sene olmuştu. Yumuşak ve sıcaktı; tereyağı da tatlı. Bir parçasını bohçama tıkıştırarak sonraya sakladım.</p>

    <p>Suskun geçen çeyrek saatin ardından yaşlı adam bana doğru döndü. “O şeyi çalmayı bilir misin, çocuk?” Lavta kutusunu işaret etti.</p>

    <p>Kutuya sarıldım. “Bozuk.”</p>

    <p>“Ah,” dedi hayal kırıklığıyla. Benden inmemi isteyecek sandım, ama onun yerine gülümseyerek yanındaki delikanlıyı işaret etti. “Öyleyse biz seni eğlendiririz.”</p>

    <p>Tanrı’dan bile daha eski bir meyhane şarkısı olan Tenekeci Tanner’ı söylemeye başladı. Bir saniye sonra oğlu da ona katıldı. Sert seslerinin yarattığı o basit ahenk bana başka at arabalarını, farklı şarkıları ve unutulmuş bir evi hatırlatarak yüreğimi sızlattı.</p>
  </div>
</body>
</html>
