<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmışıncı Bölüm</h1>

    <h2 class="baslik_2 sigil_not_in_toc">Talih</h2>

    <p>Ertesi gün ömrümün ilk akşamdan kalmalığıyla sözlü sınavın çekilişine gittim. Kendimi bitkin hissederek ve biraz midem bulanarak en kısa kuyruğa girdim ve etrafta gezinen, alan, satan, takas eden, çoğunlukla da sınavları için çektikleri kuralardan yakınan yüzlerce öğrencinin gürültüsüne aldırış etmemeye çalıştım.</p>

    <p>“Arliden oğlu Kvothe,” dedim nihayet sıra bana gelince. Hayatından bezmiş gibi gözüken görevli kadın adımı yazdı ve siyah kadife torbanın içinden bir taş çektim. Taşta, “Hepten: Öğle,” yazıyordu. Yani beş gün sonrası. Ders çalışmak için bol bol vaktim vardı.</p>

    <p>Fakat Koğuş’a gitmek üzere arkama dönerken aklıma bir fikir geldi. Ders çalışmaya ne kadar ihtiyacım vardı? Daha da önemlisi Arşiv’e giremeden kendimi ne kadar geliştirebilirdim?</p>

    <p>Biraz düşündükten sonra orta ve baş parmaklarımı uzatıp elimi kaldırdım. Beş gün sonrasına aldığım sıramı satmak istediğimi gösteriyordum.</p>

    <p>Tanımadığım bir öğrencinin bana yaklaşması uzun sürmedi. “Dördüncü gün,” dedi kız, kendi taşını göstererek. “Takas karşılığında sana bir mangır veririm.” Başımı iki yana salladım. Omuz silkip yanımdan ayrıldı.</p>

    <p>Revir’den bir Re’lar olan Galven çıkageldi. Kaldırdığı işaret parmağıyla bugünün akşamüzeri için bir sırası olduğunu gösteriyordu. Gözlerinin altındaki morluklara ve kaygılı yüz ifadesine bakarak sınava bu kadar erken girme heveslisi olmadığını anladım. “Beş mangıra ne dersin?”</p>

    <p>“Bir talent düşünüyordum...”</p>

    <p>Kafa sallayarak taşını parmakları arasında çevirdi. İstediğim ücret aşırı değildi. Hiç kimse daha ilk günden sınava girmek istemezdi. “Belki sonra. Biraz daha bakınacağım.”</p>

    <p>Onun uzaklaşmasını seyrederken bir günün yarattığı fark karşısında şaşırmadan edemedim. Dün beş mangır bana bir servet gibi gelirdi, fakat bugün kesem epey ağırdı.</p>

    <p>Geçen gece ne kadar para kazandığımı düşünürken Wilem ile Simmon’un geldiklerini gördüm. Wil’in Cealdimlilere özgü o koyu renkli teni biraz solgun gibiydi. Onun da dün geceki maceramızın etkilerini henüz üzerinden atamadığını tahmin ettim.</p>

    <p>Öte yandan Sim her zamanki gibi neşeli ve coşkuluydu. “Bil bakalım kimler bu akşamüstünü çektiler?” Başımla arkamı işaret etti. “Ambrose ile birkaç arkadaşı. Adil bir dünyada yaşadığımıza inanasım geliyor.”</p>

    <p>Dönüp kalabalığı tararken Ambrose’u görmeden önce sesini duydum. “...aynı torbadan olduğuna göre doğru düzgün karıştıramamışlar. Tüm bu baştan savma zırvalığa yeniden başlamalılar ve...”</p>

    <p>Ambrose ve iyi giyimli birkaç arkadaşı yan yana yürüyorlar, bir yandan da gözleriyle kalabalığa bakınarak kalkmış eller arıyorlardı. Ambrose benden beş metre ötedeyken nihayet yüzümü gördü ve yaklaştığı elin bana ait olduğunu fark etti.</p>

    <p>Aniden durup kaşlarını çattı, sonra da kısa bir kahkaha attı. “Zavallı çocuk. O kadar boş zamanın var ama hiç değerlendiremiyorsun. Lorren seni daha Arşiv’e almadı mı?”</p>

    <p>“Gene başlıyoruz,” dedi Wil bezgin bir sesle arkamdan.</p>

    <p>Ambrose bana gülümsedi. “Bak ne diyeceğim. Sınavdaki sıran için sana yarım peni ve eski gömleklerimden birini veririm. Bu sayede üzerindekini nehirde yıkarken giyecek bir şeyin olur.” Arkadaşları kıkırdayarak beni baştan aşağı süzdüler.</p>

    <p>Ambrose’u memnun etmemek için yüzümü ifadesiz tuttum. Aslında sadece iki gömleğim olduğunun fazlasıyla bilincindeydim. Üstelik iki dönem boyunca giyildiklerinden, giderek daha da hırpani bir hal alıyorlardı. Dahası Çamaşırhane’ye verilecek param olmadığı için onları <em>sahiden de</em> nehirde yıkıyordum.</p>

    <p>“Yok sağ ol, almayayım,” dedim hiç bozuntuya vermeden. “Gömleklerinin etekleri benim zevkime göre biraz fazla boyalı.” Sözlerimi vurgulamak için kendi gömleğimin önünü çekiştirdim. Yakındaki öğrencilerden bazıları güldüler.</p>

    <p>“Anlamadım,” dediğini duydum Sim’in Wil’e.</p>

    <p>“Ambrose’ta bir hastalık olduğunu ima ediyor.” Wil biraz duraksadı. “<em>Edamete tass.</em> Fahişelerden kapılan bir şey. Bir tür akıntıya sebep olur ve...”</p>

    <p>“Tamam, tamam,” dedi Sim hemen. “Anladım, lyy. Üstelik Ambrose yeşil giyiyor.”</p>

    <p>Bu sırada Ambrose esprim karşısında kendini kalabalıkla beraber gülmeye zorladı. “Eh, sanırım bunu hak ettim,” dedi. “Pekâlâ, fakire sadaka vermeden geçmek olmaz.” Kesesini çıkartıp salladı. “Ne kadar istiyorsun?”</p>

    <p>“Beş talent,” dedim.</p>

    <p>Tam kesesini açacakken donakaldı. Ondan inanılmaz bir meblağ istemiştim. Sıramın hak ettiğinden çok daha fazlasını alarak Ambrose’u tokatlayacağımı uman kimi seyirciler birbirlerini dürttüler.</p>

    <p>“Üzgünüm,” dedim. “Başka bir para birimine dönüştürmemi ister misin?” Ambrose’un geçen dönemki sınavında aritmetik dersini yüzüne gözüne bulaştırdığı yaygın olarak biliniyordu.</p>

    <p>“Beş çok saçma,” dedi. “Bu saatten sonra bir bile alabilirsen şanslısın.”</p>

    <p>Kayıtsızca omuz silktim. “Dörde de razıyım.”</p>

    <p>“Bire razı olman gerekecek,” diye üsteledi Ambrose. “Beni budala mı sandın?”</p>

    <p>Derin bir nefes aldım, verdim ve teslim oldum. “Acaba... bir talent, dört mangıra kadar çıkabilir misin?” diye sordum, sesimin ne kadar acınası çıktığına kendim bile tiksinerek.</p>

    <p>Ambrose çakal gibi gülümsedi. “Bak ne diyeceğim,” dedi bonkörce. “İçimi sızlattın. Sana bir ve üç vereceğim.”</p>

    <p>“Teşekkürler, bayım,” dedim uysalca. “Eksik olmayın.” Ambrose’un teklifini direnmeden kabul ettiğimi gören kalabalığın hüsranını sezebiliyordum.</p>

    <p>“Lafı mı olur,” dedi Ambrose burnu havalarda. “Fakirlere yardım etmek benim için bir zevktir.”</p>

    <p>“Vintas parasına göre bana iki baş, altı kırık, iki peni ve dört şilin borçlusun.”</p>

    <p>“Para dönüşümünü kendim de yapabilirim,” diye çıkıştı Ambrose. “Çocukluğumdan beri babamın maiyetiyle beraber dünyayı geziyorum. Para nasıl harcanır bilirim.”</p>

    <p>“Tabii ki bilirsin.” Boynumu büktüm. “Amma aptalım.” Başımı merakla kaldırdım. “Peki hiç Modeg’de bulundun mu?”</p>

    <p>“Elbette,” dedi dalgın bir halde, sikkeleri kesesinden çıkarmakla uğraşırken. “Cershaen’deki kraliyet sarayına bile girdim. Hem de iki kez.”</p>

    <p>“Modeg asilzadelerinin pazarlık yapmayı soylu kanı taşıyanlar için aşağılık bir davranış olarak gördükleri doğru mu?” diye masum masum sordum. “Duyduğuma göre o tür şeyleri soysuzluğun ya da fukaralığın kesin bir kanıtı kabul ediyorlarmış...”</p>

    <p>Ambrose işini yarıda bırakıp başını kaldırdı ve gözlerini kısarak bana baktı.</p>

    <p>“Eğer sahiden öyleyse, pazarlık yaparak benim seviyeme inmen büyük nezaket.” Kocaman sırıttım. “Biz Ruhlar öyle şeylere bayılırız.” Etrafımızdaki, sayıları birkaç düzineye ulaşmış izleyicilerden gülüşmeler yükseldi.</p>

    <p>“Pazarlık ettiğim falan yok,” dedi Ambrose.</p>

    <p>Yüzüme bir endişe maskesi oturttum. “Ah, çok özür dilerim, lordum. Elinizin darda olduğundan haberim yoktu...” Ona doğru birkaç adım atıp çekiliş taşımı uzattım. “Buyurun, sadece yarım peniye sizin olsun. Hayırseverliği ben de severim.” Tam önünde durarak taşı neredeyse gözüne soktum. “Lütfen, ısrar ediyorum. İhtiyacı olanlara yardım etmek benim için bir zevktir.”</p>

    <p>Ambrose’un yüzü kıpkırmızı kesildi. “Onu alıp bir tarafına sok,” diye alçak sesle tısladı. “Ve sabah akşam bezelye yiyip nehirde yıkanırken şunu aklından çıkarma: Senin bomboş ceplerle buradan çekip gittiğin gün ben arkandan el sallıyor olacağım.” Tam anlamıyla gururu incinmiş bir adam tablosu çizerek yanımdan hışımla ayrıldı.</p>

    <p>Etraftaki kalabalıktan yer yer alkışlar yükseldi. Eğilerek sağıma soluma selam verdim.</p>

    <p>“Bu müsabakanın skoru kaç oldu?” diye Sim’e sordu Wil.</p>

    <p>“Ambrose iki, Kvothe üç.” Sim bana baktı. “Daha iyisini yapabilirdin.”</p>

    <p>“Dün gece fazla uyumadım,” diye itirafta bulundum.</p>

    <p>“Ne zaman böyle davransan sana daha da ağır bir karşılık veriyor,” dedi Wil.</p>

    <p>“Birbirimize laf sokmak dışında elimizden bir şey gelmez,” dedim. “Hocaların gözü üzerimizde. Aşırıya kaçan bir şey yaparsak Bir Gizemiye Mensubuna Uygunsuz Davranış suçuyla okuldan atılırız. Bunca zamandır Ambrose’un hayatını niye cehenneme çevirmedim sanıyorsunuz?”</p>

    <p>“Tembel olduğundan mı?” diye fikir yürüttü Wil.</p>

    <p>“Tembellik en üstün vasıflarımdan biridir,” dedim rahat bir edayla. “Tembel olmasaydım <em>Edamete tass</em> sözünü tercüme ederdim ve ‘Ödem Akıntısı’ anlamına geldiğini öğrenince kalbim kırılırdı.” Baş ve orta parmaklarımı uzatarak elimi yeniden havada kaldırdım. “Onun yerine karşılığının ‘nemseri hastalığı’ olduğunu farz edecek ve böylece dostluğumuzu zedelemekten kaçınmış olacağım.”</p>

    <p>Sonunda sıramı Jaxim adlı çaresiz durumdaki bir Balıkhane Re’larına sattım. Zorlu bir pazarlığın ardından altı mangır ve sonradan belirlenecek bir kıyak kazandım.</p>

    <p>Hiç ders çalışamadığım düşünülürse sınavım fena geçmedi. Hemme’nin garezi sürüyordu. Lorren mesafeliydi. Elodin başını masaya dayamıştı ve uyur gibi bir hali vardı. Harç ücretim tamı tamına altı talent olarak belirlendi. İlginç bir duruma düşmüştüm...</p>

    <p class="paragraf">Imre’ye uzanan yol ıssız sayılırdı. Güneş ağaçlara vuruyor, rüzgâr beraberinde güzün yakın bir zamanda getireceği serinliğin izini taşıyordu. Öncelikle lavtamı almak için Eolian’a yollandım. Stanchion dün gece enstrümanımı orada bırakmam için ısrar etmiş, eve yapacağım uzun ve sarhoş yürüyüş sırasında ona bir zarar gelebileceğini belirtmişti.</p>

    <p>Eolian’a yaklaşırken Deoch’un kapı eşiğine yaslanarak parmakları arasında bir sikke çevirdiğini gördüm. Beni fark edince gülümsedi. “Selamlar! Dün geceki halinize bakarak senin ve dostlarının nehirde boğulup gideceğinizi sanmıştım.”</p>

    <p>“Karşı yönlere doğru sallanıyorduk,” diye açıkladım. “Bu sayede birbirimizi dengeledik.”</p>

    <p>Deoch bir kahkaha attı. “Seninki içeride.”</p>

    <p>Yüzümün kızarmasını engellemeye çalıştım ve Denna’yı burada bulma ümitlerimden nasıl haberdar olduğunu merak ettim. “Ona <em>benimki</em> demek doğru olur mu bilemiyorum.” Ne de olsa Sovoy dostumdu.</p>

    <p>Deoch omuz silkti. “Adına ne dersen de, Stanchion onu barın arkasına attı. Fazla samimi olup da onu parmaklamaya başlamadan önce gidip ortağımı durdursan iyi edersin.”</p>

    <p>İçimi bir öfke kapladı ve dilimin ucuna kadar gelen sert sözleri güçlükle bastırdım. Lavtam. Lavtamdan bahsediyordu. Deoch yüzümdeki ifadeyi ne kadar az görürse o kadar iyi olacağını düşünerek hemen içeri daldım.</p>

    <p>Eolian’ın üç katını da dolandım, fakat Denna ortalarda yoktu. Onun yerine Kont Threpe’yle karşılaştım. Beni görünce büyük bir hevesle masasına davet etti.</p>

    <p>“Acaba seni bir ara evime uğramaya ikna edebilir miyim?” diye çekinerek sordu. “Ufak bir davet tertiplemeyi düşünüyordum ve seninle tanışmaya can atan birkaç kişi tanıyorum.” Göz kırptı. “Dün geceki performansın herkesin dilinde.”</p>

    <p>Hafif bir endişeye kapıldım, fakat soylularla muhatap olmanın gerekliliğinin de farkındaydım. “Onur duyarım, Lordum.”</p>

    <p>Threpe yüzünü ekşitti. “<em>Lordum</em> demek zorunda mısın?”</p>

    <p>İkili ilişkiler, kumpanyacılığın en baştan gelen unsurlarından biridir ve bunun da önemli bir bölümünü unvanlar ile kademelere bağlılık oluşturur. “Teşrifat öyle gerektiriyor, Lordum,” dedim üzüntüyle.</p>

    <p>“Hay teşrifatın adı batsın,” dedi Threpe huysuzlanarak. “Teşrifat dediğin insanların halk arasında birbirlerine karşı kabalık edebilmeleri için uydurulmuş bir kurallar dizisidir. Ben önce Dennais, sonra Threpe, son olarak da kontum.” Bana yalvaran gözlerle baktı. “Kısaca Denn desen olur mu?”</p>

    <p>Tereddüde kapıldım.</p>

    <p>“En azından burada,” diye rica etti. “Biri bana ‘lordum’ demeye başladığında kendimi bir çiçek tarhındaki yabani ot gibi hissediyorum.”</p>

    <p>Gevşedim. “Madem öyle istiyorsun, pekâlâ, Denn.”</p>

    <p>Sanki iltifat etmişim gibi yüzü kızardı. “Bana biraz kendinden bahset. Nerede kalıyorsun?”</p>

    <p>“Nehrin karşı yakasında,” diye kaçamak bir cevap verdim. Koğuş’taki yataklar pek de şatafatlı sayılmazdı. Threpe bana meraklı bir bakış atınca devam ettim. “Üniversite’de okuyorum.”</p>

    <p>“Üniversite mi?” diye sordu, şaşırdığını açıkça belli ederek. “Müzik öğretmeye de mi başladılar?”</p>

    <p>Bu soru karşısında gülmemek için kendimi zor tuttum. “Hayır hayır. Gizemiye’deyim.”</p>

    <p>Sözlerim ağzımdan çıkar çıkmaz onları söylediğime pişman oldum. Threpe arkasına yaslanarak bana huzursuz bir gözle baktı. “Yani büyücü müsün?”</p>

    <p>“Oh, hayır,” dedim hemen. “Sadece eğitim görüyorum. Bilirsin işte; gramer, matematik falan...” Masum bilim dallarından aklıma gelen birkaç tanesini daha saydım. Threpe biraz rahatlar gibi oldu.</p>

    <p>“Ben senin sadece müzikle uğraştığını...” cümlesini yarıda bırakıp şöyle bir silkelendi. “Orada ne demeye okuyorsun?”</p>

    <p>Sorusuyla beni hazırlıksız yakaladı. “Ben... oldum olası bunu istemişimdir. Öğrenecek bir sürü şey var.”</p>

    <p>“Ama öyle şeylere ihtiyacın yok ki. Yani...” Durup uygun sözcükleri bulmaya çalıştı. “Müziğe çok yatkınsın. Herhalde hamin senin sadece o alanda yoğunlaşmanı istiyordur.”</p>

    <p>“Benim hamim yok, Denn,” dedim utangaç bir tebessümle. “Tabii böyle bir şeye karşı olduğumdan değil.”</p>

    <p>Hiç beklemediğim bir tepki verdi. “Ah şu kahrolasıca kör talihim.” Elini sertçe masaya vurdu. “Birinin mütevazı davranarak seni sır gibi sakladığını sanıyordum.” Yumruğunu masaya ardı ardına indirdi. “Kahretsin. Kahretsin. Kahretsin.”</p>

    <p>Kendini biraz toparlayıp bana baktı. “Kusura bakma. Sadece...” Yılgın bir el hareketi yapıp iç geçirdi. “Hiç şu sözü duydun mu? ‘Bir karın varsa mutlusundur. İki karın varsa yorgunsundur...’”</p>

    <p>Kafa salladım. “‘...üç karın varsa didişip dururlar...’”</p>

    <p>“‘...dört karın varsa başına bela olurlar,’” diye tamamladı Threpe. “Aynı şey hamiler ve müzisyenleri için de geçerlidir. Üçüncü müzisyenimi daha geçenlerde aldım; eli darda bir flütçü.” İç geçirerek başını sağa sola salladı. “Kendilerine yeteri kadar ilgi göstermediğimden yakınıp aynı çuvala konmuş kediler gibi kavga edip duruyorlar. Senden haberim olsaydım beklerdim.”</p>

    <p>“Gururumu okşuyorsun, Denn.”</p>

    <p>Suçluluk duyarcasına iç geçirdi. “Ama haksızlık ediyorum. Sephran işinde oldukça başarılı. Aslında hepsi de iyi müzisyenler ve tıpkı gerçek eşlerim gibi bana sahip çıkıyorlar.” Bana af dileyen bir bakış attı. “Seni de alırsam kıyamet kopar. Zaten sana dün gece verdiğim o küçük mükafat için yalan söylemem gerekti.”</p>

    <p>“Bu durumda metresin mi oluyorum?” diyerek sırıttım.</p>

    <p>Threpe kıkırdadı. “Benzetmeyi o kadar da abartmayalım. Onun yerine ben senin çöpçatanın olayım. Seni doğru düzgün bir hamiye yönlendireyim. Yüz kilometreye kadar soylu bir kan ya da servet sahibi herkesi tanırım. Bu yüzden fazla zorlanacağımı sanmıyorum.”</p>

    <p>“Çok makbule geçer,” dedim tüm içtenliğimle. “Nehrin bu yakasındaki sosyal çevreye yabancıyım.” Aklıma bir fikir geldi. “Sosyal çevre demişken, dün gece genç bir hanımla tanıştım ama hakkında fazla bir şey öğrenemedim. Kasabayı iyi biliyorsan...” Cümlemi umutla yarıda bıraktım.</p>

    <p>Bana çokbilmiş bir bakış attı. “Aaah, anlıyorum.”</p>

    <p>“Hayır hayır,” diye karşı çıktım. “Benimle beraber şarkı söyleyen kadından bahsediyorum. Aloine’imden. Teşekkür etmek için onu bulmayı istiyordum.”</p>

    <p>Threpe bana inanmış gibi gözükmediyse de lafı uzatmadı. “Pekâlâ. Adı ne?”</p>

    <p>“Dianne.” Threpe dahasını duymak ister gibi bekledi. “Tüm bildiğim bu kadar.”</p>

    <p>Kont gülüp geçti. “Nasıl görünüyordu? Gerekirse şarkı söyleyerek de anlatabilirsin.”</p>

    <p>Yanaklarımın kızarmaya başladığını hissettim. “Buraya kadar gelen koyu renk saçları vardı.” Bir elimle omzumun biraz altını işaret ettim. “Gençti ve açık tenliydi.” Threpe bekleyişini sürdürdü. “Oldukça hoştu.”</p>

    <p>“Anlıyorum,” diye mırıldandı Kont, dudaklarını sıvazlayarak. “Kabiliyet mızıkası var mıydı?”</p>

    <p>“Bilmiyorum. Olabilir.”</p>

    <p>“Peki kentte mi yaşıyor?”</p>

    <p>Yine bilgisizce omuz silktim. Kendimi giderek budala gibi hissediyordum.</p>

    <p>Threpe bir kahkaha attı. “Bana bundan fazlası gerekecek.” Başını çevirip arkama baktı. “Bekle, Deoch orada. Aradığın kızı tanıyan tek bir insan varsa o Deoch’tur.” Elini kaldırdı. “Deoch!”</p>

    <p>“O kadar önemli değildi,” diye atıldım. Threpe bana aldırış etmeden geniş omuzlu adamı masaya çağırdı.</p>

    <p>Deoch ağır adımlarla gelip masamıza dayandı. “Sizin için ne yapabilirim?”</p>

    <p>“Genç şarkıcımız geçen gece tanıştığı bir hanımefendi hakkında biraz bilgi istiyor.”</p>

    <p>“Şaşırdım desem yalan olur. Dün gece burada çok hoş hatunlar vardı. Hatta birkaçı seni sordu.” Bana göz kırptı. “Kimi beğendin?”</p>

    <p>“Yok öyle bir şey,” diye itiraz ettim. “Dün gece benimle birlikte şarkı söyleyen kızı arıyorum. Harika bir sesi vardı ve onunla yeniden şarkı söylemek isterim.”</p>

    <p>“Sanırım nasıl bir şarkıdan bahsettiğini biliyorum.” Bana kocaman ve manalı bir şekilde tebessüm etti.</p>

    <p>Yüzümün kıpkırmızı kesildiğini hissederek yine itiraz etmeye kalktım.</p>

    <p>“Hey, sakin ol. Bunu dilimle dişlerim arasında tutacağımdan emin olabilirsin. Hatta Stanchion’a bile söylemeyeceğim. Zaten ona söylemek bütün kasabaya söylemekle aynı şeydir. Biraz kafayı bulunca okullu kızlar gibi dedikoduya başlar.” Bana bakarak bekledi.</p>

    <p>“Koyu kahverengi gözlü ince bir kızdı,” dedim hiç düşünmeden. Threpe veya Deoch’un sözlerimle dalga geçmesine fırsat bırakmadan devam ettim. “Adı Dianne.”</p>

    <p>“Ahhh.” Deoch kendi kendine yavaşça kafa salladı. Tebessümü biraz muzip bir hal aldı. “Tahmin etmeliydim.”</p>

    <p>“Buralarda mı yaşıyor?” diye sordu Threpe. “Sanırım öyle birini tanımıyorum.”</p>

    <p>“Görsen tanırdın,” dedi Deoch. “Ama hayır, sanırım kasabada kalmıyor. Onu ara sıra görüyorum. Sürekli seyahat ediyor ve kimi zaman buraya da uğradığı oluyor.” Başının arkasını kaşıyarak bana endişeli bir ifadeyle tebessüm etti. “Onu nerede bulabilirsin bilmiyorum. Dikkatli ol, evlat. Onun gibileri kalbini çalıverir. Erkekler orak yemiş ekin gibi kendilerini onun ayaklarına atarlar.”</p>

    <p>Öyle bir şey aklımın ucundan bile geçmemiş gibi omuz silktim ve Threpe konuyu yerel bir konsey mensubuna çekince rahat bir nefes aldım. İçkim bitene kadar gevezeliklerine bol bol güldüm, sonra da veda edip yanlarından ayrıldım.</p>

    <p class="paragraf">Yarım saat sonra Devi’nin kapısının önündeki basamaklarda duruyor, aşağıdaki kasap dükkânından yükselen pis kokulara aldırış etmemeye çalışıyordum. Paramı üçüncü kez saydım ve önümdeki seçenekleri gözden geçirdim. Borcumu tamamen kapatabilir, üstüne harç ücretimi de ödeyebilirdim. Fakat bu durumda beş parasız kalırdım. Üstelik ödeyecek başka borçlarım da vardı. Devi’ye borçlu kalmaktan hoşlanmasam da bir sonraki döneme parasız pulsuz başlayasım gelmiyordu.</p>

    <p>Aniden açılan kapı irkilmeme sebep oldu. Devi’nin yüzü dar aralıktan dışarı kuşkuyla baktı, fakat beni tanıyınca gülümsedi. “Orada ne halt yemeye bekliyorsun?” diye sordu. “Kural gereği beyefendiler kapıyı çalarlar.” Beni içeri almak için kapıyı ardına kadar açtı.</p>

    <p>“Seçeneklerimi değerlendiriyordum,” dedim Devi kapıyı arkamdan örterken. Odası önceki halinin hemen hemen aynı olmasına rağmen bugün lavanta değil, tarçın kokuyordu. “Acaba bu dönem borcumun sadece faizini ödememin mahzuru var mı?”</p>

    <p>“Elbette ki hayır,” dedi kibarca. “Bunu kendi açımdan bir yatırım kabul ederim.” Bir sandalyeyi işaret etti. “Ayrıca bu seninle tekrar görüşeceğimiz anlamına geliyor. Yanıma ne kadar az sayıda misafirin geldiğini bilsen şaşarsın.”</p>

    <p>“Sebep muhtemelen senden değil evinin yerinden kaynaklanıyordur,” dedim.</p>

    <p>Devi burnunu kıvırdı. “Biliyorum. Buraya ucuz olduğu için yerleştim. Ama artık müşterilerim yerime alıştılar diye başka bir yere taşınamıyorum.”</p>

    <p>Masaya iki talent bırakıp ona doğru ittim. “Bir soru sorabilir miyim?”</p>

    <p>Bana hınzır bir heyecanla baktı. “Yoksa uygunsuz bir soru mu?”</p>

    <p>“Biraz,” diye itirafta bulundum. “Seni ihbar etmeye kalkan oldu mu?”</p>

    <p>“Bak sen,” diyerek sandalyesinde öne kaykıldı. “Bu soru farklı şekillerde algılanabilir.” Buz mavisi gözlerinden birinin üzerindeki kaşını kaldırdı. “Tehdit mi, yoksa merak mı ediyorsun?”</p>

    <p>“Merak,” dedim hemen.</p>

    <p>“Bak ne diyeceğim.” Başıyla lavtamı işaret etti. “Bana bir şarkı söyle, ben de sana doğru bir cevap vereyim.”</p>

    <p>Gülümseyerek enstrüman kutusunu açtım ve lavtamı çıkardım. “Ne dinlemek istersin?”</p>

    <p>Biraz düşündü. “‘Git Bu Kasabadan, Tenekeci’ şarkısını çalabilir misin?”</p>

    <p>Şarkıyı kolayca ve çabucak çaldım. Devi nakaratlara coşkuyla eşlik etti ve şarkı bitince gülümseyerek küçük bir kız gibi el çırptı.</p>

    <p>Aslında düşününce sahiden de küçük bir kızdı. Fakat henüz on altı yaşımı bile doldurmadığım için o zamanlar bana tecrübeli ve kendinden emin bir kadın gibi gözüküyordu.</p>

    <p>“Bir kere ihbar edildim,” dedi ben lavtamı kaldırırken. “İki yıl önce genç bir E’lir beyefendi, borcunu ödemektense inzibata haber vermeyi daha uygun buldu.”</p>

    <p>Başımı kaldırdım. “Ya sonra?”</p>

    <p>“Bu kadar.” İlgisizce omuz silkti. “Geldiler, sorular sordular, evimi aradılar. Tabii herhangi bir suç delili bulamadılar.”</p>

    <p>“Tabii.”</p>

    <p>“O genç beyefendi ertesi gün inzibatlara işin aslını anlatmak zorunda kaldı. Romantik girişimlerini karşılıksız bıraktığım için bütün bunları uydurmuştu.” Kocaman sırıttı. “İnzibatlar duyduklarından pek hoşlanmadılar ve kasabalı bir hanıma iftira attığı için ona yüksek bir para cezası kestiler.”</p>

    <p>Gülümsemeden duramadım. “Pek üzüldüğümü...” İlk defa gözüme çarpan bir şey yüzünden sözümü yarım bıraktım. Devi’nin kitaplığını işaret ettim. “Şuradaki Malcaf’ın <em>Tüm Cisimlerin Temeli</em> kitabı mı?”</p>

    <p>“Oh, evet,” dedi gururla. “Yenidir. Birinin borcuna karşılık aldım.” Kitap raflarını işaret etti. “Bakabilirsin.”</p>

    <p>Oraya gidip kitabı elime aldım. “Bu kitaptan çalışabilseydim bugünkü sözlüde sorulardan birini daha bilebilirdim.”</p>

    <p>“Arşiv’de aradığın her kitabı bulabilirsin sanıyordum,” dedi gıpta dolu bir sesle.</p>

    <p>Başımı iki yana salladım. “Arşiv bana yasaklandı,” dedim. “Orada toplam iki saat geçirdim. Son yarım saatimiyse kovulmakla.”</p>

    <p>Devi yavaşça kafa salladı. “Bunu duymuştum, ama hangi söylentilerin doğru olduğunu bilemezsin. Demek ki seninle aynı durumdayız.”</p>

    <p>“Bana kalırsa senin durumun biraz daha iyi,” dedim kütüphaneye bakarak. “Teccam’ın eserleri ve <em>Heroborica.</em>” Ciltleri tek tek tarayarak Amyrler veya Chandrialılar hakkında bilgiler içeren bir kitap bulmaya çalıştım, fakat ümit vadedici bir şey yok gibiydi. “Sende <em>Sıradan Ejderusların Çiftleşme Davranışları</em> da var. Arşiv’den kovulmadan önce onun yarısına kadar gelebilmiştim.”</p>

    <p>“Buradaki son basım,” dedi yine gururla. “Yeni kabartmalara ve Faen-Moite hakkında bir bölüme sahip.”</p>

    <p>Parmaklarımı kitabın cildinde gezdirdim, sonra da geri çekildim. “Güzel bir koleksiyon.”</p>

    <p>“Eh,” diye takıldı, “ellerini temiz tutmaya söz verirsen arada bir gelip kitaplarımı okuyabilirsin. Hatta yanında lavtanı da getirip bana bir şeyler çalarsan onları ödünç almana bile izin verebilirim, tabii zamanında geri getirmen kaydıyla.” Sevimli bir şekilde tebessüm etti. “Biz sürgünler birbirimize destek olmalıyız.”</p>

    <p>Üniversite’ye yaptığım uzun yürüyüş sırasında Devi’nin benimle flört mü yoksa sadece arkadaşlık mı ettiğini düşündüm. Beş kilometrenin sonunda halen bir karara varabilmiş değildim. Burada bir noktaya açıklık getirmeliyim. O zamanlar Ramston çeliği gibi bir Alar’a sahip cin gibi bir delikanlıydım, ama ondan önce on beş yaşında bir oğlandım. Kadınlar söz konusu olduğunda sürüden ayrılmış bir kuzu kadar şaşkındım.</p>

    <p class="paragraf">Kilvin’i atölyesinde yeni bir askılı fenerin yarı küresine semboller işlerken buldum. Açık kapıyı hafifçe çaldım.</p>

    <p>Başını kaldırıp bana baktı. “E’lir Kvothe, daha iyi görünüyorsun.”</p>

    <p>Wilem yüzünden üç dönü evvel bana Balıkhane’deki işimi yasakladığını hatırlamam birkaç saniyemi aldı. “Teşekkürler, efendim. Kendimi daha iyi hissediyorum.”</p>

    <p>Başını azıcık yana eğdi.</p>

    <p>Bir elimi cebime soktum. “Size olan borcumu kapatmak istiyorum.”</p>

    <p>Kilvin homurdandı. “Bana borcun falan yok.” Bakışlarını tekrardan masaya ve önündeki projeye çevirdi.</p>

    <p>“Öyleyse atölyeye olan borcumu,” diye üsteledim. “Ne zamandır cömertliğinizi istismar ediyorum. Manet’le yaptığım çalışmalarda kullandığım malzemeler için ne kadar borçluyum?”</p>

    <p>Kilvin işine devam etti. “Bir talent, yedi mangır ve üç metelik.”</p>

    <p>Depodaki muhasebe defterine bakmadan böyle kesin bir meblağ verebilmesi beni şaşırttı. Ayıyı andıran bu adamın kafasının nelerle dolu olduğunu düşünmek bile ürkütücüydü. Kesemden uygun tutarı çıkartıp sikkeleri masanın nispeten boş olan bir köşesine bıraktım.</p>

    <p>Kilvin sikkelere baktı. “E’lir Kvothe, bu parayı şerefinle kazandığını umuyorum.”</p>

    <p>Ses tonu o kadar ciddiydi ki gülümsemeden duramadım. “Geçen gece Imre’de şarkı söyleyerek kazandım.”</p>

    <p>“Nehrin karşısında müzik yapmak bu kadar kârlı bir iş mi?”</p>

    <p>Tebessümümü koruyarak kayıtsızca omuz silktim. “<em>Her</em> gece bu kadar kazanabilir miyim bilmiyorum. Daha sadece bir kez denedim.”</p>

    <p>Kilvin küçümseme ile bezginlik arasında bir ses çıkartıp dikkatini yeniden işine verdi. “Elxa Dal’ın hoppalığı sana da bulaşmış.” Camın üzerine dikkatle bir çizgi çekti. “Artık akşamları yanımda çalışmayacağını söylesem yanılır mıyım?”</p>

    <p>Bu sözler karşısında şok olduğum için hemen cevap veremedim. “Ben –ben asla– ben buraya sizinle konuşmak için geldim. Şey için...” <em>Atölyeye geri gelmek için.</em> Kilvin’in yanındaki işimi bırakmak aklımdan bile geçmemişti.</p>

    <p>“Görünüşe bakılırsa müziğin sana burada kazandığından çok daha fazlasını kazandırıyor.” Kilvin masadaki sikkelere manalı bir bakış attı.</p>

    <p>“Ama ben burada çalışmak istiyorum!” dedim perişan bir halde.</p>

    <p>Kilvin’in yüzünde kocaman bir tebessüm belirdi. “Güzel. Seni nehrin karşı tarafına kaptırmayı istemem. Müzik iyidir hoştur ama metal kalıcıdır.” Sözlerini vurgulamak için masaya iki parmağının eklemleriyle sertçe vurdu. Ardından henüz tamamlanmamış feneri tutan eliyle beni kovaladı. “Git. Sakın işe geç kalma, yoksa sana bir dönem daha şişe cilalatır ve demir öğüttürürüm.”</p>

    <p>Odadan çıkarken Kilvin’in dedikleri üzerinde düşündüm. İlk defa bir sözüne can-ı gönülden katılmıyordum. <em>Metal paslanır,</em> diye geçirdim aklımdan, <em>ama müzik bakidir.</em></p>

    <p>Zaman elbet birimizi haklı çıkaracaktı.</p>

    <p class="paragraf">Balıkhane’den ayrıldıktan sonra dosdoğru At ile Dört’e, yani nehrin bu yakasındaki tartışmasız en iyi hana gittim. Hancı Caverin kel ve tombul bir adamdı. Ona kabiliyet mızıkamı gösterdim ve onunla on beş dakika boyunca hoş bir pazarlık ettim.</p>

    <p>Sonunda her dönü başına üç akşam müzik karşılığı bedava konaklama ve yeme içme üzerinde anlaştık. Dört’ün mutfağı fevkaladeydi ve odam aslında bir yatak, bir soyunma, bir de oturma odasından oluşan küçük bir süitti. Koğuş’taki daracık ranzamdan sonra bu benim için müthiş bir aşamaydı.</p>

    <p>Daha da iyisi bu işimden her ay iki gümüş talent para kazanacaktım. Benim gibi uzun müddet fakir yaşamış biri için bu akıl almaz bir meblağdı. Üstüne üstlük varlıklı müşterilerin bana verebilecekleri hediyeler ve bahşişler buna dahil değildi.</p>

    <p>Oradaki şarkıcılığım, Balıkhane’deki işim ve ufukta zengin bir hami sayesinde artık fukara hayatı sürdürmek zorunda değildim. Çok ihtiyaç duyduğum bazı şeyleri de satın alabilecektim: yeni bir kıyafet, doğru düzgün kalemler ve kâğıtlar, yeni ayakkabılar...</p>

    <p>Beş parasız kalmamışsanız hissettiğim huzuru anlayamazsınız. Ufak bir talihsizliğin bile hayatımı mahvedebileceğinin bilinciyle aylarca diken üstünde oturmuştum. Fakat artık her günümü bir sonraki dönemin harç ücretini ya da Devi’ye olan borcumu kara kara düşünerek geçirmem gerekmeyecekti. Harç ücretini ödeyemeyeceğim için Üniversite’den kovulma tehlikesi de ortadan kalkmıştı.</p>

    <p>Bir kâse baharatlı domates çorbasına ek olarak geyik bifteğinden ve salatadan oluşan enfes bir akşam yemeği yedim. Yemeğin yanında taze şeftali, erik ve buğday ekmeği de verildi. Ayrıca herhangi bir ricada bulunmamama rağmen harika bir Vintaş şarabından birkaç kadeh ikram edildi.</p>

    <p>Yemekten sonra odama çekildim ve kocaman kuş tüyü yatağımda ölü gibi uykuya daldım.</p>
  </div>
</body>
</html>
