<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Dördüncü Bölüm</h1>

    <h2 class="baslik_2 sigil_not_in_toc">Newarre’ye Giden Yolun Yarısı</h2>

    <p>Tarihçi yürüdü de yürüdü. Dün topallıyordu, fakat bugün ayaklarında ağrımayan bir yer kalmadığı için topallamak bir işe yaramıyordu. Abbott Sığlığı’nda ve Rann’da at aramış, en bedbaht durumdaki hayvanlar için bile akıl almaz bedeller teklif etmişti. Fakat bunlar gibi küçük kasabalarda insanların satılık atı olmazdı, özellikle de hasat zamanı yaklaşırken.</p>

    <p>Gün boyu süren zorlu yürüyüşe rağmen, hava karardığında ve toprak yol belli belirsiz seçilen şekillerle dolu bir engebeler geçidi haline geldiğinde bile Tarihçi hâlâ yürümekteydi. Karanlıkta düşe kalka geçen iki saatin ardından ağaçların arasından titrek bir ışık gördü ve o gece Newarre’ye ulaşma planlarını bırakıp bir çiftliğin misafirperverliğinin yeterli geleceğine karar verdi.</p>

    <p>Yoldan ayrıldı ve ışığa doğru tökezleyerek ilerledi. Ne var ki ışık düşündüğünden daha uzak ve daha büyüktü. Ne bir evin önündeki fenerden, ne de açıklığa kurulu bir kampın meşalesinden geliyordu. Kaynağı, yıkıntı halindeki iki duvardan ibaret eski bir ev harabesinin önünde gürleyen kocaman bir ateşti. O iki duvarın birleştiği yerdeki köşeye bir insan sinmişti. Adam ılık bir güz akşamında değil de kış ortasındaymışçasına başlıklı, kalın bir pelerine sıkıca sarınmıştı.</p>

    <p>Üzerinde bir tencerenin asılı durduğu biraz ötedeki daha küçük bir yemek ateşini görünce Tarihçi’nin umutları yeşerdi. Fakat yaklaştığında burnuna odun dumanından gelenin haricinde çok daha kötü bir koku çalındı. Koku, yanan saç ve çürüyen çiçeklerden yükselir gibiydi. Tarihçi, adam o demir tencerede her ne pişiyorsa ondan bir lokma bile istemediğine karar verdi. Yine de ateşin yanında bir yere oturmak, yol kenarına kıvrılıp yatmaktan iyiydi.</p>

    <p>Tarihçi ateş ışığından oluşan çembere girdi. “Ateşinizi g...” Suret iki eliyle birden tuttuğu bir kılıçla hemen ayağa fırlayınca sözü yarım kaldı. Hayır, bu bir kılıç değildi; koyu renkli bir tür uzun sopaydı. Odun olamayacak kadar da düzgün bir şekle sahipti.</p>

    <p>Tarihçi olduğu yerde kaldı. “Sadece yatacak bir yer arıyordum,” dedi çabucak, farkında bile olmaksızın elini boynunda asılı duran demir halkaya atarak. “Sorun çıkarmak istemedim. Sizi akşam yemeğinizle baş başa bırakayım.” Geriye doğru bir adım attı.</p>

    <p>Suret rahatladı ve indirdiği sopa metalik bir ses çıkararak taşa sürtündü. “Tanrının yanmış bedeni aşkına, gecenin bu vaktinde burada ne işin var?”</p>

    <p>“Newarre’ye giderken ateşinizi gördüm.”</p>

    <p>“Gece vakti garip bir ateş görüp ormana mı daldın?” Başlıklı suret kafasını iki yana salladı. “Gel, otur bari.” Tarihçi’ye yaklaşmasını işaret ederken ellerinde kalın deri eldivenler olduğu görülebiliyordu. “Tehlu adına, ömrün boyunca şansın hep böyle kötü mü gitti, yoksa tüm talihsizliğini bu geceye mi sakladın?”</p>

    <p>“Ne yaptığınızı bilmiyorum,” diyen Tarihçi geriye doğru bir adım daha attı. “Ama eminim ki yalnız kalmak istiyorsunuzdur.”</p>

    <p>“Kapa çeneni ve dinle,” dedi adam sertçe. “Ne kadar zamanımız olduğunu bilmiyorum.” Başını eğip yüzünü sıvazladı. “Tanrım, sizlere neler söylemem gerektiğini hiç bilemedim. Bana inanmazsan deli olduğumu sanacaksın. İnanırsan da panikleyeceksin ve işe yaramaz hale geleceksin.” Tekrar başını kaldırdığında Tarihçi’nin yerinden kıpırdamamış olduğunu gördü. “Buraya gel, kahrolası. Gitmeye kalkarsan işin bitmiş demektir.”</p>

    <p>Tarihçi başını çevirerek ormanın karanlığına baktı. “Neden? Orada ne var?”</p>

    <p>Adam kısa, buruk bir kahkaha attı ve kafasını bıkkınlıkla iki yana salladı. “Açık konuşayım mı?” Elini dalgın bir hareketle saçlarında gezdirirken pelerininin başlığı ensesine düştü. Ateş ışığında saçları inanılmaz derecede kızıl, gözleriyse insanı hayrete düşürecek kadar parlak bir yeşildi. Yeniden Tarihçi’ye bakarak onu gözleriyle tarttı. “İblisler,” dedi. “Kocaman siyah örümceklerin kılığına bürünmüş iblisler.”</p>

    <p>Tarihçi gevşedi. “İblis diye bir şey yoktur.” Ses tonundan bu cümleyi daha önce çok, pek çok kez söylediği anlaşılıyordu.</p>

    <p>Kızıl saçlı adam şaşkın bir kahkahayla güldü. “Eh, öyleyse hep beraber evlerimize dönebiliriz!” Tarihçi’ye delice bir ifadeyle sırıttı. “Bak, mürekkep yalamış biri olduğun anlaşılıyor. Buna saygı duyuyorum ve büyük ölçüde de haklısın.” İfadesi bir anda ciddileşti. “Ama burada ve şu anda yanılıyorsun. Hem de tamamıyla. Bunu anladığın zaman ateşin o tarafında duruyor olmak istemezsin.”</p>

    <p>Adamın sesindeki tekdüze katiyet Tarihçi’nin tüylerini ürpertti. Kendini az da olsa budala gibi hissederek ürkek adımlarla ateşin öteki tarafına geçti.</p>

    <p>Adam onu baştan aşağı süzdü. “Herhalde üstünde silah falan yoktur?” Tarihçi başını sağa sola salladı. “Önemli değil zaten. Kılıcın olsa bile pek işine yaramazdı.” Tarihçi’ye kalın bir odun parçası uzattı. “Herhalde hiçbirine vuramazsın, ama denemeye değer. Çok hızlıdırlar. Biri tepene çıkarsa kendini hemen yere at. Üstüne düşmeye, onu vücudunla ezmeye çalış. Üzerinde yuvarlan. Tutabilirsen de ateşe at.”</p>

    <p>Adam hızlı hızlı konuşurken başlığını tekrar kafasına geçirdi. “Yanında fazladan giysi bulunduruyorsan hemen giy. Battaniyen varsa üstüne sarıp...”</p>

    <p>Kızıl saçlı adam ansızın sustu ve ateş ışığının ötesine baktı. “Sırtını duvara ver,” dedi aniden ve demir sopasını iki eliyle birden sıkıca kavradı.</p>

    <p>Tarihçi ateşin ötesine baktı. Ağaçların arasında siyah bir şeyler ilerliyordu.</p>

    <p>Yaratıklar yere yakın yürüyerek ışığa yaklaştılar. Araba tekeri kadar büyük ve çok bacaklı kapkara şeylerdi. Diğerlerinden daha hızlı olan biri, kaçan bir böceğin ürkütücü, yılankavi süratiyle hareket ederek hiç tereddüt etmeden ışık çemberine daldı.</p>

    <p>Tarihçi daha elindeki odunu bile kaldıramadan yaratık ateşin etrafından dolandı ve bir cırcırböceği kadar hızla üstüne atladı. Siyah şey tam yüzüne ve göğsüne çarpacakken kâtip ellerini kaldırdı. Yaratığın soğuk, sert bacakları tutunacak bir yer ararken Tarihçi kollarının alt kısmında keskin bir acı duydu. Geriye doğru tökezlediği sırada topuğunun yerdeki bir engele takıldığını hissetti ve kollarını çılgınca savurarak sırtüstü düşmeye başladı.</p>

    <p>Tam düşerken ateş ışığının yarattığı çember son bir kez gözüne çarptı. Sayıları giderek artan o siyah şeyler karanlıktan fırlıyor; ayaklarıyla yerdeki kökler, taşlar ve yapraklar üzerinde karmaşık bir ritim tutuyorlardı. Ateşin karşı tarafındaki kalın pelerinli adam demir sopasını iki eliyle birden kaldırmıştı. Hiç kıpırdamadan, hiç ses çıkarmadan bekliyordu.</p>

    <p>Hâlâ üstündeki siyah şeyle beraber devrilmekte olan Tarihçi, başının arka kısmını harabenin taş duvarına çarpınca donuk, karanlık bir patlama hissetti. Dünya yavaşladı, bulandı, sonra da simsiyah oldu.</p>

    <p class="paragraf">Tarihçi gözlerini açınca karşısında siyah şekillerden ve ateş ışığından oluşan kafa karıştırıcı bir sahne buldu. Başı şiddetle zonkluyordu. Kollarının alt kısmındaki pek çok bölge keskin bir acıyla sızlıyor ve ne zaman nefes alsa gövdesinin sol tarafına yakıcı bir ağrı saplanıyordu.</p>

    <p>Uzun bir odaklanma çabasının ardından, dünya bulanık da olsa görünür hale geldi. Yabancı az ötede pelerinine sarınmış oturuyordu. Artık ellerinde eldiven olmamasına ve kalın pelerini vücudundan lime lime sarkmasına rağmen yaralanmış gibi bir hali yoktu. Taktığı başlık yüzünü gizliyordu.</p>

    <p>“Kendine gelebildin mi?” diye merakla sordu adam. ‘İyi. Kafa yaralanmalarının sağı solu belli olmaz.” Başlık azıcık kaydı. “Konuşabiliyor musun? Nerede olduğunun farkında mısın?”</p>

    <p>“Evet,” dedi Tarihçi, boğuk bir sesle. Tek bir sözcüğü çıkarmak için bile çok fazla çaba harcaması gerekmiş gibiydi.</p>

    <p>“Daha da iyi. Bakalım üçte üç tutturabilecek miyiz! Ayağa kalkıp bana yardım edebilir misin? Leşleri yakıp gömmemiz gerekiyor.” Tarihçi kafasını azıcık oynatınca ani bir baş dönmesi ve mide bulantısı hissetti. “Neler oldu?”</p>

    <p>“Kaburgalarından birkaçını kırmış olabilirim,” dedi adam. “İçlerinden biri tependeydi. Başka seçeneğim yoktu.” Omuz silkti. “Bir kıymeti varsa özür dilerim. Kollarındaki kesikleri çoktan diktim. Güzelce iyileşecekler.”</p>

    <p>“Gittiler mi?”</p>

    <p>Başlık bir kez aşağı yukarı sallandı. “Scraeller geri çekilmezler. Arı sürüsü gibidirler; ölene kadar saldırılarını sürdürürler.”</p>

    <p>Tarihçi’nin yüzünde dehşet dolu bir ifade belirdi. “O şeylerin bir sürüsü mü var?”</p>

    <p>“Tanrı aşkına, hayır. Sadece beş taneydiler. Yine de emin olmak için onları yakıp gömmeliyiz. Gereken odunu kestim: dişbudak ve üvez.”</p>

    <p>Tarihçi isterik bir kahkaha attı. “Tıpkı o çocuk şarkısındaki gibi:</p>

    <p class="paragraf"><em>Bak ne yapacaksın,</em></p>

    <p><em>Üçe birlik bir çukur kazacaksın.</em></p>

    <p><em>İçine dişbudak, karaağaç ve üvez atacaksın.”</em></p>

    <p class="paragraf">“Aynen öyle,” dedi pelerinli adam dalga geçercesine. “Çocuk şarkılarında neler saklandığını bilsen şaşarsın. Ama her ne kadar yeri üç metre kazmamıza gerek yoksa da biraz yardıma...” Adam cümlesini manalı bir şekilde yarım bıraktı.</p>

    <p>Tarihçi bir elini kaldırarak başının arkasını dikkatle yokladı, sonra da parmaklarına baktı ve kanla kaplı olmadıklarını şaşırarak gördü. “İyiyim galiba,” dedikten sonra dirseğinden destek alarak yavaşça doğruldu, oradan da oturur pozisyona geçti. “Acaba hiç...” Gözleri hızla kırpıştı ve vücudu gevşeyerek kütük gibi geriye düştü. Başı yere çarptı, bir kez sekti ve yana yatık şekilde kaldı.</p>

    <p class="paragraf">Kote baygın durumdaki adamı seyrederek uzunca bir süre daha sabırla bekledi. Yabancıda göğsünün inip kalkmasından başka bir hareket tespit edemeyince eklemleri ağrıyarak doğruldu ve Tarihçi’nin yanına diz çöktü. Adamın göz kapaklarından önce birini, sonra da diğerini kaldırıp baktı ve gördüğü karşısında pek de şaşırmışa benzemeyerek homurdandı.</p>

    <p>“Herhalde tekrar kendine gelme ihtimalin yoktur?” diye sordu, sesinde fazla bir umut taşımaksızın. Tarihçi’nin solgun yanağını hafifçe tokatladı. “Hem de hiç...” Tarihçi’nin alnına bir damla kan damladı ve bunu hemen bir başka damla takip etti.</p>

    <p>Kote başını baygın durumdaki adamın üzerinden çekerek doğruldu ve kanı elinden geldiğince sildi. Pek de başarılı olmadı, zira elleri de kan içindeydi. “Üzgünüm,” dedi dalgın bir edayla.</p>

    <p>Derin bir iç geçirip başlığını geriye itti. Kızıl saçları başına yapışmıştı ve yüzünün yarısı kurumuş kanla kaplıydı. Lime lime olmuş pelerininden geriye kalanları yavaşça üzerinden sıyırmaya başladı. Pelerinin altında kesiklerle dolu bir demirci önlüğü vardı. Onu da çıkartarak elde dokunmuş basit bir gri gömleği gözler önüne serdi. Her iki omzuna ek olarak sol kolu da kan içindeydi.</p>

    <p>Kote bir anlığına gömleğinin düğmelerine dokundu, fakat onu çıkarmaktan vazgeçti. Yavaşça ayağa kalktı, yerden bir kürek aldı, sonra da ağır ağır ve acılar içinde toprağı kazmaya başladı.</p>
  </div>
</body>
</html>
