<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On İkinci Bölüm</h1>

    <h2 class="baslik_2 sigil_not_in_toc">Yapbozun İç İçe Geçen Parçaları</h2>

    <p>Yazın sonuna doğru beni derinden sarsarak huzur içindeki dalgınlığımdan uyandıran bir konuşmaya kulak misafiri oldum. Çocukken geleceğe pek kafa yormayız. Bu masumiyetimiz sayesinde çoğu yetişkinin aksine hayatın tadını çıkarabiliriz. Gelecek kaygısı duymaya başladığımız gün, çocukluğumuzu geride bıraktığımız gündür.</p>

    <p>Vakit akşamdı ve kumpanya yol kenarında kamp kurmuştu. Abenthy bana yeni bir sempati egzersizi vermişti: Daimi Harekete Aktarılan Değişken Isı Kuralı ya da bunun gibi fiyakalı bir şey.</p>

    <p>Bu biraz zor bir egzersizdi, ama bir yapbozun iç içe geçen parçaları gibi yerine cuk oturmuştu. Yaklaşık on beş dakika sürmüştü, fakat Abenthy’nin ses tonuna bakılırsa, o en azından üç dört saat süreceğini sanmıştı.</p>

    <p>Neyse, onu aramaya çıktım. Kısmen bir sonraki dersimi öğrenmek, kısmen de hava atabilmek için.</p>

    <p>Ebeveynlerimin arabasına kadar izini sürdüm. Onları görmeden epey önce kulağıma sesleri çalındı. Sesleri net gelmiyordu; hani uzaktaki bir konuşmada geçen sözleri mırıldanma gibi işitirsiniz ya, işte öyle. Fakat yaklaşırken bir sözcüğü apaçık duydum: <em>Chandrialılar.</em></p>

    <p>Bunu duyar duymaz da olduğum yerde kalakaldım. Kumpanyadaki herkes babamın yeni bir şarkı üzerinde çalıştığını biliyordu. Ne zaman gösteri yapmak için bir yerde konaklasak babam eski hikâyeler ve tekerlemeler dinlemek için kasabalıların ağzını arıyordu.</p>

    <p>Önce Lanre hakkında hikâyeler topladı. Sonra sıra eski peri masallarına, öcü ve hayalet efsanelerine geldi. Ardından Chandrialılar hakkında sorular sormaya başladı...</p>

    <p>Bu aylar önceydi. Son yarım senede Chandrialılar hakkındaki soruları artarken Lanre, Lyra ve diğerleri hakkındakiler iyiden iyiye azalmıştı. Babamın yazdığı şarkıların çoğu tek bir mevsimde biterdi, fakat bu seferki ikinci yılına giriyordu.</p>

    <p>Bilmeniz gereken bir şey daha var: Söylenmeye hazır hale gelmeden, babam kimselere şarkılarından bir fısıltı dahi duyurmazdı. Sürece yalnızca annem dahildi, zira babamın yazdığı her şarkıda onun da parmağı vardı. Müziğin zekâsı babama aitti. En iyi sözlerse anneme.</p>

    <p>Tamamlanmış bir şarkıyı dinlemek için bir dönü veya ay beklediğiniz zaman bu bekleyiş şarkının tadına tat katar. Fakat bir senenin ardından heyecan geçmeye başlar. O zamana kadarsa bir buçuk yıl geçmişti ve kumpanyadakiler meraktan çatlayacak gibiydiler. Bu da babamla annem çalışırken birinin arabamıza fazlaca sokulduğu durumlarda sert sözlere yol açıyordu.</p>

    <p>İşte bu yüzden sessiz adımlarla ebeveynlerimin ateşine yaklaştım. İzinsiz dinlemek hiç de hoş bir huy değildir, ama zaten o zamandan beri çok daha kötü huylar edindim.</p>

    <p>“...pek olmadı,” dediğini duydum Ben’in. “Ama isterim.”</p>

    <p>“Konu hakkında kültürlü biriyle konuşmaktan memnuniyet duyarım.” Babamın gür baritonu, Ben’in tenoruna tezat teşkil ediyordu. “Batıl inançlı köylülerden bıktım usandım ve...”</p>

    <p>Biri ateşe odun atınca çıkan çatırtıda babamın sözleri duyulmaz oldu. Cesaret edebildiğim kadar hızlı hareket ederek ebeveynlerimin arabasının gölgesine geçtim.</p>

    <p>“...hayalet kovalar gibiyim. Bu öyküyü bir araya getirmeye çalışmak akıl işi değil. Keşke hiç başlamasaydım.”</p>

    <p>“Yok daha neler,” dedi annem. “Bu en iyi eserimiz olacak; sen de biliyorsun.”</p>

    <p>“Yani diğer hepsinin türediği orijinal bir öykü olduğunu mu düşünüyorsunuz?” diye sordu Ben. “Lanre’nin tarihsel bir kökeni olduğunu mu?”</p>

    <p>“Tüm bulgular bunu gösteriyor,” dedi babam. “Mavi gözlü bir kadının bir düzine torununa bakıp içlerinden onunun mavi gözleri olduğunu görmek gibi bir şey bu. Ninelerine çektikleri belli. Aynı şeyi daha önce de yaptım ve bu konuda oldukça başarılıyımdır. ‘Duvarların Altında’ şarkısını da yine böyle yazdım. Ama...” Babamın iç geçirdiğini duydum.</p>

    <p>“Öyleyse sorun ne?”</p>

    <p>“Hikâye zaman içinde yaşlanmış,” diye açıkladı annem. “Sanki artık torunlara değil de büyük-büyük-torunlara bakıyor gibiyiz.”</p>

    <p>“Ve bunlar dört bir yana dağılmışlar,” diye söylendi babam. “Nihayet birini bulduğumda beş gözü olduğunu görüyorum: İki yeşil, bir mavi, bir kahverengi ve bir de açık yeşil. Bir sonrakinin tek bir gözü oluyor ve sürekli renk değiştiriyor. Tüm bunlardan nasıl bir sonuç çıkarabilirim ki?”</p>

    <p>Ben genzini temizledi. “Tüyler ürpertici bir benzetme,” dedi. “Ama Chandrialılar konusunda bana dilediğince akıl danışabilirsin. Yıllar içinde pek çok hikâye dinledim.”</p>

    <p>“Bilmek istediğim ilk şey gerçekten kaç tane oldukları,” dedi babam. “Çoğu hikâyede yedi deniyor, ama bu bile belirsiz. Bazılarında üç, bazılarında beş tane oldukları söyleniyor. Hatta <em>Felior’un Düşüşü</em>’nde tam on üç Chandrialı geçiyor: Atur’daki tüm kentler için bir tane ve başkent için bir tane daha.”</p>

    <p>“İşte buna cevap verebilirim,” dedi Ben. “Yedi. Bundan büyük ölçüde eminim. Aslında sayıları adlarının da bir parçası. <em>Chaen</em> yedi demektir. <em>Chaen-dia</em> ise ‘onlardan yedi tane’ anlamına gelir. Chandrialılar.”</p>

    <p>“Bak bunu bilmiyordum,” dedi babam. “<em>Chaen.</em> Bu hangi dil oluyor? Yllice mi?”</p>

    <p>“Kulağa Tema gibi geliyor,” dedi annem.</p>

    <p>“Doğru bildin,” dedi Ben anneme. “Aslında Temic dilinden. Tema’dan yaklaşık bin yıl daha eski bir dil.”</p>

    <p>“İşte şimdi oldu,” dediğini duydum babamın. “Keşke sana bir ay önce danışsaymışım. Peki yaptıkları şeyleri neden yaptıklarını biliyor olabilir misin?” Babamın ses tonuna bakarak cevap beklemediğini anladım.</p>

    <p>“Zaten işin gizemi de burada yatıyor, öyle değil mi?” diyen Ben kıkırdadı. “Onları hikâyelerde duyduğun diğer öcülerden daha korkutucu yapan işte bu yönleri. Hayaletler intikam peşindedirler, iblislerse ruhunun. Öcüler aç ve soğukturlar. Bu da onları ürkütücü olmaktan çıkarır. Anlayabildiğimiz şeyleri kontrol etmeye çalışırız. Ama Chandrialılar bulutsuz bir gökyüzünden düşen bir yıldırım gibidirler. Sadece yıkıma yol açarlar. Yaptıklarının kafiyesi veya amacı yoktur.”</p>

    <p>“Şarkımda ikisi de var,” dedi babam, sert ve kararlı bir sesle. “Zaman içinde bölük pörçük dinlediğim öykülerden Chandrialıların amaçlarını çıkardığımı sanıyorum. Zaten en can sıkıcı olan da bu: işin zor kısmını hallettim, ama küçük ayrıntılar beni çok yoruyor.”</p>

    <p>“Demek amaçlarını bildiğini sanıyorsun?” dedi Ben merakla. “Teorin nedir?”</p>

    <p>Annem hafifçe kıkırdadı. “Hayır, Ben. Diğerleri gibi sen de beklemek zorundasın. Bu şarkı üzerinde o kadar çok çalıştık ki bitmeden kimseye tüyo verecek değiliz.”</p>

    <p>Ben’in sesindeki hüsranı açıkça duydum. “Bunun sizinle beraber seyahat etmem için kurduğunuz şeytani bir tuzak olduğundan eminim,” diye homurdandı. “Kahrolası şeyi dinleyene kadar yanınızdan ayrılamayacağım.”</p>

    <p>“Öyleyse onu tamamlamamıza yardım et,” dedi annem. “Bir diğer kilit nokta da, Chandrialıların belirtileri. Herkes onların gelişini gösteren bazı belirtiler olduğunda hemfikir, ama kimse ne oldukları konusunda anlaşamıyor.”</p>

    <p>“Bir düşüneyim...” dedi Ben. “Tabii ki en barizi mavi alev. Ama bunu doğrudan Chandrialılara bağlayabileceğimizden emin değilim. Mavi alev bazı öykülerde iblis alameti sayılır. Bazılarındaysa fey yaratıkların veya çeşitli sihirlerin.”</p>

    <p>“Ayrıca madenlerde tehlike işaretidir,” diye belirtti annem.</p>

    <p>“Öyle mi?” diye sordu babam.</p>

    <p>Annem kafa salladı. “Fener alevi maviye çalmaya başlarsa havada grizu olduğunu anlarsın.”</p>

    <p>“Tanrı aşkına, kömür madeninde grizu,” dedi babam. “Ya ışığını söndürüp karanlıkta kaybolursun ya da söndürmeyip havaya uçarsın. İblislerden daha korkutucu bir düşünce bu.”</p>

    <p>“Bazı gizemcilerin alık köylüleri kandırmak için özel olarak hazırlanmış mumlar ya da meşaleler kullandıklarını da itiraf etmeliyim,” dedi Ben, utanırcasına genzini temizleyerek.</p>

    <p>Annem bir kahkaha attı. “Kimlerle konuştuğunu unutuyorsun, Ben. Biz bu tür gösterileri kimsenin başına kakmayız. Aslına bakarsan mavi mumlar <em>Daeonica</em>’nın bir sonraki gösteriminde çok işimize yarayabilir. Tabii onlardan birkaç tane bulabilirsen.”</p>

    <p>“Bakarım,” dedi Ben keyifli bir sesle. “Diğer belirtilerden biri de Chandrialıların keçi gibi gözlere sahip olmaları. Ya da simsiyah gözlere. Hatta gözlerinin hiç olmadığı bile söylenir. Sıkça duyduğum bir şey de şu: Chandrialılar yakınlardaysa etraftaki bitkiler ölürmüş. Tahta çürür, metal paslanır, tuğlalar kırılırmış...” Biraz duraksadı. “Ama bunun farklı farklı belirtiler mi, yoksa bir tane mi olduğunu bilmiyorum.”</p>

    <p>“Nelerle uğraştığımı görüyorsun,” dedi babam surat asarak. “Üstelik bir de hepsinin aynı belirtileri mi gösterdiği, yoksa her bir Chandrialının farklı belirtilere mi sahip olduğu sorusu var.”</p>

    <p>“Sana söyledim,” dedi annem bıkkınlıkla. “Her birinin farklı bir belirtisi var. Kulağa en mantıklı gelen de bu.”</p>

    <p>“Sevgili karımın en sevdiği teori,” dedi babam. “Ama uymuyor. Bazı öykülerde tek belirtinin mavi alev olduğu söylenir. Bazılarında hayvanlar çılgına döner ama mavi alev falan yoktur. Bazılarındaysa simsiyah gözlere sahip bir adam, çılgına dönen hayvanlar ve de mavi alev yer alır.”</p>

    <p>“Bunu sana daha önce de anlattım,” diyen annemin sesindeki asabiyet, bu tartışmayı daha önce de yaptıklarını gösteriyordu. “Daima bir arada olmaları gerekmiyor. Üçerli veya dörderli gruplar halinde geziyor olabilirler. Biri yakındaki ateşlerin sönmesine sebep oluyorsa, bunu <em>hepsinin birden</em> yaptığı sanılabilir. Bu da öykülerdeki farklılıkları açıklamaya yeter. Farklı sayılar ve farklı belirtiler nasıl gruplandıklarına bağlı.”</p>

    <p>Babam bir şeyler homurdandı.</p>

    <p>“Karının kafası çalışıyor, Arl,” dedi Ben sinirleri yatıştırmak için. “Onu bana kaça satarsın?”</p>

    <p>“Maalesef işlerimde ona ihtiyaç duyuyorum. Ama kısa süreliğine kiralamakla ilgilenirsen anlaşabileceğimize...” Bir şaplak sesinin ardından babamın baritonu bir acı nidasıyla yükseldi. “Aklına gelen başka belirtiler var mı?”</p>

    <p>“Dokununca çok soğuk bir his veriyorlarmış. Tabii böyle bir şey nasıl bilinebilir hiçbir fikrim yok. Yakınlarında ateş yakılamadığını duydum. Tabii bu, mavi alev iddiasıyla çelişiyor. Belki de...”</p>

    <p>Rüzgâr hızlanarak ağaçları oynattı. Yaprakların hışırtısı Ben’in sözlerini boğdu. Gürültüden faydalanarak birkaç adım daha yaklaştım.</p>

    <p>“...‘gölgelere boğmak’ anlamına gelebilir, artık bu her ne demekse,” dediğini duydum babamın, rüzgâr yine azaldığında.</p>

    <p>Ben homurdandı. “Bilemeyeceğim. Bir öyküde gölgeleri yanlış istikamete, yani ışığa doğru baktığı için kendilerini ele verdiklerini duymuştum. Başka bir öyküde içlerinden birine ‘gölgelere sarınmış’ deniyordu. İsmi, Gölgelere Sarınmış Bir Şey’di. Ama bir türlü hatırlayamıyorum...”</p>

    <p>“İsimlerden bahsetmişken, sorun yaşadığım bir diğer konu da bu,” dedi babam. “Topladığım bir iki düzine isim hakkında görüşlerini almak isterim. En başta...”</p>

    <p>“Aslında, Arl,” diye sözünü kesti Ben, “onları yüksek sesle <em>söylemezsen</em> memnun olurum. Yani isimlerini. İstersen toprağa falan yazabilirsin ya da gidip bir yazı tahtası getirebilirim, ama onları söylemezsen çok daha rahat ederim. Hani derler ya, emin olmak pişman olmaktan yeğdir.”</p>

    <p>Kampa derin bir sessizlik çöktü. Beni duyduklarından korkarak bir ayağım havada kalakaldım.</p>

    <p>“Hadi ama, bana öyle tuhaf tuhaf bakmayı kesin,” diye tafra yaptı Ben.</p>

    <p>“Sadece şaşırdık, Ben,” diye yükseldi annemin nazik sesi. “Batıl inançlı birine benzemiyorsun da.”</p>

    <p>“Değilim zaten,” dedi Ben. “Ama dikkatliyim. Arada fark var.”</p>

    <p>“Elbette,” dedi babam. “Öyle demek...”</p>

    <p>“Sözlerini müşterilerine sakla, Arl,” diye asabi bir sesle babamın sözünü kesti Ben. “Açığa vurmayacak kadar iyi bir aktörsün, ama biri üşütük olduğumu düşündüğü zaman anlarım.”</p>

    <p>“Böyle bir şey beklemiyordum, hepsi bu,” dedi babam özür dilercesine. “Sen eğitimli birisin. Chandrialı lafını ettiğim anda insanların demire dokunmalarından veya biralarının bir kısmını yere dökmelerinden içim sıkıldı. Ben sadece öykülerle ilgileniyorum, karanlık sanatlarla değil.”</p>

    <p>“Bana kulak verin. Beni yaşlı bir budala sanmanızı istemediğim kadar hoşlanıyorum sizden,” dedi Ben. “Ayrıca sizinle daha sonra konuşmak istediğim bir şey var, ama önce beni ciddiye almanız lazım.”</p>

    <p>Rüzgâr hızını arttırdı; gürültüsünü son birkaç adımımı saklamakta kullandım. Ailemin arabasına iyice sokulup bir yaprak perdesinin ardından oraya göz attım. Üçü bir kamp ateşinin başındaydı. Kesik bir ağaç kütüğünün üzerinde oturan Ben kahverengi pelerinine sıkıca sarınmıştı. Ebeveynlerim onun karşısındaydılar. Annem babama sokulmuştu ve omuzlarına bir battaniye örtmüşlerdi.</p>

    <p>Ben toprak bir testiden deri bir bardağa bir sıvı döküp anneme verdi. Konuşurken ağzından buhar çıkıyordu. “Atur taraflarında iblislere nasıl bakarlar?” diye sordu.</p>

    <p>“Korkuyla.” Babam bir parmağını şakağına vurdu. “Onca din beyinlerini mayıştırır.”</p>

    <p>“Peki ya Vintas’ta?” diye sordu Ben. “Oradakilerin hatırı sayılır bir bölümü Tehlin’dir. Onlar da mı aynı şekilde düşünürler?”</p>

    <p>Annem başını iki yana salladı. “Öyle şeyleri aptallık olarak görürler. İblis lafını genellikle mecazi anlamda kullanırlar.”</p>

    <p>“Madem öyle, Vintas’ta geceleri neyden korkulur?”</p>

    <p>“Feylerden,” dedi annem.</p>

    <p>Babam da aynı anda konuştu. “Draugarlardan.”</p>

    <p>“İkiniz de haklısınız, tabii ülkenin neresinde bulunduğunuza bağlı olarak,” dedi Ben. “Ve burada, Birleşik Eyaletler’de insanlar her iki fikre de kıçlarıyla gülerler.” Etraftaki ağaçları işaret etti. “Ama buralarda da sonbahar gelip çattığında ayak sürüyenlerden çekinirler.”</p>

    <p>“Hayat böyledir işte,” dedi babam. “İyi bir kumpanyacı olmak, seyircilerinin neye inandıklarını bilmekten geçer.”</p>

    <p>“Hâlâ kafamda birkaç tahtanın eksik olduğunu sanıyorsunuz,” dedi Ben keyifle. “Bakın, yarın Biren’de durursak ve biri size ormanda ayak sürüyenler olduğunu söylerse ona inanır mıydınız?” Babam başını iki yana salladı. “Ya bunu iki kişi söylerse?” Aynı tepki.</p>

    <p>Ben kütüğünde öne doğru biraz eğildi. “Peki ya bir düzine insan tam bir içtenlikle etrafta ayak sürüyenler...”</p>

    <p>“Tabii ki inanmazdık,” dedi babam kızarak. “Bu çok saçma bir iddia olurdu.”</p>

    <p>“Elbette öyle,” diye doğruladı Ben, bir parmağını kaldırarak. “Ama asıl soru şu: Ormana girer miydiniz?”</p>

    <p>Babam bir süreliğine hiç kıpırdamadan düşündü.</p>

    <p>Ben kafa salladı. “Söylenenlere inanmasanız bile kasabanın yarısının yaptığı bir uyarıyı ciddiye almamak budalalık olurdu. Ayak sürüyenlerden değilse neyden korkarsınız?”</p>

    <p>“Ayılardan.”</p>

    <p>“Haydutlardan.”</p>

    <p>“Bunlar bir kumpanyacı için normal korkular,” dedi Ben. “Ama köylüler bu korkuları tam olarak anlayamazlar. Her yerin kendine özgü batıl inançları vardır ve herkes nehrin karşı tarafında yaşayanların inançlarına gülüp geçer.” Ebeveynlerime ciddi bir bakış attı. “Peki hiç Chandrialılar hakkında neşeli bir öykü duyduğunuz oldu mu? Bahse girerim ki olmamıştır.”</p>

    <p>Annem kısa bir süre düşündükten sonra başını iki yana salladı. Babam aynı şeyi yapmadan önce içkisinden uzun bir yudum aldı.</p>

    <p>“Chandrialıların orada bir yerde olduklarını, bulutsuz gökyüzünden düşen bir yıldırım gibi ortaya çıktıklarını söylemiyorum. Ama nereye giderseniz gidin herkes onlardan korkar. Bunun geçerli bir sebebi olsa gerek.”</p>

    <p>Ben sırıtarak bardağını eğdi ve birasından geriye kalanları toprağa döktü. “Hem isimler ilginç şeylerdir. Tehlikeli şeyler.” Ebeveynlerime manalı bir bakış attı. “İşte bunu iyi biliyorum, <em>çünkü</em> eğitimli bir adamım. Azıcık batıl inancım da yok değil tabii...” Omuz silkti. “Eh, ben ihtiyarın tekiyim. Bu yüzden isteklerime saygı göstermek zorundasınız.”</p>

    <p>Babam düşünceli bir edayla kafa salladı. “Herkesin Chandrialılara aynı gözle bakmasını hiç fark etmemem ne tuhaf. Bunu şimdiye kadar görmem gerekirdi.” Kendini toparlamak istercesine başını sağa sola salladı. “Sanırım isimlerden daha sonra da bahsetsek olur. Peki senin bizimle konuşmak istediğin konu neydi?”</p>

    <p>Yakalanmadan önce oradan gizlice ayrılmaya hazırlandım, fakat tek bir adım bile atamadan Ben’in ağzından çıkanlar beni olduğum yere çiviledi.</p>

    <p>“Ailesi olduğunuz için görmekte zorlanabilirsiniz, ama genç Kvothe çok akıllı bir çocuk.” Ben bardağını tekrar doldurup babama uzattı. Babam reddetti. “Aslında ‘akıllı’ demek yetmez. Hem de hiç.”</p>

    <p>Annem ağzına götürdüğü bardağın üzerinden Ben’i süzdü. “Oğlumuzla biraz vakit geçiren herkes bunu anlayabilir, Ben. Böyle bir konudan bahsedilmesi için bir sebep göremiyorum. Hele hele senin tarafından.”</p>

    <p>“Durumu tam anlamıyla kavradığınızı sanmıyorum,” dedi Ben, ayaklarını ateşe doğru uzatarak. “Lavta çalmayı ne kadar kolay öğrendi?”</p>

    <p>Babam konunun aniden değişmesi karşısında şaşırır gibi oldu. “Oldukça kolay. Niye ki?”</p>

    <p>“Kaç yaşındaydı?”</p>

    <p>Babam dalgın bir halde sakalını sıvazladı. Onun suskunluğunda annemin sesi bir flütünki gibi çıktı. “Sekiz.”</p>

    <p>“Peki lavta çalmayı siz ne zaman öğrendiniz? Kaç yaşında olduğunuzu hatırlıyor musunuz? Ne gibi zorluklar çektiğinizi?” Babam sakalına asılmayı sürdürdü, fakat yüzü artık daha düşünceliydi ve gözleri uzaklara dalıp gitmişti.</p>

    <p>Abenthy sözlerine devam etti. “Her akordu, parmağını koyması gereken her noktayı hiç takılmadan, hiç yakınmadan tek seferde öğrendiğine bahse girerim. Ve aynı hatayı iki kez yaptığı hiç olmadı, değil mi?”</p>

    <p>Babam biraz kaygılı gibiydi. “Genelde öyleydi, ama herkes gibi onun da sıkıntı çektiği oldu. E akordunda. Üst ve alt E’de epey zorluk yaşadı.”</p>

    <p>Annem usulca lafa girdi. “Ben de hatırlıyorum canım, ama sanırım sebep ellerinin ufacık olmasıydı. Henüz öyle küçüktü ki...”</p>

    <p>“Yine bahse girerim ki bu durum bile ona fazla vakit kaybettirmemiştir,” dedi Ben. “Harika elleri var; annem onlara sihirbaz parmakları derdi.”</p>

    <p>Babam gülümsedi. “Anasına çekmiş. Narin ama kuvvetli. Bulaşık yıkamak için birebir, öyle değil mi kadın?”</p>

    <p>Annem ona hafifçe vurdu, sonra babamın ellerinden birini tuttu ve görmesi için Ben’e doğru uzattı. “Elleri asıl babasına çekmiş; zarif ve nazik. Genç soylu kızları baştan çıkarmak için birebir.” Babam itiraz edecek gibi olduysa da annem ona aldırış etmedi. “Bu gözlerle ve bu ellerle kadın avına çıktığı zaman kimse güvende değil demektir.”</p>

    <p>“Baştan çıkarmak değil canım, kur yapmak,” diye kibarca düzeltti babam.</p>

    <p>“Fark etmez,” diyerek omuz silkti annem. “İkisi de iffetli kadınların koştukları bir yarış.” Babamın elini kucağında tutarak ona yaslandı. Başını hafifçe eğdi, babam da daveti kabul ederek onu ağzının kenarından öptü.</p>

    <p>“Amin,” dedi Ben, bardağını şerefe kaldırarak.</p>

    <p>Babam diğer kolunu anneme dolayıp onu hafifçe sıktı. “Hâlâ ne demek istediğini anlamıyorum, Ben.”</p>

    <p>“Her şeyi böyle şıp diye öğreniyor ve hata yaptığı neredeyse hiç olmuyor. Ona söylediğiniz tüm şarkıları ezberlediğine bahse girerim. Arabamdaki malzemeleri de benden iyi biliyor.”</p>

    <p>Testiyi alıp tıpasını çıkardı. “Ama mesele sadece her şeyi ezberlemesi değil. Anlıyor da. Ona göstermek istediklerimin yarısını kendiliğinden öğrendi.”</p>

    <p>Ben annemin bardağını tekrar doldurdu. “Daha on birinde. Onun yaşındaki bir oğlanın böyle konuştuğunu hiç duydunuz mu? Bu yeteneğinin büyük bölümü aydın bir ortamda yaşamasından kaynaklanıyor.” Ben arabaları işaret etti. “Ama on birindeki çoğu çocuğun derdi tasası suda taş kaydırmak ve kedileri kuyruklarından ağaca asmaktan ibarettir.”</p>

    <p>Annem zillerin çınlaması gibi bir sesle güldü, fakat Abenthy’nin yüz ifadesi ciddiydi. “Doğru söylüyorum. Onun yaptıklarının yarısını başarsa göbek atacak daha büyük öğrencilerim oldu.” Sırıttı. “Ellerine ve zekâsının çeyreğine sahip olsaydım bir sene içinde gümüş tabaklarda yemek yiyor olurdum.”</p>

    <p>Bir sükûnet yaşandı. Sonra annem usulca konuştu. “Küçücük bir bebekken yerde emeklediği zamanları hatırlıyorum. İzler, sürekli izlerdi. Dünyayı yutmak istermiş gibi gözüken o parlak gözleriyle.” Sesi az da olsa titriyordu. Babam kolunu tekrar ona doladı ve annem de başını babamın göğsüne yasladı.</p>

    <p>Bunu izleyen sessizlik daha uzundu. Tam oradan ayrılmayı düşünüyordum ki babam sessizliği bozdu. “Ne yapmamızı önerirsin?” Sesine hafif bir endişe ile babalara özgü o gurur karışıyordu.</p>

    <p>Ben nazikçe gülümsedi. “Vakit geldiğinde ona ne gibi seçenekler sunabileceğinizi düşünmenizden başka hiçbir şey. En iyilerden biri olarak dünyada iz bırakacak.”</p>

    <p>“Neyin en iyisi?” diye gürledi babam.</p>

    <p>“Neyi seçerse. Burada kalırsa bir sonraki Illien olacağından hiç şüphem yok.”</p>

    <p>Babam gülümsedi, Illien kumpanyacıların kahramanıdır. Tarihteki tek ünlü Edema Ruh’tur. En eski, en güzel şarkılarımız onun eseridir.</p>

    <p>Dahası, tabii öykülere inanırsanız, Illien lavtayı yeniden icat etmiştir. Usta bir lavtacı olan Illien ilkel, dayanıksız ve kullanışsız saray lavtasını bugün çalınan harika, çok amaçlı, yedi telli kumpanyacı lavtasına dönüştürmüştür. Aynı öykülerde Illien’in lavtasında sekiz tel bulunduğu da iddia edilir.</p>

    <p>“Illien. Bak bundan hoşlandım,” dedi annem. “Benim küçük Kvothemi dinlemek için krallar kilometrelerce öteden ayağına gelecekler.”</p>

    <p>“Müziğiyle taverna kavgalarını ve sınır savaşlarını sona erdirecek.” Ben gülümsedi.</p>

    <p>“Vahşi kadınlar kucağına oturacaklar,” dedi babam coşkuyla, “ve göğüslerini başına dayayacaklar.”</p>

    <p>Hayret dolu bir suskunluk yaşandı. Sonra annem sert bir sesle yavaşça konuştu. “Sanırım ‘vahşi hayvanlar başlarını onun kucağına koyacaklar’ demek istedin.”</p>

    <p>“Öyle mi?”</p>

    <p>Ben öksürdü ve sözlerine devam etti. “Gizemci olmaya karar verirse bahse varım ki yirmi dördüncü yaşına kalmadan kral ona randevu verir. Tüccar olmayı kafasına sokarsa öldüğü zaman dünyanın yarısına sahip olacağına hiç şüphem yok.”</p>

    <p>Babamın kaşları çatıldı. Ben gülümseyip dedi ki, “Sonuncusu için endişelenme. Tüccar olamayacak kadar meraklı.”</p>

    <p>Ben sonraki sözcüklerini dikkatle seçercesine duraksadı. “Üniversite’ye alınacağından hiç kuşkunuz olmasın. Tabii yıllar sonra. Oraya en erken on yedi yaşında girebilir, ama bu konuda...”</p>

    <p>Ben’in sonraki sözcüklerini duymadım bile. Üniversite! Ona çoğu çocuğun Fey Sarayı’na, sadece hayal edilebilecek esrarlı bir yere baktığı gibi bakar olmuştum. Küçük bir kasaba boyutunda bir okul. On kere on bin kitap. Sorabileceğim tüm soruların cevabını bilen insanlar...</p>

    <p>Dikkatimi tekrar onlara verdiğimde ortalık sessizdi.</p>

    <p>Babam kollarında tuttuğu anneme baktı. “Bu ne demek oluyor, kadın? Yoksa yıllar önce gezgin bir tanrıyla yatağa mı girdin? Durum böyleyse gizem çözüldü demektir.”</p>

    <p>Annem ona şaka yollu vurdu, sonra yüzünde dalgın bir ifade belirdi. “Düşünüyorum da on iki yıl kadar önce bir adam çıkageldi. Beni öpücüklere ve şarkılara boğdu. Benden iffetimi aldı ve beni evimden kaçırdı.” Duraksadı. “Ama saçları kızıl değildi. O olamaz.”</p>

    <p>Babama bakıp muzipçe gülümsedi. Babamın utanmış gibi bir hali vardı. Sonra annem onu öptü. Babam da onu.</p>

    <p>İşte bugün onları böyle hatırlıyorum. Üniversite düşüncesi kafamda dans ederek oradan sıvıştım.</p>
  </div>
</body>
</html>
