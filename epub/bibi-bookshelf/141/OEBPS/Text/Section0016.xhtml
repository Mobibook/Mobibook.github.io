<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yedinci Bölüm</h1>

    <h2 class="baslik_2 sigil_not_in_toc">Başlangıçlar ve İsimler</h2>

    <p>Gün ışığı Yoltaşı’nın içine doldu. Başlangıçlara uygun serin, taze bir ışıktı bu. O gün için su çarkını döndürmeye başlayan değirmenciyi sıyırıp geçti. Dört günlük soğuk metal işçiliğinin ardından demircinin tekrar yakmakta olduğu ocağına vurdu. Bir sonbahar günü daha başlarken, arabalara bağlanmış atlara ve işe hazır bekleyen birbirinden keskin oraklara dokundu.</p>

    <p>Işık, Yoltaşı’nın içinde Tarihçi’nin yüzüne düştü ve orada bir başlangıcı, bir öykünün ilk sözcüklerini bekleyen boş bir sayfaya değdi. Işık barı katederek rengârenk şişelerde yüzlerce minik gökkuşağı yarattı ve son bir başlangıç ararcasına kılıca doğru duvarı tırmandı.</p>

    <p>Fakat ışık kılıca dokununca hiçbir başlangıç görülmedi. Hatta kılıcın yansıttığı ışık donuk, cansız ve eski mi eskiydi. Ona bakarken Tarihçi’nin aklına yeni bir günün başlamasına rağmen güz sonunda oldukları ve havanın giderek soğuyacağı geldi. Kılıç bir mevsimin bitmesi, bir yılın sona ermesi yanında, şafağın çok küçük bir başlangıç olduğunun bilinciyle parlıyordu.</p>

    <p>Tarihçi, Kvothe’nin bir şeyler söylediğini fark ederek gözlerini kılıçtan ayırdıysa da söylenenleri anlayamadı. “Affedersin?”</p>

    <p>“İnsanlar hikâyelerine genelde nasıl başlarlar?”</p>

    <p>Tarihçi omuz silkti. “Birçoğu aklına ne gelirse onu anlatır. Ben daha sonra olayları uygun bir sıraya dizerim, gereksiz kısımları çıkarırım, öyküye açıklık getiririm, sadeleştiririm falan.”</p>

    <p>Kvothe kaşlarını çattı. “Olmaz öyle şey.”</p>

    <p>Tarihçi utangaçça tebessüm etti. “Öykücüler farklıdırlar. Hikâyelerinin rahat bırakılmasını tercih ederler. Ama dikkatli bir dinleyici kitlesi de isterler. Ben çoğunlukla önce dinler, sonra kaydederim. Neredeyse kusursuz bir hafızam vardır.”</p>

    <p>“<em>Neredeyse kusursuz</em> bana uymaz.” Kvothe bir parmağını dudaklarına bastırdı. “Ne kadar hızlı yazabilirsin?”</p>

    <p>Tarihçi çokbilmiş bir edayla tebessüm etti. “Karşımdakinin konuşabileceğinden daha hızlı.”</p>

    <p>Kvothe’nin bir kaşı kalktı. “Bunu görmek isterim.”</p>

    <p>Tarihçi çantasını açtı. Bir deste kaliteli beyaz kâğıt ve bir hokka mürekkep çıkardı. Bunları özenle dizdikten sonra kalemini mürekkebe batırdı ve Kvothe’ye beklenti içinde baktı.</p>

    <p>Kvothe sandalyesinde öne kaykılarak hızla konuştu. “Ben. Sen. O. Onlar.” Kvothe seyrederken Tarihçi’nin kalemi kâğıt üzerinde adeta dans etti. “Ben, Tarihçi, okuma yazma bilmediğimi açıkça itiraf ediyorum. Miskin. Hürmetsiz. Karga. Kuvars. Egoliant. <em>Lhin ta Lu soren hea.</em> ‘Faetonlu genç bir dul iffetine pek düşkünmüş. Günah çıkarmaya gitmiş, çünkü öyle bir saplantısı varmış ki...’” Kvothe, Tarihçi’nin nasıl yazdığına daha yakından bakabilmek için biraz eğildi. “İlginç. Tamam, artık durabilirsin.”</p>

    <p>Tarihçi tekrar gülümsedi ve kalemini bir parça beze sildi. Önündeki sayfada tek bir satır halinde sıralanmış anlaşılmaz semboller vardı. “Bir tür kod mu?” diye sesli düşündü Kvothe. “Çok da muntazam olmuş. Bahse varım kâğıtlarını fazla ziyan etmiyorsundur.” Yazıya daha da yakından bakabilmek için sayfayı kendine doğru çevirdi.</p>

    <p>“Kâğıtlarımı hiç ziyan etmem,” dedi Tarihçi gururla.</p>

    <p>Kvothe başını kaldırmadan kafa salladı.</p>

    <p>“‘Egoliant’ ne demek?” diye sordu kâtip.</p>

    <p>“Hımm? Ah, hiçbir şey. Kafamdan uydurdum. Bilmediğin bir kelime seni yavaşlatacak mı görmek istedim.” Kvothe gerindi ve sandalyesini Tarihçi’ninkine yaklaştırdı. “Sen bunun nasıl okunacağını bana öğretir öğretmez başlayabiliriz.”</p>

    <p>Tarihçi kuşkulu gözüktü. “Bu çok karmaşık bir...” Kvothe’nin kaşlarını çattığını görünce iç geçirdi. “Denerim.”</p>

    <p>Tarihçi derin bir nefes aldı ve bir satıra semboller yazmaya başladı. “Konuşurken yaklaşık elli farklı ses çıkarırız. Bunların her birine bir iki kalem darbesinden oluşan bir sembol verdim. Yani hepsi sesten ibaret. Hiç bilmediğim bir lisanı bile kâğıda dökmem mümkün.” Parmağıyla işaret etti. “Şuradakilerin tamamı ünlü sesler.”</p>

    <p>“Hepsi de dikey çizgilerden oluşuyor,” dedi Kvothe, sayfaya dikkatle bakarak.</p>

    <p>Adamın kavrayışı karşısında şaşıran Tarihçi duraksadı. “Şey... evet.”</p>

    <p>“Öyleyse ünsüzler de yatay çizgilerden oluşuyor, ha? Ve bunun gibi birleşiyorlar?” Kvothe kalemi alarak sayfaya birkaç işaret koydu. “Akıllıca. Bir sözcük için iki üç çizgiden fazlasına ihtiyacın yok.”</p>

    <p>Tarihçi, Kvothe yi sessiz sedasız izleniyordu.</p>

    <p>Dikkatini kâğıda vermiş olan Kvothe bunu fark etmedi. “Bu <em>e</em> sesiyse bunlar da <em>a</em> sesleri olmalı,” diyerek Tarihçi’nin kaleme aldığı yazı karakteri grubunu işaret etti. “<em>A, ay, aeh, auh.</em> Demek ki bunlar <em>oh</em> sesleri oluyor.” Kvothe kendi kendine kafa sallayarak kalemi Tarihçi’ye geri verdi. “Ünsüzleri göster.”</p>

    <p>Ünsüzleri şaşkın bir vaziyette kâğıda döken Tarihçi, yazarken bir yandan da sesleri tek tek okuyordu. Kısa bir süre sonra Kvothe kalemi alıp listeye kendi devam etti ve afallamış durumdaki Tarihçi’den hatası varsa düzeltmesini istedi.</p>

    <p>O listeyi tamamlarken Tarihçi onu ağzı açık seyretti. Tüm bu süreç baştan sona on beş dakika sürdü. Kvothe hiç hata yapmadı.</p>

    <p>“Harika bir sistem,” diyerek beğenisini dile getirdi Kvothe. “Çok mantıklı. Kendin mi tasarladın?”</p>

    <p>Kvothe’nin önündeki sayfada yer alan yazı karakterleriyle dolu satırlara bakan Tarihçi, konuşmadan önce uzunca bir süre duraksadı. Sonunda Kvothe’nin sorusuna aldırmadan o bir soru sordu. “Tema dilini sahiden de bir günde mi öğrendin?”</p>

    <p>Kvothe hafifçe tebessüm ederek masaya baktı. “Bu eski bir hikâye. Neredeyse unutmuşum. Aslında bir buçuk gün sürdü. Uykusuz geçen bir buçuk gün. Niye sordun?”</p>

    <p>“Üniversite’de duymuştum. Hiç inanmamıştım.” Başını eğip Kvothe’nin düzgün el yazısıyla kâğıda dökülmüş kendi kod sistemine baktı. “Tamamını mı?”</p>

    <p>Kvothe şaşırır gibi oldu. “Ne?”</p>

    <p>“Dilin tamamını mı öğrendin?”</p>

    <p>“Hayır. Tabii ki hayır,” dedi Kvothe, biraz hırçın bir tavırla. “Sadece bir bölümünü. Büyük bir bölümünü, ama bir şeyin, hele hele bir dilin tamamının öğrenilebileceğine inanmıyorum.”</p>

    <p>Kvothe ellerini ovuşturdu. “Şimdi, hazır mısın?”</p>

    <p>Tarihçi kendini toparlamak için kafasını iki yana salladı, önüne yeni bir kâğıt koydu ve başıyla işaret verdi.</p>

    <p>Kvothe bir elini kaldırarak onu yazmaktan alıkoydu ve dedi ki, “Bu öyküyü daha önce hiç anlatmadım ve bir daha anlatacağımı da sanmıyorum.” Sandalyesinde öne eğildi. “Başlamadan önce bir Edema Ruh olduğumu hatırlamalısın. Caluptena yanmadan önce bile biz öyküler anlatırdık. Üzerine yazılacak kitaplar olmadan önce. Çalacak bir müzik olmadan önce. İlk ateş alev aldığında onun titrek ışığında biz Ruhların ağzından öyküler dökülürdü.</p>

    <p>“Öykü toplayan ve olayları derleyen biri olarak şöhretini duydum.” Kvothe’nin gözleri çakmaktaşı kadar sert, kırık cam kadar keskin baktı. “Ama sakın ola ki ağzımdan çıkan tek bir kelimeyi bile değiştireyim deme. Lafı dolandırırsam, konudan konuya atlar gibi gözükürsem, gerçek öykülerin nadiren düz bir çizgide gittiğini hatırla.”</p>

    <p>Ciddiyetle kafa sallayan Tarihçi, kodunu bir saatten kısa sürede tamamıyla idrak edebilen, hatta koca bir lisanı tek bir günde öğrenebilen bir zihni hayalinde canlandırmaya çalıştı.</p>

    <p>Kvothe nazikçe tebessüm etti ve odayı hafızasına kazımak ister gibi etrafına bakındı. Tarihçi kalemini mürekkebe batırırken Kvothe üç soluk alacak kadar bir süre, kucağında kavuşturduğu ellerini süzdü.</p>

    <p>Sonra konuşmaya başladı.</p>

    <p class="paragraf">“Bir açıdan her şey o kadını şarkı söylerken duyduğumda başladı. Sesi benimkine karışıyor, kardeşlik ediyordu. Sesi, ruhunun bir portresiydi adeta: ateş kadar vahşi, kırık cam kadar keskin, yonca kadar hoş ve temiz.”</p>

    <p>Kvothe başını sağa sola salladı. “Hayır. Her şey Üniversite’de başladı. Oraya, hikâyelerde geçen türden sihri öğrenmeye gittim. Ulu Taborlin’inki gibi bir sihri. Rüzgârın adını öğrenmek istiyordum. Ateşi ve yıldırımı. On bin sorunun cevabını bilecek ve arşivlerine erişecektim. Ama Üniversite’de bulduğum şey bir hikâyeden çok farklıydı ve büyük bir hayal kırıklığına uğradım.</p>

    <p>“Ama sanırım asıl başlangıç, yolumu Üniversite’ye neyin düşürdüğünde yatıyor. Alacakaranlıktaki beklenmedik ateşler. Kuyunun dibindeki, buza benzer gözleri olan bir adam. Kan ve yanık saç kokusu. Chandrialı.” Kendi kendine kafa salladı. “Evet. Sanırım her şey o zaman başladı. Bu, çoğu açıdan Chandrialılar hakkında bir öykü.”</p>

    <p>Kvothe kendini karanlık bir düşünceden kurtarmak istercesine başını iki yana salladı. “Ama sanırım ondan da evveline dönmeliyim. Bu hayat hikâyem gibi bir şey olacaksa yeteri kadar vakit ayırabilirim. Hatırlanacaksam, bunun övgülerle olmasa bile bir miktar hakikatle olmasını isterim.</p>

    <p>“İyi de babam böyle öykü anlattığımı duysa ne derdi? ‘En baştan başla.’ Pekâlâ. Madem ki bir öykü anlatılacak, bari bunu doğru düzgün yapalım.”</p>

    <p>Kvothe sandalyesinde öne kaykıldı.</p>

    <p>“Bildiğim kadarıyla başlangıçta dünya, Aleph tarafından isimsiz boşlukta yaratıldı. Aleph her şeye bir ad koydu. Ya da hikâyenin versiyonuna göre zaten bir adı olan her şeyin adını keşfetti.”</p>

    <p>Tarihçi küçük bir kahkaha attıysa da ne başını kaldırdı, ne de yazmaya ara verdi.</p>

    <p>Kvothe kendi kendine gülümseyerek devam etti. “Bakıyorum gülüyorsun. Pekâlâ, konudan sapmamak için yaradılışın merkezinde olduğumu varsayalım. Bunu yaparken birbirinden sıkıcı sayısız öyküyü atlayalım: imparatorlukların kurulmasını ve yıkılmasını, kahramanlık destanlarını, trajik aşkları. Önemi olan tek öyküye geçelim.” Tebessümü genişledi. “Benimkine.”</p>

    <p class="paragraf">Adım Kvothe. Aşağı yukarı ‘Kıvote’ diye okunur. İsimler önemlidir, çünkü size bir insan hakkında çok şey söylerler. Birinin duymaya hakkı olduğundan çok daha fazla isim duydum.</p>

    <p>Ademler bana Maedre derler. Telaffuz şekline bağlı olarak bu, “Alev”, “Gök Gürültüsü” ya da “Kırık Ağaç” anlamına gelebilir.</p>

    <p>Beni görecek olursanız “Alev” ismi hemen aklınıza gelir. Parlak kızıl saçlarım var. Birkaç asır önce doğsaydım herhalde iblis diye yakılırdım. Saçımı hep kısa kessem de pek asidir. Kendi haline bırakılırsa dimdik durur ve beni alev almışım gibi gösterir.</p>

    <p>“Gök Gürültüsü” adınıysa, güçlü bariton sesime ve küçük yaşlarda aldığım epey bir sahne eğitimine borçluyum.</p>

    <p>“Kırık Ağaç” adını hep önemsiz buldum. Tabii şimdi düşününce, bunun kısmen de olsa gerçeği yansıttığını kabul etmeliyim.</p>

    <p>İlk hocam bana E’lir derdi, çünkü akıllıydım ve bunun farkındaydım. İlk sevgilim bana Dulator derdi, çünkü telaffuzu hoşuna giderdi. Bana Shadicar, Eli Hafif ve Altı Tel dendiği de oldu. Kansız Kvothe, Esrarengiz Kvothe, Kralkatili Kvothe de dediler. Bu isimlerin hepsini hak ettim. Hepsinin bedelini ödedim.</p>

    <p>Ama Kvothe olarak yetiştirildim. Babam bir keresinde bunun “bilmek” anlamına geldiğini söylemişti.</p>

    <p>Tabii bana daha başka pek çok şey de dendi. Bunların çoğu kaba sözlerdi, lakin çok azı hak edilmemişti.</p>

    <p>Uyuyan höyük krallarından prensesler kaçırdım. Trebon kasabasını yakıp kül ettim. Felurian’la bir gece geçirdim ve hem canıma hem de aklıma mukayyet olabildim. Çoğu insanın alındığından daha küçük bir yaşta Üniversite’den atıldım. Başkalarının gündüz gözüyle ağızlarına almaktan bile korktukları yollardan, ay ışığı altında geçtim. Tanrılarla konuştum, kadınlar sevdim ve ozanları ağlatan şarkılar yazdım.</p>

    <p>Belki beni duymuşsunuzdur.</p>
  </div>
</body>
</html>
