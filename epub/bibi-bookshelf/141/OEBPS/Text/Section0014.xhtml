<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Beşinci Bölüm</h1>

    <h2 class="baslik_2 sigil_not_in_toc">Notlar</h2>

    <p>Kote yaralı omuzlarında Tarihçi’nin gevşek bedenini taşıyarak Newarre’ye vardığı sırada vakit gece yarısını çoktan geçmişti. Kasabanın evleri ve dükkânları karanlık olsa da Yoltaşı Hanı ışıkla doluydu.</p>

    <p>Kapı eşiğinde bekleyen Bast, asabiyetten yerinde duramıyordu. Yaklaşan sureti görünce, bir not kâğıdını hiddetle sallayarak sokaktan aşağı koştu. “Bir not ha? Çekip gidiyorsun ve bana <em>not</em> bırakıyorsun, öyle mi?” Öfkeyle tısladı. “Neyim ben, rıhtımdan aldığın bir fahişe mi?”</p>

    <p>Kote arkasına döndü ve omuzlarını silkerek Tarihçi’nin hareketsiz bedenini Bast’ın kollarına bıraktı. “Bana karşı çıkacağını biliyordum, Bast.”</p>

    <p>Bast yabancıyı önünde kolayca tuttu. “<em>İyi</em> bir not bile değildi. <em>‘Bunu okuyorsan muhtemelen ölmüşümdür.’</em> Bu nasıl bir not böyle?”</p>

    <p>“Onu sabaha kadar bulmaman gerekiyordu,” dedi Kote yorgun argın, birlikte hana doğru yürürlerken.</p>

    <p>Bast kollarında taşıdığı adama daha yeni farkına varıyormuşçasına baktı. “Bu da kim?” Yabancıyı biraz sarsarak merakla süzdü, ardından çuval gibi kolayca omzuna attı.</p>

    <p>“Yanlış zamanda yollara düşmüş talihsiz bir adam,” dedi Kote kayıtsızca. “Fazla sarsma. Kafası pek de iyi olmayabilir.”</p>

    <p>“Ne demeye çekip gittin ki?” diye bilmek istedi Bast, hana girdikleri sırada. “Arkanda not bırakacaksan, en azından...” Kote’yi hanın ışığında solgun ve hem kan, hem de toz toprak içinde görünce gözleri kocaman açıldı.</p>

    <p>“Artık gönlünce kaygılanabilirsin,” dedi Kote şaka yollu. “Göründüğüm kadar kötü durumdayım.”</p>

    <p>“Onları avlamaya çıktın, öyle değil mi?” diye tısladı Bast, sonra gözleri yine kocaman açıldı. “Hayır. Carter’ın öldürdüğü yaratığın bir parçasını sakladın. Sana inanamıyorum. Bana yalan söyledin. Bana!”</p>

    <p>Kote merdivenin başında iç geçirdi. “Yalana mı kızıyorsun, yoksa yalanı yakalayamadığına mı?” diye sordu, basamakları ağır adımlarla çıkmaya başlarken.</p>

    <p>Bast öfkeyle söylendi. “Bana güvenemediğine kızıyorum.”</p>

    <p>İkinci kattaki çok sayıda odadan birine girip Tarihçi’yi soyarlarken ve yatağa güzelce yatırırlarken konuşmalarına ara verdiler. Kote adamın deri çantasıyla seyahat bohçasını yakına bir yere bıraktı.</p>

    <p>Kote odanın kapısını arkasından kapatırken dedi ki, “Sana güveniyorum Bast, ama emniyette olmanı istedim. Tek başıma üstesinden gelebileceğimi biliyordum.”</p>

    <p>“Yardımım dokunabilirdi, Reshi.” Bast’ın ses tonundan incindiği anlaşılıyordu. “Bunu sen de biliyorsun.”</p>

    <p>“Hâlâ da dokunabilir, Bast,” diyen Kote kendi odasına gitti ve daracık yatağının ucuna ilişti. “Yaralarımın dikilmesi gerekiyor.” Gömleğinin düğmelerini açmaya başladı. “Kendim de yapabilirim, ama omuzlarımın üstüne ve sırtıma ulaşmam zor olur.”</p>

    <p>“Saçmalama, Reshi. Ben yaparım.”</p>

    <p>Kote eliyle kapıyı işaret etti. “Malzemeler bodrumda.”</p>

    <p>Bast hor gören bir tavırla burun kıvırdı. “Yok, kalsın. Kendi iğnelerimi kullanmayı yeğlerim. Ne varsa kemikte var. Senin o ete nefret kıymıkları gibi batan sivri demir şeylerini istemem.” Vücudu baştan aşağı ürperdi. “Akıntı ve taş aşkına, halkının ilkelliği ödümü patlatıyor.” Bast kapıyı açık bırakarak koşar adımlarla odadan ayrıldı.</p>

    <p>Gömleğini yavaşça çıkaran Kote, yaralarına yapışan kurumuş kan onlara asılırken dişini sıkıp yüzünü ekşitti. Bast bir leğen dolusu suyla odaya geri döndüğü sırada suratı eskisi gibi ifadesizdi. Bast ustasının yaralarını temizlemeye başladı.</p>

    <p>Kurumuş kan temizlendikçe uzun ve düzgün kesikler daha net gözükür oldu. Berber usturasıyla veya kırık cam parçalarıyla açılmışa benzeyen yaralar, hancının açık renkli teninde kıpkırmızı durmaktaydı. Sayıları belki bir düzineyi buluyordu. Çoğu omuzlarının üstünde toplanmışsa bile sırtında ve kollarında da birkaç tane vardı. Biri kafasının üstünden başlıyor, kafa derisini katederek kulağının arkasında son buluyordu.</p>

    <p>“Senden kan akacağını hiç sanmazdım, Reshi,” dedi Bast. “Ne de olsa sana Kansız diyorlar.”</p>

    <p>“Her duyduğun öyküye inanma, Bast. Bazıları sana yalan söyler.”</p>

    <p>“Eh, durumun sandığım kadar kötü değilmiş,” dedi Bast, ellerini silerek temizlerken. “Yine de kulağının bir parçasını kaybetmediğin için şanslısın. Carter’a saldıranın olduğu gibi yaralı mıydılar?”</p>

    <p>“Görebildiğim kadarıyla hayır,” dedi Kote.</p>

    <p>“Kaç taneydiler?”</p>

    <p>“Beş.”</p>

    <p>“Beş mi?” dedi Bast, ağzı açık halde. “O adam kaç tanesini öldürdü?”</p>

    <p>“İçlerinden birini bir süreliğine oyaladı,” dedi Kote cömertçe.</p>

    <p>“<em>Anpauen,</em> Reshi,” diyen Bast başını iki yana sallarken, dikiş ipliğinden daha ince bir şeyi bir kemik iğnenin deliğinden geçirdi. “Ölmen gerekirdi. <em>İki kez</em> ölmen gerekirdi.”</p>

    <p>Kote omuz silkti. “Daha önce de ölmem gereken zamanlar oldu, Bast. Ölümden kurtulmakta oldukça becerikliyimdir.”</p>

    <p>Bast işe koyuldu. “Biraz canın yanacak,” derken elleri garip bir hassasiyete sahipti. “Cidden, Reshi, bunca zamandır hayatta kalmayı nasıl başardığını bilemiyorum.”</p>

    <p>Kote tekrar omuz silkip gözlerini kapadı. “Ben de, Bast,” dedi. Sesi bitkin ve güçsüzdü.</p>

    <p class="paragraf">Saatler sonra Kote’nin odasının kapısı azıcık aralandı ve Bast içeri baktı. Yavaş ve ölçülü bir tempoda alınıp verilen soluklardan başka bir şey duyamayınca, genç adam hafif adımlarla yatağın yanına kadar gitti ve uyuyan ustasının üstüne eğildi. Yanaklarının rengine baktı, nefesini kokladı ve önce alnına, sonra bileğine, son olarak da kalbinin hemen üstündeki gırtlak boşluğuna dokundu.</p>

    <p>Bast bunun ardından yatağın yanına bir sandalye çekip oturdu ve ustasına bakarak soluklarını dinledi. Bir ara elini uzatıp adamın yüzüne düşen itaatsiz kızıl saçlarını bir anne şefkatiyle yana çekti. Sonra da ninniyi andıran hareketli ve tuhaf bir ezgiyle şarkı söylemeye başladı.</p>

    <blockquote class="dize">
      <p><em>“Bir faninin tutuşmasını,</em></p>

      <p><em>Sonra gün be gün sönüp gitmesini</em></p>

      <p><em>Ne gariptir izlemesi.</em></p>

      <p><em>Parlak ruhunun kibrit gibi olduğunu</em></p>

      <p><em>Ve rüzgârın gönlünce davranacağını bilmesi.</em></p>

      <p><em>Elimden gelse kendi ateşimi verirdim.</em></p>

      <p><em>Böyle titreşmen neyin habercisi?”</em></p>
    </blockquote>

    <p>Bast’ın sesi azalıp kayboldu. Şarkı bitince kıpırdamadan durdu ve ustasının nefes aldıkça inip kalkan göğsünü seyrederek sabahı etti.</p>
  </div>
</body>
</html>
