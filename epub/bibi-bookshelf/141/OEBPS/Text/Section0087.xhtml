<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yetmiş Sekizinci Bölüm</h1>

    <h2 class="baslik_2 sigil_not_in_toc">Zehir</h2>

    <p>Ejderusun kükremesi bir borazan sesini andırıyordu, tabii taştan, gök gürültüsünden ve eriyik kurşundan yapılmış bina büyüklüğündeki bir trompet hayal edebilirseniz. Kükremeyi göğsümde değil, yerin sarsılmasıyla beraber ayaklarımda duydum.</p>

    <p>Kükreme yüzünden ikimiz de korkuyla havaya sıçradık. Denna’nın başının tepesi benim burnuma çarptı. Acıdan gözüm görmez bir halde sendeledim. Kahkahalar atarak karmakarışık bir kol ve bacak yığını şeklinde yere serilen Denna ise bunu fark etmedi bile.</p>

    <p>Onun ayağa kalkmasına yardım ederken uzaktan gelen bir çatırtı işittik. Birlikte gözetleme yerine geri döndük.</p>

    <p>Ejderus sarhoş bir köpek gibi hoplayıp zıplıyor, bazen de bir çocuğun tarladaki mısır koçanlarını devirmesi gibi ağaçları deviriyordu.</p>

    <p>Gritaşlar kadar büyük, yüzyıllık kadim bir meşe ağacına yaklaşmasını soluğumu tutarak seyrettim. Yaratık arka ayakları üzerinde şaha kalktı ve meşe ağacına tırmanmak istermiş gibi ön ayaklarını aşağılardaki bir dala indirdi. Neredeyse sıradan bir ağaç kadar büyük olan dal resmen patladı.</p>

    <p>Ejderus tekrar şahlanarak tüm gücüyle ağaca vurdu. Kendisini kırık dala saplayarak şişleneceğinden emindim. Fakat mızrağa benzeyen sivri uçlu dal dibi, ejderusun göğsünde en ufak bir yara bile açmadan paramparça oldu. Sonra ejderus gövdeye çarptı; ağaç gövdesi kırılmamasına rağmen gök gürültüsünü andıran bir sesle çatladı.</p>

    <p>Hayvan bu sefer de debelenerek tırtıklı kayaların üzerinde yuvarlandı. Kocaman bir alev bulutu üfledi ve çatlak haldeki meşe ağacına doğru tekrar hücuma geçti. Bu sefer ona kama şeklindeki kocaman başıyla çarptı ve ağaç daha fazla dayanamayarak devrildi. Kökleri yerden fırlarken büyük bir toprak ve taş patlaması oluştu.</p>

    <p>Tek düşünebildiğim böyle bir yaratığa zarar verme girişiminin ne kadar beyhude olacağıydı. Zaten benim ona verebileceğimden çok daha fazla zararı kendi kendine veriyor, yine de bana mısın demiyordu.</p>

    <p>“O şeyi öldürmemiz mümkün değil,” dedim. “Öyle bir çaba bir fırtına bulutuna saldırmaktan farksız olur. Ona nasıl zarar verebiliriz ki?”</p>

    <p>“Kızcağızı bir uçurumdan aşağı atabiliriz,” diye sakin sakin öneride bulundu Denna.</p>

    <p>“Kızcağız mı?” diye sordum. “Dişi olduğunu da nereden çıkardın?”</p>

    <p>“Sen erkek olduğunu nereden çıkardın?” karşılığını verdi, sonra kafasını toparlamak istercesine onu iki yana salladı. “Boş ver, bunun bir önemi yok. Ejderusun ateşe geldiğini biliyoruz. Bir dalın ucunda ateş yakabiliriz.” Dalları uçurumun kenarından sarkan birkaç ağacı işaret etti. “Sonra ejderus onu söndürmeye gittiğinde...” İki elini birleştirerek düşen bir şeyin pandomimini yaptı.</p>

    <p>“Acaba düşmekten zarar görür mü ki?” diye kuşkuyla sordum.</p>

    <p>“Eh,” dedi Denna, “bir karıncayı masanın üstünden attığın zaman hiç zarar görmez, üstelik de o yükseklik onun için uçurumdan farksız olmasına rağmen. Ama biz bir çatıdan atladığımız zaman daha ağır olduğumuz için yaralanırız. Büyük şeylerin daha sert düştükleri bilinen bir gerçektir.” Ejderusa bir bakış attı. “Ondan daha büyük bir şey olduğunu da sanmıyorum.”</p>

    <p>Elbette ki haklıydı. Aslında adını bilmese de santimetre küp oranından bahsediyordu.</p>

    <p>“En azından yaralanacaktır,” diye sözlerine devam etti Denna. “Sonra da... bilmiyorum, üstüne kaya falan yuvarlayabiliriz.” Bana baktı. “Ne? Planımda bir hata mı var?”</p>

    <p>“Pek kahramanca değil,” deyip geçtim. “Daha gösterişli bir şey bekliyordum.”</p>

    <p>“Kusura bakma, zırhımı ve savaş atımı evde bıraktım,” dedi. “Beğenmemenin tek sebebi senin o koca Üniversiteli beynin hiçbir yol bulamazken benim dâhice bir plan yapabilmem.” Arkamızda kalan kutu gibi kanyonu işaret etti. “O metal tencerelerin birinde ateş yakarız. Tencereler hem geniş ve sığ, hem de ısıya dayanıklı. Kulübede hiç ip var mıydı?”</p>

    <p>“Ben...” Yine o çok tanıdık hüsrana kapıldım. “Hayır. Zannetmiyorum.”</p>

    <p>Denna kolumu sıvazladı. “Moralini bozma. Ejderus gittiği zaman yıkılmış eve bir göz atarız. Bahse girerim orada biraz ip vardır.” Vadideki yaratığa baktı. “İtiraf etmeliyim ki kendisini nasıl hissettiğini anlıyorum. Benim de biraz etrafta koşuşturup tepinesim var.”</p>

    <p>“Bahsettiğim taşkınlık işte buydu,” dedim.</p>

    <p>Çeyrek saat sonra ejderus vadiden ayrıldı. Ancak o zaman Denna’yla beraber saklandığımız yerden çıktık. Ben seyahat heybemi, Denna da bulduğumuz reçinenin tamamını içeren neredeyse otuz kiloluk bohçayı taşıyordu.</p>

    <p>“Şu mıknatıs taşını versene,” dedi Denna, bohçayı yere bırakarak. Verdim. “Sen ip arayadur. Ben sana bir hediye bulmaya gidiyorum.” Koyu renkli saçları peşi sıra uçuşarak oradan seke seke uzaklaştı.</p>

    <p>Nefesimi mümkün olduğu kadar tutarak evi çabucak aradım. Bir balta, kırık çanak çömlekler, bir fıçı kurtlanmış un, küflü bir şilte, bir top iplik bulmama karşın hiç ipe rastlamadım.</p>

    <p>Denna ağaçların oradan sevinç dolu bir çığlık attı, yanıma kadar koştu ve elime siyah bir pul tutuşturdu. Güneş altında kalmaktan ısınan pul onunkinden biraz daha iriydi ve gözyaşından ziyade oval şeklindeydi.</p>

    <p>“Çok teşekkür ederim, hanımefendi.”</p>

    <p>Sırıtarak hoş bir reverans yaptı. “İp?”</p>

    <p>Elimdeki kalın iplik topunu gösterdim. “En fazla bunu bulabildim. Üzgünüm.”</p>

    <p>Denna kaşlarını çattı, sonra omuz silkip geçti. “Eh, neyse. Plan yapma sırası sende. Üniversite’de öğrendiğin acayip ve harikulade büyüler var mı? Ya da yanına bile yaklaşılmaması gereken karanlık güçlerin?”</p>

    <p>Pulu elimde çevirerek düşündüm. Yanımda biraz balmumu mevcuttu ve bu pulla en az saç kadar iyi bir bağ kurulabilirdi. Ejderusun bir bebeğini yapabilirdim, peki ya sonra? Korların üzerinde rahat rahat yatabilen bir yaratığı birazcık ayağını yakarak durduramazdım.</p>

    <p>Fakat bir balmumu bebekle yapılabilecek daha meşum şeyler de vardı. İyi niyetli bir gizemcinin aklından bile geçirmemesi gereken şeyler. İğneler ve bıçaklar kullanılarak yapılan, kilometrelerce ötedeki bir adamı kanlar içinde bırakabilecek şeyler. Kasıtlı zarar vermenin dik âlâsı.</p>

    <p>Elimdeki pulu bir kez daha gözden geçirdim. Pul büyük oranda demirden oluşuyordu ve ortası avcumdan daha kalındı. Yine de bir bebekle ve enerji olarak kullanabileceğim güçlü bir ateşle dahi yaratığa zarar verebileceğimden emin değildim.</p>

    <p>Daha da kötüsü sempati kullanmayı denesem bile işe yarayıp yaramayacağını anlamamın imkânı yoktu. Ben ateşin karşısında aylak aylak oturarak bir balmumu bebeğe iğneler saplarken dellenmiş bir ejderusun kilometrelerce uzaktaki masum bir ailenin çiftliğini darmadağın etmesi riskine giremezdim.</p>

    <p>“Hayır,” dedim. “Aklıma işe yarar hiçbir büyü gelmiyor.”</p>

    <p>“Gidip inzibata bir düzine adamı yaylarla donatmasını ve onlarla beraber bina kadar büyük bir uyuşturucu müptelası ejderha tavuğu avlamasını söyleyebiliriz.”</p>

    <p>Ansızın aklıma bir fikir geldi. “Zehir,” dedim. “Ejderusu zehirlememiz gerekecek.”</p>

    <p>“Yanında iki litre arsenik var mı?” diye kuşkuyla sordu. “Bu bile o kadar büyük bir şey için yeterli gelir mi?”</p>

    <p>“Arsenik değil.” Ayağımla bohçayı dürttüm.</p>

    <p>Denna aşağı baktı. “Ah,” dedi hüsranla. “Peki ya midillim ne olacak?”</p>

    <p>“Muhtemelen midilliden vazgeçmen gerekecek,” dedim. “Ama yine de sana bir yarım arp almaya yetecek kadar para kazanacağız. Hatta ejderusun leşi sayesinde daha fazla para kazanabileceğimizden eminim. Pulları çok kıymetli. Ayrıca Üniversite’deki doğa bilimciler...”</p>

    <p>“Beni ikna etmene gerek yok,” dedi Denna. “Doğru şeyi yaptığımızın farkındayım.” Bana bakıp sırıttı. “Ayrıca ejderhayı haklayan kahramanlar olup çıkacağız. Hazinesini bulmasak bile sorun değil.”</p>

    <p>Güldüm. “Tamam öyleyse,” dedim. “Sanırım gritaş tepesine gitmeli ve yaratığı yanımıza çekmek için bir ateş yakmalıyız.”</p>

    <p>Denna şaşkın gözüktü. “Niye ki? Nasılsa bu vadiye geri gelecek. Niçin burada kamp kurup beklemiyoruz?”</p>

    <p>Başımı iki yana salladım. “Geriye kaç denner ağacı kaldığına baksana.”</p>

    <p>Etrafına bakındı. “Hepsini yemiş mi?”</p>

    <p>Kafa salladım. “Onu bu akşam öldürebilirsek geceleyin Trebon’a varabiliriz. Açık havada uyumaktan bıktım. Banyo, sıcak bir yemek ve gerçek bir yatak istiyorum.”</p>

    <p>“Yine yalan söylüyorsun,” dedi Denna neşeyle. “Sunumun öncekinden daha başarılı, ama benim gözümde sığ bir dere kadar şeffafsın.” Bir parmağıyla göğsümü dürttü. “Bana gerçeği söyle.”</p>

    <p>“Trebon’a bir an önce gitmek istiyorum,” dedim. “Aşırı dozda reçine yutmuş olabilirsin. Oradaki bir doktora güvenecek değilim, ama herhalde kasabada kullanabileceğim bazı ilaçlar vardır. Ne olur ne olmaz.”</p>

    <p>“Kahramanım benim,” deyip gülümsedi. “Çok hoşsun, ama kendimi iyi hissediyorum.”</p>

    <p>Uzanıp kulak memesine sert bir fiske attım.</p>

    <p>Öfke dolu bir yüzle elini başının yanına götürdü. “Ah... oh.” Şaşkın bir hali vardı.</p>

    <p>“Hiç acımadı, değil mi?”</p>

    <p>“Hayır,” dedi.</p>

    <p>“İşin doğrusu şu,” dedim ciddiyetle. “Sana bir şey olacağını sanmıyorum, ama emin de değilim. O şeyin ne kadarı bünyene karıştı bilmiyorum. Bir saat sonra biraz daha iyi bir fikir edinebileceğim, fakat bir terslik çıkarsa Trebon’un şimdikinden bir saat daha yakınında bulunmayı yeğlerim. O sayede seni daha az taşımam gerekir.” Gözünün içine baktım. “Önem verdiğim insanların hayatıyla kumar oynamam.”</p>

    <p>Denna beni ciddi bir ifadeyle dinledi. Sonra sırıtışı suratına geri geldi. “Böyle erkeklik taslaman çok hoşuma gidiyor,” dedi. “Biraz daha yapsana.”</p>
  </div>
</body>
</html>
