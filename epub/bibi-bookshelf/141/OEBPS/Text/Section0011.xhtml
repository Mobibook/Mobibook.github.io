<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">İkinci Bölüm</h1>

    <h2 class="baslik_2 sigil_not_in_toc">Güzel Bir Gün</h2>

    <p>Öykülerde bol bol geçen, fakat gerçek dünyada nadiren rastlanan o mükemmel sonbahar günlerinden biriydi. Sıcak ve kuru hava, tarladaki buğday ya da mısırların olgunlaşması için idealdi. Yolun her iki tarafındaki ağaçlar da renk değiştiriyordu. Upuzun kavaklar tereyağımsı bir sarıya bürünmüşken yola doğru sokulan sumaklar parlak bir kırmızıydı. Sadece yaşlı meşeler yazı bırakmaya isteksiz gibiydi ve yapraklarında altın sarısıyla yeşil eşit ölçüde bulunuyordu.</p>

    <p>Kısacası ellerinde yaylar olan yarım düzine eski askerin üzerinizde ne var ne yoksa zorla alabileceği daha güzel bir gün düşünemezdiniz.</p>

    <p>“Pek de iyi bir at sayılmaz, bayım,” dedi Tarihçi. “Yük atı olmaktan sadece bir adım uzakta ve yağmur yağdığı zamanlarda...”</p>

    <p>Adam sert bir hareketle onun sözünü kesti. “Dinle ahbap, kralın ordusu dört bacağı ve en azından bir gözü olan her şey için iyi para ödüyor. Aklını oynatmış olsaydın ve yoldan aşağı bir oyuncak at üzerinde gelseydin onu bile elinden alırdım.”</p>

    <p>Liderlerinin otoriter bir havası vardı. Tarihçi, adamın kısa süre öncesine kadar düşük rütbeli bir subay olduğunu tahmin etti. “İn aşağı,” dedi eski asker. “İşimiz bitince yoluna devam edebilirsin.”</p>

    <p>Tarihçi atından indi. Daha önce de soyulmuştu ve ne zaman konuşarak bir şey kazanılamayacağını bilirdi. Bu adamlar işlerinin ehliydiler. Atıp tutmakla veya boş tehditlerle zaman kaybetmiyorlardı. İçlerinden biri hayvanı baştan aşağı inceleyerek toynaklarını, dişlerini ve eyerini kontrol etti. Diğer ikisi askeri bir maharetle eyer heybelerini eşeleyerek Tarihçi’nin tüm eşyalarını yola dizdi. İki battaniye, başlıklı bir pelerin, yassı bir deri çanta ve ağır, tepeleme dolu bir seyahat bohçası.</p>

    <p>“Hepsi bu kadar, komutanım,” dedi asker. “On kilo kadar yulaf hariç.”</p>

    <p>Komutan yere diz çöktü ve yassı deri çantayı açıp içine bir göz attı.</p>

    <p>“Onda kâğıt kalemden başka hiçbir şey yok,” dedi Tarihçi.</p>

    <p>Komutan başını çevirip adama baktı. “Kâtip misin?”</p>

    <p>Tarihçi kafa salladı. “Geçimimi böyle sağlıyorum, bayım. Zaten oradakiler işinize yaramaz.”</p>

    <p>Asker incelemesini sürdürürken bunun doğru olduğunu anladı ve çantayı bir kenara bıraktı. Ardından seyahat bohçasını Tarihçi’nin yere serili pelerininin üstüne baş aşağı etti ve içinden dökülenleri yavaş yavaş gözden geçirdi.</p>

    <p>Tarihçi’nin tuzunun büyük bölümünden başka, bir çift çizme bağını aldı. Ardından Tarihçi’nin Linwood’dan satın aldığı gömleğe el koyarak adamı üzdü. Gömlek koyu maviye boyanmış kaliteli ketendendi. Yolda giyilmeyecek kadar güzeldi ve kâtip henüz onu kullanma fırsatı bulamamıştı. Adam iç geçirdi.</p>

    <p>Komutan diğer her şeyi pelerinin üstünde bırakıp ayağa kalktı. Diğerleri Tarihçi’nin eşyalarını sırayla kurcaladılar.</p>

    <p>Komutan konuştu. “Sadece tek bir battaniyen var, değil mi Janns?” Adamlardan biri kafa salladı. “Öyleyse onunkini de al. Kış bitmeden bir battaniyeye daha ihtiyacın olacak.”</p>

    <p>“Pelerini benimkinden daha iyi durumda, komutanım.”</p>

    <p>“Öyleyse onunkini alabilirsin, ama kendi pelerinini bırak. Aynı şey senin için de geçerli, Witkins. Adamınkini alıyorsan kendi kav kutunu bırak.”</p>

    <p>“Benimki kayboldu, komutanım,” dedi Witkins. “Yoksa bırakırdım.”</p>

    <p>Tüm bu süreç şaşırtıcı ölçüde medeni geçti. Tarihçi biri hariç tüm iğnelerini, iki çift yedek çorabını, bir torba kurutulmuş meyveyi, bir topak şekeri, yarım şişe alkolü ve bir çift fildişi zarı yitirdi. Giysilerinin geri kalanını, kurutulmuş etini ve yarısı yenmiş son derece bayat pirinç ekmeğini bıraktılar. Yassı deri çantasına ise dokunulmadı.</p>

    <p>Adamlar onun seyahat bohçasını toparlarlarken komutan dönüp Tarihçi’ye baktı. “Keseni de alayım.”</p>

    <p>Tarihçi para kesesini verdi.</p>

    <p>“Ve de yüzüğü.”</p>

    <p>“İçinde neredeyse hiç gümüş yok,” diye mırıldandı Tarihçi, yüzüğü parmağından çıkarırken.</p>

    <p>“Boynundaki nedir?”</p>

    <p>Tarihçi gömleğinin düğmelerini açarak deri bir kayışın ucundan sarkan donuk metalden bir yüzüğü meydana çıkardı. “Sadece demirdir, bayım.”</p>

    <p>Komutan yaklaştı ve yüzüğü parmaklarının arasında ovuşturdu. Sonra da onu bırakıp Tarihçi’nin göğsüne düşmesine müsaade etti. “Öyleyse sende kalsın. Kimsenin dinine karışacak değilim,” dedi, ardından keseyi eline boşalttı. Sikkeleri sayarken şaşkın fakat neşeli bir ses çıkardı. “Kâtiplik düşündüğümden daha çok kazandırıyormuş,” deyip adamlarının paylarını ayırmaya koyuldu.</p>

    <p>“Acaba bana bir iki peni bırakmanız mümkün mü?” diye sordu Tarihçi. “Sadece sıcak bir yemeğe yetecek kadar?”</p>

    <p>Altı adam duyduklarına inanamamış gibi Tarihçi’ye doğru döndü.</p>

    <p>Komutan bir kahkaha attı. “Vay canına, sende mangal gibi yürek varmış.” Sesinde az da olsa saygılı bir tını mevcuttu.</p>

    <p>“Makul birine benziyorsunuz,” dedi Tarihçi omuz silkerek. “Ayrıca yemeden olmaz.”</p>

    <p>Lider ilk defa gülümsedi. “İşte bu konuda aynı fikirdeyiz.” Sikkelerin arasından iki peni aldı ve Tarihçi’ye gösterdikten sonra kesenin içine koydu. “İşte bir çift peni.” Keseyi Tarihçi’ye attı ve mavi renkli güzel gömleği kendi eyer heybesine tıkıştırdı.</p>

    <p>“Teşekkürler, bayım,” dedi Tarihçi. “Adamlarınızdan birinin el koyduğu o şişede kalemlerimi temizlemekte kullandığım odun alkolü var. İçecek olursa iyi gelmez.”</p>

    <p>Komutan gülümseyerek kafa salladı. “İnsanlara iyi muamele edince neler olduğunu görüyor musunuz?” dedi adamlarına ve atına bindi. “Benim için bir zevkti, saygıdeğer kâtip. Hemen yola koyulursan hava kararmadan Abbott Sığlığı’na varabilirsin.”</p>

    <p>Tarihçi atların toynak seslerini duyamaz olduğunda seyahat heybesini yeniden düzenleyerek her şeyi doğru düzgün yerleştirdiğinden emin oldu. Sonra çizmelerinden birini çıkardı, astarını yırttı ve ayakucuna tıkıştırılmış sikke dolu ufak bir tomar çıkardı. Sikkelerden bazılarını kesesine koyduktan sonra pantolonunu çözdü ve birkaç kat giysinin altından bir miktar sikke daha çıkardı. O sikkelerin de bir kısmını keseye attı.</p>

    <p>İşin püf noktası, kesenin içinde uygun miktarda para bulundurmaktı. Kesede çok az para olursa soyguncular hayal kırıklığına uğrarlardı ve daha fazlasını aramaya kalkabilirlerdi. Ancak fazla olursa, bu sefer de heyecana kapılıp açgözlülük edebilirlerdi.</p>

    <p>Sadece en ümitsiz durumdaki suçluların ilgi duyabilecekleri bayat ekmek somununun içine gizlenmiş üçüncü bir para destesi bulunuyordu. Tarihçi onu ve mürekkep hokkasının içinde saklı duran gümüş talenti şimdilik ellemedi. Zaten yıllar geçtikçe o gümüş sikkenin şans getirdiğine inanır olmuştu. Onu bugüne kadar bulabilen çıkmamıştı.</p>

    <p>Yine de itiraf etmeliydi; bu soygun şimdiye dek yaşadıklarının belki de en medenisiydi. Askerler nazik ve etkili çalışmalarına ek olarak pek de özenli bir arama yapmamışlardı. Atı ve eyeri kaybetme kötü olmuştu, fakat gittiği Abbott Sığlığı’nda yeni bir at alabilirdi ve üstüne bu saçmalık sona erip Treya’da Skarpi ile buluşana dek rahat bir yaşam sürmesine yetecek kadar da parası kalırdı.</p>

    <p>Beklenmedik bir tuvalet ihtiyacı duyan Tarihçi, yol kenarındaki kan kırmızı sumak ağaçlarının arasına girdi. İşini bitirip pantolonunu iliklerken bitkilerin arasında ani bir hareket yaşandı ve siyah bir şekil hızla çalıların içinden geçti.</p>

    <p>Geriye doğru sendeleyen Tarihçi korku dolu bir çığlık attıktan hemen sonra bunun havalanmak için kanat çırpan bir karga olduğunu anladı. Kendi budalalığına kıkırdayarak üstüne başına çekidüzen verdi ve yüzüne yapışan örümcek ağlarının görünmez tellerini silerek yola geri döndü.</p>

    <p>Seyahat bohçasını ve deri çantasını sırtına vururken kendini son derece gamsız hissediyordu. Başına gelebilecek en kötü şeyi ucuz atlatmıştı. Ağaçların arasından geçen bir esinti, kavak yapraklarını teker izleriyle dolu yola altın sikkeler gibi yağdırdı. Sahiden de güzel bir gündü.</p>
  </div>
</body>
</html>
