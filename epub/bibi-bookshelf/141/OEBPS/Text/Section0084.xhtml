<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yetmiş Beşinci Bölüm</h1>

    <h2 class="baslik_2 sigil_not_in_toc">Ara - İtaat</h2>

    <p>Yoltaşı Hanı’nda Kvothe hevesle bekledi. Bekleyiş uzayıp gitti, ta ki Tarihçi başını önündeki sayfadan kaldırana dek.</p>

    <p>“Sana bir yorumda bulunman için fırsat tanıyorum,” dedi Kvothe. “‘Yok daha neler!’ ya da ‘Ejderha diye bir şey yoktur,’ gibi bir yorum.”</p>

    <p>Tarihçi kaleminin ucundaki mürekkebi sildi. “Öykü hakkında yorum yapmak bana düşmez,” dedi sakin bir sesle. “Bir ejderha gördüğünü söylüyorsan...” Omuz silkti.</p>

    <p>Kvothe ona büyük bir hüsranla baktı. “<em>Bu sözler Sıradan Ejderusların Çiftleşme Davranışları</em>’nın yazarı, büyük doğrucu Devan Lochees’e yakışıyor mu?”</p>

    <p>“Lafa karışmayacağına ya da kaydettiği öykünün tek bir kelimesini bile değiştirmeyeceğine söz veren Devan Lochees’e yakışıyor.” Tarihçi kalemini bırakıp elini ovaladı. “Çünkü ona dinlemeyi çok istediği bu öyküyü ancak bu şartlar altında kaleme alabileceği söylendi.”</p>

    <p>Kvothe ona dik dik baktı. “Hiç ‘beyaz isyan’ diye bir deyim duymuş muydun?”</p>

    <p>“Duymuştum,” dedi Tarihçi ince bir tebessümle.</p>

    <p>“Ben istediğin her yorumu yaparım, Reshi,” diye atıldı Bast. “Önceden hiçbir şartı kabul etmedim.”</p>

    <p>Kvothe’nin bakışları ikisi arasında gidip geldi, sonra adam iç geçirdi. “Çok az şey sorgusuz sualsiz itaat kadar sinir bozucudur,” dedi. “İkiniz de bunu aklınızın bir köşesine yazın.” Tarihçi’ye kalemini tekrar eline almasını işaret etti. “Pekâlâ... Yaratık bir ejderhaydı.”</p>
  </div>
</body>
</html>
