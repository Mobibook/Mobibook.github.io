<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Otuzuncu Bölüm</h1>

    <h2 class="baslik_2 sigil_not_in_toc">Yırtık Cilt</h2>

    <p>Kapının üzerindeki tabelada YIRTIK CİLT yazıyordu. Bunu iyi bir alamet kabul edip içeri girdim.</p>

    <p>Masanın arkasında bir adam oturuyordu. Dükkân sahibi olduğunu tahmin ettim. Seyrek saçlara sahip uzun boylu ve incecik biriydi. Hafiften asabi bir yüz ifadesiyle başını önündeki defterden kaldırdı.</p>

    <p>Nezaketi boş verip masasına kadar yürüdüm ve kitabı ona uzattım. “Bana bunun karşılığında ne kadar verirsin?”</p>

    <p>Adam alıcı gözle sayfaları karıştırdı, parmaklarıyla kâğıdın kalitesini yokladı ve kitabın cildini kontrol etti. Sonunda omuz silkti. “İki mangır.”</p>

    <p>“Değeri bundan çok daha fazla eder!” diye karşı çıktım.</p>

    <p>“Değeri kaça satarsan o kadardır,” diye kestirip attı. “Ücret bir buçuğa indi.”</p>

    <p>“İki talent ve bir ay içinde geri satın alma imkânı isterim.”</p>

    <p>Adam kısa ve sert bir kahkaha attı. “Burası bir rehinci dükkânı değil.” Bir eliyle kitabı masanın üzerinden bana doğru iterken diğeriyle de kalemini aldı.</p>

    <p>“Yirmi gün?”</p>

    <p>Adam tereddüt etti, ardından kitabı üstünkörü gözden geçirip kesesini çıkardı. İki ağır gümüş talent çıkardı. Uzun, çok uzun zamandan beri ilk defa bu kadar çok parayı bir arada görüyordum.</p>

    <p>Onları masaya koyup bana doğru itti. Sikkeleri bir çırpıda alma arzumu bastırarak dedim ki, “Makbuz da isterim.”</p>

    <p>Bu sefer sert bakışlarla beni öyle uzun süzdü ki tedirgin olmaya başladım. Ancak o zaman nasıl göründüğümü fark ettim: neredeyse bir senelik toz toprakla kaplı, çaldığı her halinden belli bir kitap için makbuz isteyen bir çocuk.</p>

    <p>Adam nihayet bıkkın bir hareketle omuz silkip bir kâğıt parçasının üstüne bir şeyler karaladı. Altına bir çizgi çekip kalemiyle işaret etti. “Şurayı imzala.”</p>

    <p>Kâğıda baktım. Şöyle yazıyordu:</p>

    <blockquote class="metin_2">
      <p><em>Aşağıdaki imzamla okuma yazma bilmediğimi beyan ederim.</em></p>
    </blockquote>

    <p>Gözlerimi dükkân sahibine çevirdim. Yüzü ifadesizdi. Kalemi mürekkebe batırdım ve ismimin baş harfleriymiş gibi “İ İ” harflerini yazdım.</p>

    <p>Adam mürekkebi kurutmak için kâğıdı birkaç kez sallayıp “makbuzu” bana doğru itti. “Bu İ’ler de oluyor?” diye sordu, belli belirsiz bir tebessümle.</p>

    <p>“İptal,” dedim. “Bir şeyi, genellikle bir sözleşmeyi hükümsüz kılmak, feshetmek anlamına gelir. Öteki de idamın İ’si. Yani kişinin boynuna ip geçirip onu yüksekçe bir yerden sarkıtmak suretiyle öldürme eylemi.” Bana boş gözlerle baktı. “Junpui’de sahteciliğin cezası idamdır. Sanırım sahte makbuz düzenlemek de o kategoriye dahil oluyor.”</p>

    <p>Ne paraya ne de makbuza dokundum. Gergin bir sessizlik yaşandı.</p>

    <p>“Burası Junpui değil,” dedi adam, yüzünü dikkatle ifadesiz tutarak.</p>

    <p>“Doğru,” diye itiraf ettim. “Kafan irtikaba iyi çalışıyor. Belki de oraya üçüncü bir İ eklemeliyim.”</p>

    <p>Adam yine sert ve kısa bir kahkaha atıp gülümsedi. “Beni ikna etmeyi başardın, genç beyefendi.” Yeni bir kâğıt çıkartıp önüme koydu. “Makbuzu sen yaz, ben de altına imzamı atayım.”</p>

    <p>Kalemi alıp yazdım. “Aşağıdaki imzanın sahibi olan ben, <em>Söylem ve Mantık</em> adlı kitabın ‘Kvothe’ye’ ifadesinin yer aldığı kopyasını, bu makbuzu yirmi gün içinde takdim eden şahsa iki gümüş peni karşılığında vereceğimi beyan ederim.”</p>

    <p>Sıra tarih atmaya geldiğinde başımı kaldırdım. “Bugün günlerden ne?”</p>

    <p>“Shuden. Ayın otuz beşi.”</p>

    <p>Ne zamandır günleri takip etmiyordum. Sokaklarda günler genellikle hep birbirinin aynısıdır, tabii insanların Hepten’de biraz daha sarhoş, Matem’de biraz daha cömert olmalarını saymazsak.</p>

    <p>Ama bugün ayın otuz beşiyse Üniversite’ye ulaşmam için yalnızca beş günüm var demekti. Benden kayıtların sadece Zapt’a kadar sürdüğünü öğrenmiştim. Geç kalırsam bir sonraki döneme dek iki ay beklemem gerekecekti.</p>

    <p>Makbuza tarih atıp kitapçının imzalaması için çizgi çektim. Kâğıdı onun önüne iterken adamın şaşkın bir hali vardı. Dahası makbuzda talent yerine peni yazdığını fark etmedi. Talent peniden daha değerliydi. Bu da kitabı satın aldığından daha düşük bir ücrete geri satmayı kabul ettiği anlamına geliyordu.</p>

    <p>Bütün bunların ne kadar saçma olduğunu fark edince neşem kaçtı. İster peni ister talent olsun, iki dönü sonra kitabı geri almaya yetecek kadar param olmayacaktı. Her şey yolunda giderse yarın Tarbean’da bile bulunmayacaktım.</p>

    <p>Lüzumsuzluğuna rağmen makbuz, çocukluğumdan kalan son şeyden ayrılmamın acısını hafifletiyordu. Üfleyerek mürekkebi kuruttum, kâğıdı dikkatle katlayıp cebime koydum ve iki gümüş talentimi aldım. Adam sıkmam için bana elini uzatınca şaşırmadan edemedim.</p>

    <p>Özür dilemesine gülümsedi. “O kâğıt için üzgünüm. Ama sonradan geri gelecekmiş gibi bir halin yoktu.” Hafifçe omuz silkti. “Al.” Elime bir bakır mangır daha sıkıştırdı.</p>

    <p>Adamın fena biri olmadığına karar verdim. Karşılık niyetine gülümsedim ve bir anlığına da olsa makbuza yazdıklarım yüzünden suçluluk duydum.</p>

    <p>Aynı suçluluğu ondan çaldığım üç kalem için de duydum, fakat sadece bir saniyeliğine. Onları geri vermemin münasip bir yolu olmadığından bir hokka da mürekkep yürütüp dükkândan ayrıldım.</p>
  </div>
</body>
</html>
