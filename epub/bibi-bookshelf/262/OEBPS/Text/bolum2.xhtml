<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><span style="font-style:italic;font-variant:small-caps;">Sorgu</span></h2>

  <p>Briç partisi iyice kızışmış. Akdeniz Sanayi Fabrikası Müdürü emekli Albay Muzaffer Bey’in salonunda göz gözü görmüyor sigara dumanından. Kristal avizenin pırıltısı, Muzaffer Bey’in refikası Nurten Hanım’ın kabul günü konuklarının nazarı değmişçesine donuklaşmış. Ta Beyrut’lardan kaçak getirilmiş olan bu değerli parçanın kristallerini, daha bu sabah, hizmetçisinin tepesinde dikilerek parlattırmıştı oysa. Neyse ki briç partisi erkek erkeğe oynandığından Nurten Hanım bu gönül karartıcı durumdan habersiz. Salondakilerinse avizeye falan aldırdıkları yok. Muzaffer&nbsp;Bey’le ortağı, kalp hastalıkları uzmanı Necmettin Bey kaybediyorlar. Muzaffer Bey’in suratı asık, aklını oyuna vereceğine boyuna konuşan ortağına bozuluyor.</p>

  <p>&ldquo;Evet efendim, para-psikoloji, iki ayrı yerde bulunan iki insanın beyin dalgalan yoluyla haberleşebildiklerini ortaya&nbsp;koymuştur.&rdquo;</p>

  <p>Adana Emniyeti Birinci Şube Müdürü Zekâi Bey, Necmettin Bey’in gevezeliğinden memnun. Kendi şansını açan bu gevezeliğe yeni bir olta atıyor.</p>

  <p>&ldquo;Çok ilginç. <span style="font-style:italic;">Reader’s Digest</span> dergisinde ben de bu konuda bir şeyler okumuştum. Şikago’da yaşayan bir kadın, Kore’de&nbsp;savaşan oğluyla uykusunda konuştuğunu iddia ediyordu.&rdquo;&nbsp;&ldquo;Olabilir efendim. Ruhun ölmezliği tezi de...&rdquo;</p>

  <p>Muzaffer Bey hısmını topladığı gözlerle kapının yanında bekleyen garsona bakıyor. Ortağına bozulan Muzaffer Bey,&nbsp;hışmını yöneltecek birini bulur her zaman. Efendisinin bakışları garsonu uyarıyor. Kurulmuş gibi, cıvımış kanape artıklarıyla dolu tepsileri dışarı çıkarıyor. Buzlu viskilerle dolu yeni bir tepsiyle dönüyor az sonra</p>

  <p>Zekâi Bey keyifle uzanıyor viskilere. Bu akşam şansı açık. Konuyu yeniden tazeliyor.</p>

  <p>&ldquo;İnsan nelere müdrik değil mi, efendim?&rdquo;</p>

  <p>&ldquo;Bilhassa beyaz insan. Çünkü beyaz insan türü, siyah insanlardan çok uzun zamanlar, belki milyonlarca yıl önce dünyaya çıkmış ve bu zaman aralığında çok yetenekli bir&nbsp;yapıya sahip olmuştur. Sarı ırkın meydana çıkışından sonra da siyah ırka sıra geldiğinde, bu ilkel yapılar, beyazların&nbsp;üstün yapıları karşısında, beyazları Tanrı olarak nitelendirmişlerdir.&rdquo;</p>

  <p>&ldquo;Yani zekâ, ruhun yeniden ve yeniden dünyaya gelmesiyle mi gelişiyor sizce?&rdquo;</p>

  <p>&ldquo;Bu konuda hiçbir şüpheye mahal yok, beyefendi! Şöyle ki, deha, bedenden bedene gelişen ve belirli bir misyonla yüklü ölümsüz ruhun tekâmülünden başka bir şey değildir.&rdquo;&nbsp;&ldquo;Sizi telefondan arıyorlar, beyfendi.&rdquo;</p>

  <p>Ne Zekâi, ne de Necmettin Bey garsonu duymamış gibi. Oyunun bir süre kesilmesinden fayda gören Muzaffer Bey&nbsp;garsona çıkıştı.</p>

  <p>&ldquo;Daha yüksek söylesene be, oğlum!&rdquo;</p>

  <p>Garson, Zekâi Bey’e bir adım yaklaştı.</p>

  <p>&ldquo;Sizi telefondan istiyorlar, efendim.&rdquo;</p>

  <p>Zekâi Bey yarı dalgın, yarı isteksiz dönüyor garsona.</p>

  <p>&ldquo;Kim?&rdquo;</p>

  <p>Oysa kendisini nereden aramış olabileceklerini biliyor.</p>

  <p>&ldquo;Bilmiyorum, efendim?&rdquo;</p>

  <p>&ldquo;Emniyetten mi?&rdquo;</p>

  <p>&ldquo;Bir şey söylemediler, efendim. Söze söyleyecekler herhalde.&rdquo;</p>

  <p>Zekâi Bey, &ldquo;Kim olduğunu öğrenmeden beni ne rahatsız ediyorsun?&rdquo; diye garsonu paylayacakken kendi coğrafyası&nbsp;içinde olmadığını hatırlıyor. Muzaffer Bey adamını azarlamadığına göre, yapacağı bir şey yok. İsteksizce kalkıyor ayağa.</p>

  <p>Bütün emniyet Zekâi Bey’in haftada üç gece, hiç şaşmadan, belirli evlerde briç oynadığını bilir. Bu evlerin telefon numaralarını da. &ldquo;Bir şey olursa beni arayın,&rdquo; diye bin tembih geçen Zekâi Bey çoğu kez arandığında onları atlatır. Sonra da,&nbsp;ertesi sabah, iş önemliyse herkese ana avrat söver. Bu yüzden&nbsp;memurları emniyetten aradıklarını söylemez olmuşlardı telefona çıkana. Akıllarınca beni sıkıştıracak deyyuslar! Yine&nbsp;atlatırdı ya, önemli bir telefon bekliyor bu gece. &ldquo;Koza Oteli’nden arıyorlardır belki,&rdquo; diye geçirdi kafasından.</p>

  <p>&ldquo;Kimsiniz?&rdquo;</p>

  <p>&ldquo;Ben Abdullah, müdürüm.&rdquo;</p>

  <p>Memurları &ldquo;müdürüm&rdquo; derler Zekâi Bey’e. &ldquo;Komutanım&rdquo; der gibi.</p>

  <p>Zekâi Bey sinirlendi.</p>

  <p>&ldquo;Ne diye rahatsız ediyorsunuz beni?&rdquo;</p>

  <p>&ldquo;Gizli toplantı yapan anarşistleri yakaladık, müdürüm.&rdquo;</p>

  <p>&ldquo;Ne var bunda? Atın hücreye. Sıkıyönetim’e haber verin. İşinizi ben mi öğreteceğim? Sorguya başlayın... Ben yarın...&rdquo;</p>

  <p>&ldquo;Sıkıyönetim haberli müdürüm. Albayım yanımdalar. Sizi bekliyorlar...&rdquo;</p>

  <p>Zekâi Bey hemen toparlandı.</p>

  <p>&ldquo;Ne söylemiyorsun be sersem! Albayım’a bir kahve yap!</p>

  <p>Nereye aldın? Hay Allahın şaşkını! Odamı aç! Elektrik sobasını yak. Ben geliyorum hemen!&rdquo;</p>

  <p>&ldquo;Baş üstüne, müdürüm!&rdquo;</p>

  <p>Zekâi Bey gitmek zorunda olduğu için özür diliyor.</p>

  <p>Herkes anlayış gösteriyor. Bir süredir Zekâi Bey’in daha önemli ve gerekli bir kişi olduğu biliniyor.</p>

  <p>Muzaffer Bey kötü giden oyunun Zekâi Bey’in gidişiyle kesilmesinden memnun. Zekâi Bey’inse canı sıkkın. Tam kazanıyorken sırası mıydı şimdi? Hepsi, &ldquo;Sıkıyönetim daha uzayacak mı dersiniz?&rdquo; diye sormayı bilirler. Kim çekiyor bu işin ceremesini? Ben. İsmet Bey’in umurunda mı? Ona kalsa sıkıyönetim hiç bitmeyecek, ismet Bey, Zekâi Bey’in oyun ortağı, ayrıca Uluslararası Endüstri ve Ticaret Bankası’nın Adana müdürü. Tam kazanırken oyunun kesilmesine de aldırmadı. Aldırmaz elbet, adamın hayatı parayla oynamak. Zekâi Bey&nbsp;pardösüsünü doğru dürüst giymeden bindi resmi arabasına.</p>

  <p>&ldquo;Koza Oteli’nde dur!&rdquo;</p>

  <p>Kapıyı açmak için fırlayan şoför, Zekâi Bey’e yetişemiyor. Resepsiyona vardı bile.</p>

  <p>&ldquo;Abuzer Bey geldiler mi? Lübnanlı hani.&rdquo;</p>

  <p>&ldquo;Henüz otele inmediler, efendim.&rdquo;</p>

  <p>&ldquo;Gelir gelmez beni şu telefondan arasınlar... Bir dakika, iyisi mi şu kartı verin kendisine. Ben üstüne gerekenleri yazdım.&rdquo;</p>

  <p>Zekâi Bey otele girdiği hızla çıkıyor dışarı. Resepsiyoncu arkasından koşuyor.</p>

  <p>&ldquo;Beyfendi, bir dakka...&rdquo;</p>

  <p>Durmuyor Zekâi Bey. Şöyle bir arkasına bakıp yürüyor. Arabasına bindikten sonra şoföre beklemesini işaret ediyor.&nbsp;Soluk soluğa yetişen resepsiyoncu bir paket uzatıyor arabanın içine.</p>

  <p>&ldquo;Sizin için bıraktılar, beyfendi.&rdquo;</p>

  <p>Hiçbir soru sormuyor adama. Paketi alıyor sadece. Arabası hareket ettikten sonra eliyle gelişigüzel selamlıyor resepsiyoncuyu.</p>

  <p>iki karton Kent sigarası var pakette. Kentlerden birinin jelatinini açıp bir sigara alıyor. Yakıyor. Çakmağını yeleğinin cebine yerleştirmeden önce hafifçe okşuyor. Elde tutuşu&nbsp;tat veren, nerdeyse yaprak yassılığında değişik bir çakmak&nbsp;bu. Neler yapmıyor ki bu gâvurlar?</p>

  <p>Oda seçimindeki bazı hizmetleri karşılığı Turgut Bey göndermişti bu çakmağı. Sevindirmesini biliyorlar.</p>

  <p>Araba emniyetin önünde durdu. Zekâi Bey çevik adımlarla daldı içeri. Albayı fazla bekletmediğini umarak. Koşar adımlarla koridoru geçti. Kendisine bir şey söylemeye çalışan Abdullah’ı yana iterek odasının kapısını açtı.</p>

  <p>&ldquo;Albayım, özür dilerim.&rdquo;</p>

  <p>Sustu. Oda boş. Hızla geri döndü. Abdullah’la çarpışacaktı nerdeyse.</p>

  <p>&ldquo;Albay nerede?&rdquo;</p>

  <p>&ldquo;Gittiler, efendim.&rdquo;</p>

  <p>&ldquo;Neee?&rdquo;</p>

  <p>&ldquo;Önemli bir şey yokmuş. Daha doğrusu önce varmış, ama sonra yokmuş.&rdquo;</p>

  <p>&ldquo;O ne demek, sersem?&rdquo;</p>

  <p>&ldquo;Bilmiyorum, müdürüm. Önce basın, dediler, sonra da üstünde durmadılar.&rdquo;</p>

  <p>&ldquo;Allah Allah. Peki tam olarak ne dedi albay?&rdquo;</p>

  <p>Abdullah başını kaşıyor. Ne söylerse söylesin, kabahat üstünde kalabilir.</p>

  <p>&ldquo;Sorgularını yapın. Bir şey çıkmayacak gibiyse salın!, dedi.&rdquo;</p>

  <p>Zekâi Bey patlıyor.</p>

  <p>&ldquo;Dingo’nun ahırı mı burası? Kim kimi salıyor?&rdquo;</p>

  <p>Kendisini toparlıyor hemen. Hıncını Abdullah’tan çıkarmak var.</p>

  <p>&ldquo;Ben emir vermeden kim size ev basın dedi?&rdquo;</p>

  <p>&ldquo;Müdürüm ihbar...&rdquo;</p>

  <p>&ldquo;Kim yapmış ihbarı?&rdquo;</p>

  <p>&ldquo;Bilmiyorum.&rdquo;</p>

  <p>&ldquo;Ulan, bilmediğin yere ne gidiyorsun?&rdquo;</p>

  <p>&ldquo;Adresi Sıkıyönetim bildirdi, sizi aradık...&rdquo;</p>

  <p>Zekâi Bey, Muzaffer Beyler’e edilen daha önceki telefonu hatırlıyor.</p>

  <p>&ldquo;Geç! Peki, gittiniz de ne getirdiniz? Sıkıyönetim’in istediğini getirmemişsin anlaşılan.&rdquo;</p>

  <p>&ldquo;Bilmiyorum, müdürüm.&rdquo;</p>

  <p>&ldquo;Ulan, ne biliyorsun sen? Gece yarısı beni buraya çağırtmaktan başka?&rdquo;</p>

  <p>&ldquo;Verilen adrese gittik müdürüm. Önce kapıyı dinledim...&rdquo;</p>

  <p>&ldquo;Eeee?&rdquo;</p>

  <p>&ldquo;Henüz tam dinleyemeden çocuklar falan gördü. Yani evi tam dinleyemeden basmak zorunda kaldık.&rdquo;</p>

  <p>&ldquo;Allah kahretsin seni emi? Ne diyorlardı?&rdquo;</p>

  <p>&ldquo;Biri... Burjuva, diyordu müdürüm...&rdquo;</p>

  <p>&ldquo;Kaz herif... Anarşistleri basmıştın hani? Telefonda öyle demedin mi?&rdquo;</p>

  <p>&ldquo;Sıkıyönetim ihbarı söz konusu olduğundan... Yani emir mucibince... Durum önem kesfedebileceğinden...&rdquo;</p>

  <p>Kafası karışınca böyle laf paralar Abdullah.</p>

  <p>Zekâi Bey kesti.</p>

  <p>&ldquo;Tamam. Başka ne dedi albay?&rdquo;</p>

  <p>&ldquo;‘Kadını biraz sıkıştırın,’ dedi.&rdquo;</p>

  <p>&ldquo;Hangi kadını?&rdquo;</p>

  <p>Sonra Abdullah’ı savıyor başından. &ldquo;Hadi, sen sorguya başla hele.&rdquo;</p>

  <p>Kafasını toplamak istiyor önce. Yeni bir Kent yakmak istedi. Paketi arabada unutmuş. Zile basıyor.</p>

  <p>&ldquo;Bana arabamdaki sigara kartonlarını getir! Dur! Bir de acı kahve yap!&rdquo;</p>

  <p>Telefon çaldı. Açmadan eliyle savdı odacıyı.</p>

  <p>&ldquo;Alo! Amman! Amman! Abuzer Beyfendi, şükür sesinizi duyana... Estağfurullah! Aman estağfurullah. Ne olacak, bu&nbsp;kadarcık hizmet de bizden... Esirgemeyiz, beyfendi... Evet...&nbsp;Evet... Çok güzel... Yarın aldırırım. Yok kendim gelirim...&nbsp;Fiyatta anlaştık, efendim. İstediğinizden de mükemmel. Sabah onda... Gelirim, beyfendi... Oda numaranız? Otelden&nbsp;memnun musunuz? Tembih ettim, efendim... Üç memurum&nbsp;emrinizdeler... Allahaısmarladık, Abuzer Bey...&rdquo;</p>

  <p>Karşıdaki telefonun kapandığını anlayan Zekâi Bey kendininkini de kapattı. Keyfi yerine geldi. Ellerini ovuşturdu. Odacının masa üstüne bıraktığı kartondan açılmış paketi&nbsp;alıp sigarasını yaktı. Arkasına yaslandı.</p>

  <p>Yazı masasının üstündeki &ldquo;Kocatepe’ye tırmanan Atatürk&rdquo; heykelciğine boş gözlerle baktı, baktı. Sonra, ansızın çatılan&nbsp;kaşlarla bastı zile.</p>

  <p>&ldquo;Abdullah gelsin!&rdquo;</p>

  <p>Odaya giren Abdullah, baskındaki suratını değiştirmiş, amirler karşısında takınılması gereken ezik ve güleç ifadeyi takınmış.</p>

  <p>&ldquo;Oğlum, nasıl polissin sen?&rdquo;</p>

  <p>&ldquo;Müdürüm... Müsaadenizle...&rdquo;</p>

  <p>&ldquo;Kes... Kadını getir! Dur! Kimmiş bu kadın?&rdquo;</p>

  <p>Oya’yı emniyete gelir gelmez ötekilerden ayırmışlar, karanlık bir hücreye atmışlardı. Abdullah kapıyı kapatmadan önce, &ldquo;Seninle sonra görüşürüz,&rdquo; demişti Oya'nın artık alıştığı korkunç suratıyla.</p>

  <p>Bu da işini bok gibi surat takınmak sanıyor, diye geçirmişti aklından.</p>

  <p>Sonrasını, Abdullah’ın önceden ürküntüsünü vermek istediği &ldquo;görüşmeyi&rdquo; düşünmek istemiyor. Düşünmesen daha iyi, dedi yüksek sesle. Ama, yıllar içinde edindiği, her olayı&nbsp;önceden ve sonradan deşme alışkanlığına yenileceğini biliyor. Bu alışkanlığın aslında, hele şu anda hiç yararlı olmadığını sezse de. Sadece durumu görmeli. Durumun içinde olmayı, onu aşmayı becermeli. Düşüncelerini bu sınırlar içinde tutabilmek. Düşünceyi bu anın, sadece bu anın güç verici yardımcısı kılmak.</p>

  <p>Zonklayan beynini durdurmak için iki eliyle kafatasını bastırıp çevresini seçmeye çalışıyor. Kapatıldığı hücre karanlık. Bulunduğu yerin plaj kabinesine benzediğini düşünüyor.&nbsp;Sonra, saçma sapan bir alışkanlıkla pantolonunun görmediği tozlarını silkiyor eliyle. Korkuyor mu? Çok erken bu soru&nbsp;için. Şaşkın ve karmakarışık. Bir düğüm içi. Nasıl çözüleceğini bilmeyen, çözülmekten korkan bir düğüm.</p>

  <p>Tahta ranza ya da sıra ya da bank, adı konmasının önemi olmayan bir şeyin, üstüne oturdu. Beli ağrıyor. Gocuğunu çıkarıp tahta sıranın üstüne serdi. Kıvrılarak gocuğunun üstüne yatmayı deniyor. Bacaklarını karnına çekip top oldu.&nbsp;Bir tespihböceği olabilse. Abdullah döndüğünde beni değil,&nbsp;tespihböcegini bulsa! Sonra Abdullah’ın korkunç bir suratla&nbsp;tespihböceğini ezdiğini gözünün önüne getirerek ürperiyor.&nbsp;Zamansız benzetmeler başladı işte.</p>

  <p>Düşüncelerine bir kabuk yaratmak, bunun içine sığınmak istiyor. Sanki kabuklar kırılmaz, içindekileri tümüyle koruyan şeylermiş gibi yumruklarını sıktığını fark etti. Gevşet&nbsp;kendini, bırak, rahatla biraz. Yok, rahat olmayan ve rahatsızlığa mutlaka gebe bir durumda rahatlamaya kalkışmak doğru değil. Kazağının yakasını eliyle genişleterek yukarı çekti,&nbsp;kulaklarını örttü. Yumdu gözlerini.</p>

  <p>&ldquo;Sen işçi değil misin, ulan? Niçin aldın o orospuyu evine?&rdquo;</p>

  <p>Uzaklarda yankılanan bu soruyla uyanıyor uykusundan. Dalmışım. Az sonra duyduğu sorunun düş mü, gerçek mi&nbsp;olduğunu kestiremiyor. Som yeniden yankılanıyor uzakta.&nbsp;Ardından boğuk bir çığlık.</p>

  <p>Ürperdi. Dikilip ayağa kalktı çabucak. Ali’nin sesi bu. Bir ağlama, çığlık, ne olduğunu anlamak zor bu sesin. Bu sesin&nbsp;Ali’nin olduğunu nerden çıkarıyor? Kavrıyor birden. Az önceki soruyu soran Abdullah. Sözü geçen orospu ise kendisi.&nbsp;Evine alan da Ali.</p>

  <p>Belinin ağrısı artıyor. Hastalanıyor mu? Hay Allah, hiçbir zaman bu konuda hazırlıklı olmayı beceremez. Her zaman tuzu kuru olmaya alışmış kadınlar bile bu işin zamanını bilip tedbir alırlar. Yanlarında gerekli şeyler taşırlar. Oysa Oya, vücudunu unutur genellikle. Bir buçuk yıl içinde onca&nbsp;iş geldi başıma, yine de eski, tasasız Oya’yım.</p>

  <p>Ya bu gece hastalanırsam? Bu korku, olabilecek tatsızlıkların hepsinden fazla ürkütüveriyor Oya’yı. Ne de olsa şartlanmışız. Bir vücudu bile, nice gizleri olan, utandırıcı bir şey gibi taşıyan kişi, çoğunluğun kavrayamadığı, ayıpladığı, kötü gördüğü düşünceleri, inançları nasıl savunabilir? Ya hastalanırsam bu gece? Ya şimdi hastalanmışsam? Pantolonunu incelemeye çalıştı. Göremiyor hiçbir şey. Az sonra, Abdullah beni burdan çıkarıp aydınlık bir yere götürdüğünde rezil olacağım. Benden orospu diye söz eden Abdullah’ın karşısında.&nbsp;Durumumun utancıyla kendimi savunamayacağım.</p>

  <p>Ansızın paniğe kapıldı. Aklını bu konuya takarak, bir şeyler yapmak, olabilecek rezilliğe karşı tedbir almak, tek düşüncesi.&nbsp;Belki kapının önünde nöbetçi falan vardır, İnsan hali, bir paket pamuk falan aldırırım belki. Kapıyı yumrukluyor. Nerdeyse gece yarısı olduğunu, bu saatte kimselerin, istese de, çarşıda&nbsp;bir şey bulamayacağını aklına bile getirmeden.</p>

  <p>Kapıyı ne kadar yumrukladığını hatırlamıyor. Yalnız kapıyı yumrukladıkça, yumrukları acıdıkça, kolları yoruldukça, pis bakışlı bir Abdullah’ın karşısına kirli bir pantolonla çıkmak korkusu, bu düşüncenin verdiği utanç duygusu hafifliyor gitgide.</p>

  <p>Durdu. Kendisini bekleyen nice çirkinlik arasında niçin bunu düşündüğüne şaştı. Bir soluk aldı. Yeniden oturdu tahtanın üstüne. Belinin ağrısı ilgilendirmiyor onu artık.</p>

  <p>İyi olmadı bu rahatlama. Ali’nin dayak yemekte olduğu düşüncesi, kaskatı gerçekliğiyle kararttı içini. Ellerine bakan, durmamacasına ellerine bakan Gülşah’ı görür gibi oluyor. &ldquo;Kocan dayak yiyor Gülşah, beni ağırladığı için. Sen bütün gün sırt ağrılarına rağmen evi temizleyip konuklarına&nbsp;yemekler pişirdindi ya. Şimdi şiş ellerine bak. Kocan dayak&nbsp;yesin diye çalıştın bütün gün.&rdquo; Oya sesinden korktu. Gülşah’ı görmemek için gözlerini yumdu. Hem Ali’nin benim&nbsp;yüzümden dayak yediğini nereden çıkarıyorum? Ali bir işçi, Maraşlı bir yaban. Polise düştü mü, ne olursa olsun dayak yer. Burada benim fazla bir katkım olamaz. Belalarda bile kendimi merkez sanmak gülünç.</p>

  <p>Orospu! Orospunun birisin sen Oya. Abdullah’ın Ali’yi, &ldquo;O orospuyu niçin evine aldın,&rdquo; diye dövdüğünü duymamış&nbsp;gibi yapıyorsun çünkü. Orospu sözünü üstüne al, alma, sözü geçen orospu sensin. Abdullah’ın gözünde de orospudan&nbsp;başka bir şey olamazsın. Olsan bile, sana en kötü bakışlarla&nbsp;bakmayı görev bellemiş olan adam, senin hakkında elbet en&nbsp;kötü sözcükleri kullanacak.</p>

  <p>Ali’ye dayak atılmasına sebep olan orospu benim, işte o kadar.</p>

  <p>Bundan acı duyacak yerde, bana orospu gözüyle bakanların karşısında pantolonum aybaşı kiri olacak diye utanıyorum. Bu&nbsp;adamların karşısında utanılmaz. Utanmak başka, bambaşka&nbsp;bir şey olmalı senin için artık, kızım. Sana şimdilik orospu diyorlar. Sonra, daha neler olabilir. Sana yöneltilebilecek bütün&nbsp;aşağılamalar hiç değmemeli sana. Yeter ki sen kendini aşağılatma. Kendine karşı. Ayrıca, karşılarında utanman gereken öyle&nbsp;başka kişiler var ki. Gülşah örneğin, Ali örneğin.</p>

  <p>Bundan öte düşünmek istemedi. Biraz önceki panik duygusu yerini aşırı bir suçluluk duygusuna bırakmak üzere çünkü. Şu sırada, Ali’nin dayak yemesi sadece benimle ilgili bir şey değil. Hatta hiç benimle ilgili değil. Bunu kavrayabilmeli ve kendimi gereksiz suçlamalarla yormamalıyım. Yine&nbsp;yüksek sesle konuşuyor. Böylesi düşüncelerin beynine yerleşmesi, kişiliğinin bir parçası olup tavırlarına sinmesi için&nbsp;zamanı yok oysa.</p>

  <p>Ansızın hücrenin kapısı açıldı. Kötü suratı göründü Abdullah’ın. Oya kendini, inşallah hasta olmamışımdır, diye dua ederken yakalıyor, işte zayıflık! Başka ne zaman dua ediyorum ki? Soruları unut. Yürü ve bekle!</p>

  <p>Oya, Zekâi Bey’in tam karşısında, ayakta. Başını dik ve yukarıda tutmaya, gözlerini kırpmamaya çaba gösteriyor. Çok yorgun oysa, gözleri hücrenin karanlığından sonra aydınlıktan kamaşıyor. onları kırpıştırmadan durmak oldukça zor.&nbsp;Gözlerinin yaşardığını sezen Oya sövüyor içinden. Karşısındakinin, göz yaşarmasını korkuya yormasına engel olmalı.&nbsp;Ama ne düşünmüştü? Bu adamların kendisi hakkında verecekleri yargıları önemsememesi gerektiğini düşünmemiş&nbsp;miydi? Artık tavırlarını asıl sorumlu olduğu şeylere, kimselere göre ayarlamayı öğrenmeli. Bu açıdan önemi var ayakta durmasının, sadece bu açıdan. Oysa, buraya geldiğinden&nbsp;beri, aklı fikri bu polis takımının kendisi için ne düşündüklerinde. Elinde değil, onun bunun yargısına önem vermeye&nbsp;alışmış bir kez.</p>

  <p>Zekâi Bey bir süre Oya odada değilmiş gibi davrandı. Yan gözle inceliyor Oya’yı. Şimdi karşımda dimdik duruyor. Ama&nbsp;zaman onun değil, benim. Zamanı o kullanamaz, ben kullanırım... Zaman kimin elindeyse o kazanır. Onu istersem saatlerce bekletirim. Ayarlaması benim elimde. Bekletmek. Tek&nbsp;başına bu bile onu yormanın, tüketmenin ufak bir yolu. Böyle duramayacaksın kızım. Boşuna dik dik bakmaya çalışma.</p>

  <p>Eşit şartlar altında değilsin. Baştan partiyi kaybetmiş durumdasın. Yenikliği ne kadar önce kabullensen o kadar iyi. Zekâi Bey’in aklı, bir an, yarıda bırakmak zorunda kaldığı briç partisine kaydı. Olaylan, durumları bir kumarmış gibi görmekten&nbsp;tat alırdı. Şimdi, karşısındaki kadını da, sanki kumarda hasmıymış gibi gördü. Sonra, nasıl olsa kazanacağı bir oyunda,&nbsp;eşit şartlar altındaymışçasına davranmak. Oynamak, yanıltmak şunu. Ne zaman ve nasıl vurulacağına sadece benim karar verebileceğim darbeyi bekletmek. Şaşırtmak.</p>

  <p>&ldquo;Siz evlisiniz değil mi?&rdquo;</p>

  <p>&ldquo;Evet.&rdquo;</p>

  <p>&ldquo;Çocuğunuz da var?&rdquo;</p>

  <p>&ldquo;Evet.&rdquo;</p>

  <p>&ldquo;Güzel. Buyrun, oturun.&rdquo;</p>

  <p>Oya bir süre, bu adamın sözüyle oturup oturmamayı düşünüyor. İliklerine kadar kendisine tiksinti veren bu adamın, sözde inceliğini geri çevirmeyi. Sonra, yine, bu adama karşı olan tavrından çok, dayanmayı, ağrımaya başlayan ayaklarını dinlendirmeyi şimdilik daha önemli bularak, oturuyor. Hatta bir an, arkasına yaslanmayı geçiriyor aklından. Fazlaca rahatlamayı kendi açısından kötü bularak vazgeçiyor bundan. Ne fazla rahat, ne fazla gergin olmaya, ortalamasını almaya, düşüncelerinin, vücudunun dayanıklılığının ortalamasını almaya çabalıyor. Zaman içinde kendisini en iyi böyle ayarlayacağını düşünüyor.</p>

  <p>Zekâi Bey ansızın Oya’nın tepesine dikildi.</p>

  <p>Oya, geriye yaslanmamış olduğuna seviniyor. Yoksa adama, yataktan yukarı bakar gibi bakacaktım, bu da aramızdaki dengeyi adamakıllı bozacaktı.</p>

  <p>&ldquo;Evli bir kadının, hem de çocuklu bir kadının, âlemin herifleriyle içmesini nasıl karşılarsınız, hanımefendi?&rdquo;</p>

  <p>Hanımefendi sözcüğü pis bir şamar gibi şaklıyor.</p>

  <p>&ldquo;İçki içmiyordum ben.&rdquo;</p>

  <p>Oya kızarıyor. Hay Allah, içerim içmem. Bu adamın amacını bile bile kendimi savunmaya kalkmam, kendimi temize çıkarmaya çalışmam ne gülünç! Böyle konuşarak beni ezmek istediğini bile bile. Anlayışsız okul muavinine dert anlatmaya&nbsp;çabalayan çocuklar gibi dil döküyorum. İçkinin bütün olan&nbsp;bitenle ilgisi ne? Üstelik bu akşam içmemiş oluşum sadece&nbsp;bir rastlantı, pekâlâ içmiş de olabilirdim. Bu neyi değiştirirdi?&nbsp;Kara bakışlı adamlar Ali’nin evini basmayacaklar mıydı o zaman? Başını yeniden kaldırıyor, dik dik bakıyor Zekâi Bey’e.&nbsp;&ldquo;İçiyormuşsunuz! Biz her şeyi biliriz.&rdquo;</p>

  <p>&ldquo;İçerim içmem. Sizi ilgilendirmez.&rdquo;</p>

  <p>Zekâi Bey durakladı. Eşit şartlarla oynamak isteği azaldı. Hemen girişmek fena olmayacak. Tuttu kendini. Dur bakalım, nasıl olsa başın ezilecek. Şimdi soluğunu boşa tüket dur.&nbsp;&ldquo;Ne işiniz var onca erkek arasında?&rdquo;</p>

  <p>&ldquo;Kadınlarda vardı.&rdquo;</p>

  <p>Yine savunmaya giriştiğine kızıyor Oya. Kafamıza sinmiş bir burjuva namus anlayışıyla. Her yerde korumaya çalışıyoruz bu anlayışı, istemesek de. Yanakları yeniden kızarıyor&nbsp;Oya’nın. Alışıldık, bildik, anlamsız utanmalardan sıyrılmaya&nbsp;karar veriyor yeniden. Büyük bir solukla dışarı atıyor bunları. Güçlenen bir sesle bağırıveriyor.</p>

  <p>&ldquo;Ahlak zabıtası mısınız yoksa?&rdquo;</p>

  <p>Zekâi Bey onun bozulmasından öfkeli.</p>

  <p>&ldquo;Akşam akşam orospuluğa ha?&rdquo;</p>

  <p>&ldquo;Polis misiniz, yoksa seksomanyak mı?&rdquo;</p>

  <p>Oya ayakta. Haykırıyor. Aynı anda yüzünde patlayan tokatla yıkılıyor koltuğuna.</p>

  <p>Burnundan soluyor Zekâi Bey. Vay orospu, oyunumu bozdurmam ona. Şimdiden yoruldu. Budala, aslında oyunuma geldi bile. Masasına doğru yürüyüp bir Kent alıp yaktı.&nbsp;Paketi alıp Oya’ya yaklaştı.</p>

  <p>&ldquo;Bir sigara?&rdquo;</p>

  <p>Oya elinin sigara paketine bilinçsizce uzandığını fark ediyor dehşetle. Tokadın sersemliğinden. Yanmış gibi geri çekiyor elini. İçmemeliyim sigarasını.</p>

  <p>&ldquo;İç iç, iyi gelir.&rdquo;</p>

  <p>&ldquo;Gelmez.&rdquo;</p>

  <p>&ldquo;Korkma, zehirlemeyiz seni.&rdquo;</p>

  <p>&ldquo;Bundan siz korkun. Hayatımdan sorumlusunuz.&rdquo;</p>

  <p>Zekâi Bey arkasını döndü. İçmezse içmesin kaltak. Parmaklarından tiryaki olduğu belli, sabaha kadar sigarasız kalınca pişman olur almadığına.</p>

  <p>&ldquo;Namuslu vatandaşlara karşı sorumluyuz biz. Vatan hainlerinden değil.&rdquo;</p>

  <p>&ldquo;Sorumlusunuz.&rdquo;</p>

  <p>Susuyor Oya, yanağının acısıyla gözünden yaş aktığını seziyor. Neden konuşuyorum bu adamla? Bir de İnsan Hakları Beyannamesi’nden söz etsem tamam olacak.</p>

  <p>&ldquo;Durun daha. Kılınıza bile dokunmadık daha. Nasıl olsa hak hukuk, gak guk, diye kıvranmaya başlayacaksınız. Ama&nbsp;kızım, şunu kalın kafana yerleştir. Burada öyle kanunmuş,&nbsp;Anayasa’ymış, cartmış, curtmuş, geçmez!&rdquo;</p>

  <p>Oya istemeden akıttığı gözyaşına öfkeli, bağırıyor.</p>

  <p>&ldquo;Demek Anayasa yok. Bu durumda sizsiniz onu çiğneyen, yani hain.&rdquo;</p>

  <p>&ldquo;Sus ulan! Sıkıyönetim anayasaldır diyor bütün gün radyo, duymuyor musun? Sıkıyönetim Anayasa’nın kendisi, tek Anayasa, anladın mı? Biz sıkıyönetim görevi yapıyoruz,&nbsp;Anayasa görevi... Geceyi gündüze katarak...&rdquo;</p>

  <p>&ldquo;Katmayın. Sizi kim zorluyor?&rdquo;</p>

  <p>Oya, diklenmenin doğru mu, yanlış mı olduğunu kestiremiyor. Sadece yoruluyor. Yorulmasının, şimdiden yorulmasının erken olduğunu düşünüyor.</p>

  <p>&ldquo;Sizin gibi sapıkları temizleyeceğiz anladın mı? Bu vatan senin gibi orospulara kalmayacak. Biz varız çünkü, biz. Allah var! Türklük var! Bu memleketin has evlatları var! Çok şükür. Topunuzu tahtakurusu gibi ezeceğiz. Duman edeceğiz. Tertemiz edeceğiz bu vatanı. Cennet gibi, pirü pak...&rdquo;&nbsp;Zekâi Bey sönen sigarasını yeniden yaktı. Dumanı&nbsp;Oya’nın yüzüne üfledi. Yanakları kızarınca güzelleşti bu karı. Oya’nın yeniden terslenmesini çekti canı. O zaman saçlarından kavrayıp...</p>

  <p>Oya susuyor. Zekâi Bey’de, bakışlarında kabaran şehveti seziyor. Ürküyor ansızın. Susmaya kararlı. Öfkesinin adamdaki tepkisini anlıyor. Ayrıca anlamsız konuşmak, tartışmak saçma ve yararsız. Yok, bu adamı inandırması gerekmiyor. Gereğinden öte hiçbir şey söylememeli. Sadece, bu Allah’ın belası yerden bir an önce kurtulmanın yolunu düşünmeli. Bu kadar, sadece bu kadar, savaşa girmemeli. Savaş yenilgiyle bitecek nasıl olsa, şimdilik yenilginle. Oya gözlerini&nbsp;odada gezdiriyor. Zekâi Bey’in masasının üstündeki pirinçten Atatürk’e takılıp kalıyor gözleri.</p>

  <p>&ldquo;Bak bak, Atatürk’e bak! Bak da utan! Sizin gibi soysuzlar için mi kurtardı o vatanı ha? Söylesene. Siz vatanı satasınız&nbsp;diye mi kurtardı ha? Söyle?&rdquo;</p>

  <p>Oya susuyor.</p>

  <p>&ldquo;Sana söylüyorum, orospu!&rdquo;</p>

  <p>Oya’yı saçlarından yakalayıp başını duvara vuruyor. &ldquo;Orospulukla mücadele müdürlüğü mü burası?&rdquo;</p>

  <p>Yeniden patlıyor tokat.</p>

  <p>&ldquo;Ulan bir de alay ediyor! Cevap ver, cevap ver, yoksa?&rdquo; &ldquo;Sorguma ilişkin konuda konuşurum ancak.&rdquo;</p>

  <p>Oya sesinin sakin çıkışına seviniyor.</p>

  <p>&ldquo;Neyle suçlandırıldığımı bilmiyorum henüz.&rdquo;</p>

  <p>&ldquo;Vay kaltak vay! Bilmiyormuş. Biz bu numaraları yutar mıyız sanıyorsun? Bu başlangıç daha. Biz her şeyi biliriz anladın mı?&rdquo;</p>

  <p>&ldquo;O zaman bana, özgürlüğümden alıkonmamın nedenini söyler misiniz?&rdquo;</p>

  <p>&ldquo;Özgürlüğüymüş! Ulan sen kim, özgürlük kim! Sen hurda sürgünsün sürgün. Bize her adımının hesabını vermek zorundasın. Görüyorum bu kadarı aklını başına devşirmeye yetmemiş. Ama dur, biz seni adam etmesini biliriz. Kimleri&nbsp;adam etmedik biz, değil senin gibi orospu parçasını...&rdquo;</p>

  <p>&ldquo;Bana yöneltilen suç, orospuluk mu?&rdquo;</p>

  <p>Oya beğeniyor sesini. Zekâi Bey’in yüzünün kızardıkça kızarmasına çocukça seviniyor. Benim yüzümü kızartmak istiyor oysa. Şimdiyse öfkesini tutamıyor Zekâi Bey.</p>

  <p>&ldquo;Burada ben soru sorarım anladın mı? Orospuluğun bana vız gelir vız! Çok şükür Türk kızları sizin gibi değil. Onların&nbsp;namuslarını sizlerin eline teslim etmeyeceğiz. Bütün o pezevenkleri temizleyeceğiz.&rdquo;</p>

  <p>&ldquo;Burda tutulmamın nedeni?&rdquo;</p>

  <p>Zekâi Bey kendisinden geçmişti artık.</p>

  <p>&ldquo;Nedeniymiş? Vatan elden gidiyor vatan! Bundan âlâ sebep mi olurmuş? Seni adam yerine koyup insanlığımdan karşıma oturttum, ama insanlıktan ne anlarsınız siz? Kabahat cibilliyetsizlere insan muamelesi yapanda. Sorgu sual&nbsp;demeden topunuzu kurşuna dizmeli!&rdquo;</p>

  <p>Zekâi Bey fazla ileri gittiğini anlayarak sesini yavaşlattı. &ldquo;Ne de olsa kadındır, anadır diye, efendi efendi sorgusunu&nbsp;yapalım dedik, şunun bunun eline teslim etmeyelim dedik...&nbsp;Teslim etseydim ne yapacaklarını biliyor musun?&rdquo;</p>

  <p>Sigarası boğazına kaçtı, öksürdü.</p>

  <p>Ürperdi Oya. Ama korkmuyor henüz, korkması gerekip gerekmediğini bile bilmiyor. Onu üperten bozulan sinirleri.&nbsp;Zaman sinirlerine karşı çalışıyor. Ürpertisi sesine vurur da&nbsp;Zekâi Bey korktuğunu sanır, diye tane tane soruyor:</p>

  <p>&ldquo;Yani sorgumu yapacak kanuni merci belli değil mi?&rdquo; &ldquo;Şuna bak. Kanun biziz anladın mı? Hem devletin kanunlarını hiçe sayarlar, hem de utanmadan kanun sözü ederler.&rdquo;</p>

  <p>&ldquo;Sorgum kanunlar çerçevesinde alınmayacak demek?&rdquo;</p>

  <p>Bir an durakladı Zekâi Bey. Karıya bak, hâlâ soru soruyor. Burada kimin soru sorup kimin karşılık verdiğini öğrenir ya.&nbsp;Zile bastı. Öfkesini bastırdı. Oyunun şimdilik kesilmesi iyi&nbsp;olacaktı. Örfi İdare bunları tutuklamaya yollu görünmüyordu pek. Kapıda dikiliveren odacının yüzüne bir süre anlamsız anlamsız baktı.</p>

  <p>&ldquo;Abdullah’ı çağır bana.&rdquo;</p>

  <p>Oya’yı onu hiç önemsemiyormuş gibi soğuk bakışlarla süzdü.</p>

  <p>&ldquo;Şimdi Abdullah Bey’e güzel güzel cevap verirsiniz.&rdquo;</p>

  <p>Arkasına yaslandı.</p>

  <p>&ldquo;Sizinle uğraşacak zamanım yok benim.&rdquo;</p>

  <p>Döner koltuğunda hızla dönüp Oya’ya sırtını çevirdi. Kadını aşağılamanın yolunu, ona önemsiz bir tutuklu gibi davranmakta bulmuştu. Ama sürdüremedi bu tavrını. Oya odadan çıkarken, Zekâi Bey’in, &ldquo;Doğru dürüst ifade vermezse,&nbsp;gittiği yerde burayı çok arar,&rdquo; dediğini duydu.</p>

  <p>Oya, beyninden bel kemiğine doğru bir buz parçasının kaydığını duyuyor. Demek bana da? Niçin bana da yapmasınlar? Ama benim için bunca uğraşmalarına değmez. Ortada doğru dürüst bir şey yok ki! Olsa olsa, anlamsız bir tutuklama istemi. Benden öğrenecekleri fazla bir şey olmadığını bilmezler mi? Niçin boşa harcasınlar güçlerini? Sorular, kaygan buz gibi soğuk bir iz bırakıyor beyninde. Elinde değil, Zekâi Bey’in tehdidini düşünmeden edemiyor. Ardından tutukevinde duydukları, gördükleri; unutulması çok&nbsp;zor anılar canlanıyor yeniden. O zamanlar yüklendiği başkalarının anılarıydı, şimdiyse söz konusu olan bunları yaşamak. Paylaşmakla, yüklendiğini sanmakla yaşamak&nbsp;arasındaki ayrımı bilmeyecek kadar budala değil. Yok, Zekâi Bey&nbsp;sadece korkutmak istedi beni ve... korkuttu işte, korkuttu.&nbsp;Budalaca, kötü, saçma sapan bir şey, bu geceki baskının işkenceyle noktalanması. Bunu düşünme, saçma bu. En fazla&nbsp;tutuklanmam olur. Belanın da az çok anlamı olmalı. Hiçbir&nbsp;şey yapmamışken, dikkatli ve titiz bir sürgünü, niçin? Bunca&nbsp;şamataya değer mi? Kılıflar ve kaçamaklar arasında bocalarken kızıveriyor kendine. Ne oluyorsun? Şimdiye kadar yapılanlar anlamlı mıydı ki? Sonra yine mantığa sığınma çabası. Ama onlar için bir anlamı vardı hep işkencenin. Örneğin&nbsp;kovaladıkları bir av vardı, bazen de arenalardakileri uyutmak, oyalamak için, aslanların pençesine Hıristiyanlar atılıyordu. Bu olaydan ne büyük bir şantaj, ne görkemli bir gösteri, ne de sindirici bir baskı unsuru çıkar. Bu olay, dönüşse&nbsp;dönüşse, &ldquo;İstiklal Mahallesi’nde gizli toplantı yapanlar basıldı,&rdquo; haberine dönüşebilir. Korkudan ya da soğukkanlı olma&nbsp;çabasıyla olanakları sıralıyor.</p>

  <p>Abdullah sessizce yürüyor yanında. Suratının, bakışlarının kötülüğü eskisi kadar ürkütmüyor. Bu ne yapabilir bana? Döver, söver en fazla. O bin türlü öyküsünü dinlediğim, bilimli, sistemli işkenceyi beceremez. Abdullah’tan dayak yemek, böylesi bir işkence yanında iyice neşe verici, gülünç geliyor Oya’ya. Ama, Zekâi Bey başka bir şey dedi, gönderilmekten söz etti. Oya, Adana’da da İstanbul’dakilere, Ankara’dakilere benzer şeyler, yerler olduğunu biliyor. O zamanlar tiksinti ve dehşetle dinlemiş olduğu şeyler burada da mümkün, elle tutulur, yakın şimdi. El ayak parmaklarına bağlanan elektrik telleri, nasıl olup da bir türlü patlamayan yüreğin çırpınışı, özlenen ölümden, haince, bilerek ırak tutuluş, kusmuk ve&nbsp;kan gölü ortasında kadınlıktan, insanlıktan çıkış, sonsuz bir&nbsp;yuvarlanış, aşağıya, daha aşağıya. Erkeklik organının yüklenebileceği en çirkin görevi yüklenen cop...</p>

  <p>Abdullah’ın elindeki copu görüyor ansızın. Ali’yi bununla mı dövdü? Tam o anda koridordaki bankın üstünde yığılmış yatan Ali çıkıyor karşısına. Bir gözü kapanmış, mosmor. Davul gibi şişmiş tabanları, inliyor. Duraklıyor, sonra yaklaşıyor Ali’ye.</p>

  <p>&ldquo;Özür dilerim.&rdquo;</p>

  <p>Ali kapanmış gözüyle bomboş bakıyor. Yüzünü dönüp inlemesini sürdürüyor sonra.</p>

  <p>Tanımadı bile. Yok tanıdı, bu eşekçe davranışım karşısında şaşırdı sadece. Neyin özürünü diliyorum? Özür dilemenin şu anda Ali için ne anlamı olabilir? Abdullah’ın sırıttığını seziyor. O bile anladı yaptığım budalalığı. Bizi buraya getiren de, Ali’yi döven de Abdullah, bense onun adına özür dilemiş oluyorum bir bakıma. &ldquo;Geçmiş olsun,&rdquo; demek bile&nbsp;gülünç kaçardı. Kaldı ki özür dilemek.</p>

  <p>Abdullah adına, polis ve Adana Emniyeti adına özür dilemedim ki, evine konuk gelerek başına bela açtığım için özür diledim. Yine kendimi belanın merkezi sanıyorum, gereğinden fazla duruyorum kendi üstümde. Evin basılma nedenini henüz bilmiyorum bile. Belki Mustafa, belki Hüseyin yüzünden, belki Zekeriya yüzünden hatta. Ya da Ekrem, evet&nbsp;Ekrem, bilinmez çıkarlar adına bir ihbarda bulunmuş olabilir. Belki de Ali?</p>

  <p>Öyle ya, tanıyor muyum Ali’yi? Belki bazı işlere bulaşmışlığı vardır. Bu akşam, biz oradayken evinin basılması bir rastlantıdır. Yok canım, öyle olsa, Abdullah önce Mustafa ve Hüseyin’le beni götürmek istemezdi. Mustafa’yı ve Hüseyin’i götürmek istediği kesin. onları tanıyor muyum sanki. Belki de tuzak bütün bunlar. Bu akşam Hüseyin’le Mustafa’nın durup&nbsp;dururken gelişleri. Kuşkular ve suçluluk duygulan. İşte benim gibilerin sevimsiz özeti. İki arada kalmış küçük burjuva!</p>

  <p>Şimdi dövmeli Abdullah kendisini. İyi gelecek şimdi dayak, somut bir acı gerekli şimdi. Yoksa hep zırvalayacak, kendisiyle didişecek. Kavga günlerinde bizler ne zaman&nbsp;olaylar içindeki kendimizle, kendi görüntümüzle uğraşmaktan vazgeçeceğiz?</p>

  <p>Abdullah sırıtıyor. Oya’yı götüreceği yere doğru itelemiyor bile. Aşağılıyor beni, diye düşündü Oya. Hâlâ kendisiyle uğraşıyor. Hâlâ güzel ya da çirkin görünümüyle, varlığının anlamıyla ilgili. Allah kahretsin. Ali’nin yanından yürüyüp gidiyorlar.</p>

  <p>&ldquo;Sen bundan özür diliyorsun ya, o senin için neler demedi.&rdquo;</p>

  <p>Oya duraklıyor.</p>

  <p>&ldquo;İnsanı köpek gibi döverseniz her şeyi der.&rdquo;</p>

  <p>&ldquo;O karının kim olduğunu bilseydim tekmeyle kovardım, dedi.&rdquo;</p>

  <p>&ldquo;Dememiştir. Halkımız misafirperverdir.&rdquo;</p>

  <p>Cümlesini bitirmeden saçmaladığını sezip susuyor. Halkımız... Ali’den &ldquo;halkımız&rdquo; diye söz etmek. Şu anda, &ldquo;halkımız&rdquo; diye söze girişmek. Üstelik bu sözü kullanmaya ne hakkın var? Budalaca bir nedenden emniyete düşmüşsün, o&nbsp;kadar. Ne yapıyordun Ali’nin evinde? Halkımızı mı bilinçlendiriyordun? Yoktu öyle bir amacın falan, yeri de değildi.&nbsp;Halkımız senin gibi yalnızlıktan nereye gideceğini şaşırmış&nbsp;karıların sözüyle de bilinçlenecek değil elbet. Sadece, yalnız&nbsp;bir geceyi daha yüklenemediğin için, dünyalar kötüsü gözlem düşkünlüğünden bir de, öyle sürüklenip gittin o eve.&nbsp;Hüseyin gelip seni almasaydı, otelinde, yatağında olacaktın,&nbsp;sürgün de olsa kabuğunda, koruyucu çevrende. Bunda övünülecek de, yerilecek de hiçbir şey yok. Sonu buraya varmasa. Şimdi belanın içindesin, tutulacak tarafı olmayan bir belanın. Öncesiyle sonrasıyla bağlantı kurma, değmez. Seni&nbsp;önemsediler belki, seninle uğraşıyorlar belki, bu hiçbir şeyi,&nbsp;bu gecenin senin açından hiçliğini değiştiremez. Bu konuda&nbsp;herkesi kandırsan kendini kandıramazsın.</p>

  <p>Abdullah’ın açtığı kapıdan başını dik tutarak giriyor içeri, içerisi ne bir işkence odasına, ne de öyle dayak atılabilecek,&nbsp;falakaya falan yatırılabilecek bir yere benziyor. Yok, basbayağı, aydınlık, herhangi bir işyeri odası bu. Girişte ayaklı bir&nbsp;vestiyer. Çöp kutusu. Üç formika masa. Plastik deriden koltuklar. Hatta iki saksı. Yok, Abdullah bile, bu odada kolay&nbsp;kolay kimseyi dövemez. Bir de kocaman penceresi var odanın. Perdesi örtülü bile değil. Oya odanın orta yerinde duruyor. Abdullah, çekmeceleri karıştırıp bir bloknot çıkardı, yazı masalarından birinin üstüne bıraktı. Bir de tükenmez kalem.</p>

  <p>&ldquo;Otur da ifadeni yaz.&rdquo;</p>

  <p>Çok doğal bir istekti bu, &ldquo;Lütfen parayı kasaya yatırın,&rdquo; gibi. Beni şaşırtmak istiyorlar, diye düşündü Oya. Abdullah bile karanlık suratına, korkunç bıyıklarına uymayan tavırlar içinde.</p>

  <p>&ldquo;Ne yazacağım? Neyle suçlandırıldığımı bilmiyorum ki?&rdquo; &ldquo;Bilirsin, bilirsin. Gizli toplantıdan işte.&rdquo;</p>

  <p>&ldquo;Ne toplantısı. Gizlisi falan yok, yemeğe gittik.&rdquo;</p>

  <p>Oya bocalıyor yine, Abdullah’a gereksiz açıklamalarda bulunarak. Oda şaşırttı onu.</p>

  <p>&ldquo;Anarşistliğini falan hep yazacaksın kâğıda.&rdquo;</p>

  <p>&ldquo;Yazacak bir şey yok.&rdquo;</p>

  <p>&ldquo;Yazma, gideceğin yerde mis gibi yazarsın.&rdquo;</p>

  <p>Korkutma sırası Abdullah’a geldi. Artık Oya, Zekâi Bey’le Abdullah’ın şişirmek istedikleri balonun patlak olduğunu&nbsp;seziyor. Yoksa, başka türlü olurdu her şey. Er geç patlayacak balon. Ellerinde bana karşı hiçbir şey yok, olamaz. Yine&nbsp;de, az çok korkuttular beni. Peki ya durum değişik olsaydı,&nbsp;ya çok şey bilselerdi hakkımda? Şimdi, olmayanı düşünmek&nbsp;gereksiz. Abdullah odadan çıkıyor. Copunu masalardan birinin üstünde unutarak. Belki de unutmadı, korkutmak için&nbsp;bıraktı. Ya yazarsın ya da, demeye getirecek. Öyle olsa, baştan girişirdi. Hep yaptıkları gibi. İmza atabilecek gücün kalana dek. Hep öyle, ölmeyecek kadar. Şimdi yazacak fazla&nbsp;bir şeyim olmadığını biliyorlar. Beni tutuklamak istiyorlarsa? Abdullah’ın sesi geliyor dışardan.</p>

  <p>&ldquo;Pek bir şeyler duyamadım, efendim. Evi aradık. Bir şey bulamadık.&rdquo;</p>

  <p>Sabah bırakacaklarına inanıyor artık. &ldquo;Buraya getirmişken az burun sürtelim,&rdquo; diyorlar, o kadar. Niye sinirlendim ki?&nbsp;Az daha bir suç işleyecektim. Hiçbir deneyim yok. Ya bir örgüt üyesi falan olsaydım? Rezil olurdum, rezil. Bu ders olsun bana. Bu gece eninde sonunda bırakılacak biri gibi davranmalıydım; soğukkanlı, ilgisiz, seyirci.</p>

  <p>Gözlerini karşı masadaki copa dikmiş olduğunu fark ediyor. Bir seyircinin davranışıyla bir eylemcinin davranışı değişiktir. Bir eylemci olsaydı, nasıl davranacaktı? Aynı böyle mi? Yok o zaman başka bir ben olacaktı, bir eylemciyle, bir seyirci&nbsp;başka başka kişilerdir. O zaman nasıl davranacaktı, şimdi bunu bilemez. Bana da bambaşka davranırlardı muhakkak. Koşullar değişecekti. Bu copun işlevi de. Böyle ürpertiyle bakmazdım copa, doğal karşılardım onu, başka şeyleri de. Hep silahların karşısında olduğunu düşünerek, hep çekilmiş bir silahmış gibi yaşamak, duymak. Başka, bambaşka bir durum olmalı bu. Ama bu cop! Cop bir silah değil aslında. Adi, bayağı bir araç. Kötü bir araç. Şıklıkla, şövalyelikle, kahramanlıkla bağdaşacak, hiçbir yönü olamayacak bir şey. Kurşunla vurulmak soylu, güzel bir şey olabilir, ama copla dövülmek? Bir&nbsp;eylemci için de aşağılatıcı bir yanı olmalı bunun.</p>

  <p>Gözlerinin önünde bayağı tiksindirici biçimler alıyor cop. Kötü, hasta beyinlerin bu aracı, olabilecek en iğrenç erkeklik organına dönüştürdüklerini anımsıyor. Doğayı bile en&nbsp;çirkine dönüştürebilen kafalar! Onların erkeklik organı.&nbsp;Olabilecek en çirkin, en adi biçimde. Cop.</p>

  <p>Gece yarısı ağlayarak uyanan Sema şimdi yine yanında; şimdi yine tutukevindeler. Hıçkırıklardan boğulacak Sema.&nbsp;Oya ona bir bardak su getiriyor.</p>

  <p>&ldquo;Biliyor musun, onca aşağılandım, onca acı çektim, yine de unutamadığım şey...&rdquo;</p>

  <p>&ldquo;Bırak Sema... Unut...&rdquo;</p>

  <p>&ldquo;Unutamam, unutmamalıyım.&rdquo;</p>

  <p>&ldquo;Açıl Sema, anlat boşalırsın belki...&rdquo;</p>

  <p>Onca acısını bir yana koyup copu anlatmıştı Sema.</p>

  <p>&ldquo;Unut, böyle bu. Aslında basit bir dövme aracı o. Kendi çirkinliklerini yüklemişler bu araca, ama çirkinlik copu tutan ellerde kaldı. Sana ulaşmadı. Aktarıcı hiçbir özelliği olamaz copun. Aslında basit, sadece polis için düşünülmüş bir araç.&rdquo; Sema dinlemiyor Oya’yı. Sözlerinin boşluğunu, bilinmeyen, yaşanmayan şeyler hakkındaki nice düşünce gibi etkisiz olduğunu seziyor Oya. Sadece tuzu kuru bir aydın, kumbaraya düşüvermiş, kaza kurşunuyla az yaralanmış bir seyirci olduğunu. Sema ağlıyor. Uyuyamıyor. Utanç duyuyor.&nbsp;Ama asıl utanan Oya. Derin, aşılması zor bir utanç.</p>

  <p>&ldquo;Bak Oya... Aslında cinselliği doğal karşılarım ben. Yakın zamana dek bunu hiç büyütmedim, mesele de yapmadım.&nbsp;Gereği kadar önem verdim bu konuya. Aşırı kapalı, şartlanmış da değilim. Ama o üç herif, copu zorla makatıma sokmaya kalktıklarında, doğa da, cinsellik de korkunç şeyler&nbsp;olarak göründüler gözüme. Cinsellik insanın en bayağı yanıymış gibi. Cinsellik olmasa, beni döverler evet, elektrik&nbsp;verirler, tırnaklarımı sökerler... her ne ise... ölesiye acı çektirirler, acıdan delirtebilirler... Ama bunlar atlatılabilir, bunlardan sonra, şimdi duyduğum tiksinti duyulmaz asla. Böyle utanılmaz. Üç erkek, erkek demek belki yanlış, birlikte,&nbsp;birbirlerinden güç alarak bastırdılar copu. Delice bir acıydı,&nbsp;ama tiksinti, utanç daha fazlaydı. Kadın ve erkek ayrımı, bana oynanan oyunların en kötüsüydü. Kadın olmam en büyük ihanet gibi geliyordu bana. Adamlar kendilerinden geçmişlerdi. Sanki benim kim olduğum, ne olduğum önemli&nbsp;değildi onlarca. Üçü de, yüzyılların en çirkin erkeklik organının sahibiydiler sadece, ona yüreklerinin en iğrenç işlevini&nbsp;yüklemişler, buna kaptırmışlardı kendilerini. Sonra istekleri olunca... bayıltmadan önce... bir alkış sesi duydum... Sonra biri... ‘Cooooooop!’ diye bağırdı. Aynı, hani maçlarda, çılgın kalabalığın, kendinden geçerek, ‘Goooooool!’ diye bağırışı gibi... aynen...&rdquo;</p>

  <p>Midesi bulanıyordu Oya’nın. O gece sabaha dek kustu. Bir daha ağlamadı Sema. Sonra, aylarca süren kanamanın nedenleri hakkında mahkeme karşısında bile soğukkanlılıkla konuştu.</p>

  <p>Abdullah’ın masaya bilerek ya da bilmeyerek bıraktığı cop bütün çirkin anıları yüklenmiş sanki. Bakmamalı ona. Düşüncelerini ondan sıyırmalı. Belki böyle kötü anılarla boğuşması için bıraktılar onu. Bakmak istemiyor, hatırlamak istemediği için. Ama karşısında; bayağı ve tiksindirici.</p>

  <p>&ldquo;Askeriyede seni de copladılar mı abla?&rdquo;</p>

  <p>Ankara Merkez Cezaevi’ne yeni getirildiği sabah. Taş avluya çömelmiş. Başı omuzlarına gömülü. Bu yeni hapishaneye çabuk alışmak istiyor. Arabacıların, çingenelerin sunturlu küfürlerine tepki göstermemeye, yüz kızartıcı şakalara karşı umursamaz davranmaya çabalıyor. Hayatı hiç bilmeyen, olabilecekleri, mümkünü hiç tasarlamamış bir acemi çaylak gibi kalıyor yine de burada. utanmayı ve şaşmayı henüz aşmamış olduğunu anlıyor. İsteği dışında kızaran yüzünü gömüyor omuzları arasına. Bir kahkaha yıkıyor içini.&nbsp;O an, ortada donsuz dolanan, yuvarlanan bebelerin pislikleriyle bulanmış avlu taşlan yıkanıveriyor sanki. Yeni demlenmiş bir bardak çay istiyor canı. Kalkıp çay pişirecek. Sivil hapishaneye alışmanın ilk adımı. Yeniden çınlıyor hayat dolu&nbsp;kahkaha. Kolsuz basma entarisiyle Menekşe şıkır şıkır oynamaya başlıyor ansızın.</p>

  <p>&ldquo;Benden âlâ yar m’ola, yar m’ola.&rdquo;</p>

  <p>İlk kez görüyor Menekşe’yi. Sonradan yakası açılmadık sövgülerin yerli yersiz kahkahalarla art arda patlayıvermesine, ölümcül kavgaların göbek oyununa dönüşüvermesine alışacak. Neşeyi ve öfkeyi hiçten yaratabilen bu kadınları sevecek.&nbsp;Ama en çok Menekşe’yi. Çünkü Menekşe sövgülerin ve düşmanlık çemberinin önemsizliğini kanıtlayıverdi Oya’ya. Daha ilk sabah. İlk dendi çayı özleten Menekşe az soma, cezaevi mutfağının usullerini daha kavramamış olan Oya’yı daha da&nbsp;rahatlatacak. Yeni demlediği çaya buyur ederek.</p>

  <p>&ldquo;Abla, çayımdan buyursaa!&rdquo;</p>

  <p>Menekşe’nin kilimine sığışıp oturmuşlardı. Sıcak, kan kırmızı çay, acıtıcı köşelerini asla sindirip unutamayacağını sandığı askeri tutukevinin anısını silip süpürüverdi. Sonra&nbsp;Menekşe, aynı kahkaha atarkenki, şıkır şıkır oynarkenki doğallığıyla soruveriyor:</p>

  <p>&ldquo;Askeriyede copladılar mı seni de, ha?&rdquo;</p>

  <p>Çay bardağı yakıverdi elini. Karşılık vermedi. Hiç üstelemedi Menekşe. Durdu, durdu, çayının ortasında, avluyu çevreleyen yüksek duvarların tepesinde dolanan jandarmalardan birine bağırıverdi:</p>

  <p>&ldquo;Güllik! Canını yediğimin gülliği... Copunu yediğimin gülliği, anam!&rdquo;</p>

  <p>Menekşe’nin copu böyle kabullenip sevivermesi, ona bayağı bir istek göstermesi Oya’yı şaşırtıyor, organlaşan cop kadar tiksindiriyor. Tersliyor Menekşe’yi.</p>

  <p>&ldquo;Cop yemedin anlaşılan. Copla neler yapıldığını biliyor musun?&rdquo;</p>

  <p>&ldquo;Copu baa sor, baa. Onu benden kelli dadmışı vaa mı?&rdquo; Çayını bırakmasıyla, jandarmaya baka baka, &ldquo;Ondan âlâ yar&nbsp;m’ola, yar m’ola&rdquo; diye oynuyor yeniden.</p>

  <p>Oya kalkıp içeri gidiyor. Menekşe’yi sevmiyor ansızın. Unutuveriyor onu. Kendine yöneliyor yine. Yatağını sermek, bebelerin pisliğiyle tıkanmamış bir hela bulmak, kantine birkaç şey ısmarlamak, ocak, tencere, erzak falan için&nbsp;mutfakta bir yer ayarlamakla oyalanıyor. Yepyeni ve yabancı&nbsp;çevreden koparıyor dikkatini. Avluya koğuşlardan ikide bir&nbsp;yükselen küfürlü bağrışları duymuyor, burada geçecek günlerini bir yerleşme sorununa indirgiyor.</p>

  <p>Akşamüstü yeniden çıkıyor avluya. Kurumamasını sağlayacak kadar bir toprak parçası bulmuş bir bitki gibi çömeliyor. Çığlıklar, bağrışlar, küfürler denizindeki adasından çevreye bakıyor yeniden. Tanımak için daha çok erken, ürkmeden bakmayı, seyretmeyi öğreniyor. Çeşitli biçimlerde edilmiş, ettiği &ldquo;halk&rdquo; sözcükleri geliveriyor aklına. Bu&nbsp;sözcüğün öğrenilesi daha nice şeyi kapsadığını kavrıyor. İşte hiç tanımadığım, bilmediğim kadınlar; halkımdan bazıları. Ama şimdi ona düşen, sadece tanımak gözlemek değil.&nbsp;Hayır hiç değil, bunlarla baş etmek, anlaşmak, yaşamak zorunda. Al bakalım!</p>

  <p>Gün boyunca daha kaçıyla tanıştı, hatırlamıyor. Anlamsız ve gereksiz tepkiler göstermeden günü bitirmeye harcadı bütün gücünü. Gün batınca, ekip başıyla gardiyan, tavuk gibi kışkışlayarak, artlarından dürtükleye dürtükleye, kümese&nbsp;sokar gibi içeri tıktılar hepsini: Sayım. Oya, sayım sırasında,&nbsp;arkasındaki mahkûmların, &ldquo;Deniz Gezmiş’in dostuymuş,&rdquo;&nbsp;dediklerini duydu. Aldırmadı.</p>

  <p>Dengini açıp yatağına sığınmaya hazırlanırken, Menekşe’nin çakır gözlerini seçti. Yanındaki yatakta kendine bakıyor Menekşe.</p>

  <p>&ldquo;Ablacım? Baa küsmün?&rdquo;</p>

  <p>&ldquo;Yok.&rdquo;</p>

  <p>&ldquo;Saa Deniz Gezmiş’in dostu dediklerinden kelli, saa sorayım dedim.&rdquo;</p>

  <p>&ldquo;Nerden çıktı bu?&rdquo;</p>

  <p>&ldquo;Sen siyasi olduğundan kelli.&rdquo;</p>

  <p>&ldquo;Ne olmuş siyasiysem?&rdquo;</p>

  <p>&ldquo;Deniz Gezmiş de siyasi olduğundan kelli, dostuymuşsun deeyorlar.&rdquo;</p>

  <p>&ldquo;Siyasi olunca Deniz Gezmiş’in dostu mu olunur?&rdquo;</p>

  <p>&ldquo;He ya, Deniz Gezmiş siyasilerin başı olduğundan kelli, karılar da hep dostuymuş deeyorlar.&rdquo;</p>

  <p>&ldquo;Askeriye’de bir sürü kadın siyasi var, hiçbiri de Deniz Gezmiş’in dostu değil. Ben de değilim.&rdquo;</p>

  <p>&ldquo;Senin kırığın yok mu şimdi?&rdquo;</p>

  <p>&ldquo;Kırığım mı, ne demek o?&rdquo;</p>

  <p>&ldquo;Kırık deeye dosta deeyorlar.&rdquo;</p>

  <p>&ldquo;Evliyim ben.&rdquo;</p>

  <p>&ldquo;Canım öyle diyel, herif bışka, dost bışka. Deniz Gezmiş fena mı gı? Aslan gibi, biyenmedin mi gı?&rdquo;</p>

  <p>Oya, anlatmanın zorluğunu kavrıyor.</p>

  <p>&ldquo;Ön avluya asıverdiler, biz hep ağladık.&rdquo;</p>

  <p>İlgisi artıyor Oya'nın.</p>

  <p>&ldquo;Deniz Gezmiş için üzüldünüz demek?&rdquo;</p>

  <p>&ldquo;Sünniler ona kızılbaş deeyorlar. Biz Aleviler hep ağlaşdıktı.&rdquo;</p>

  <p>&ldquo;Alevisin demek?&rdquo;</p>

  <p>&ldquo;He ya hep Aleviyik, senin gibi.&rdquo;</p>

  <p>&ldquo;O da nereden çıktı?&rdquo;</p>

  <p>&ldquo;Kotan Ana söyledi. Siyasiler hep Alevi gâvuru deeye.&rdquo; &ldquo;Kotan Ana Sünni mi?&rdquo;</p>

  <p>&ldquo;Diyel, ama Alevilik’ini gizleeyo.&rdquo;</p>

  <p>&ldquo;Niçin?&rdquo;</p>

  <p>Oya, Menekşe’nin okumuş adamda bunca cahilliğe şaşarak baktığını görüyor. Bizler, insanların bazısı tutuklanıp işkence görürken bunları bilmezden gelenlere nasıl bakıyorsak, öyle.</p>

  <p>&ldquo;İdamda ağlaya ağlaya katılayazdım.&rdquo;</p>

  <p>&ldquo;Üzüldün demek.&rdquo;</p>

  <p>&ldquo;Hem üzüldüğümden, hem de korktuğumdan kelli. İdamlığık ya.&rdquo;</p>

  <p>Soluk basma entarili, şen kahkahalı, çakır gözlü, günde en az beş kez şakır şakır oynayan bu çocuk kadının suratına bakakalıyor.</p>

  <p>&ldquo;İdamlıksın demek. Suçun ne ki?&rdquo;</p>

  <p>&ldquo;Kırığımı doğradım ya.&rdquo;</p>

  <p>&ldquo;Kocam var ya, onları birlik. Şimdi o da idamlık olduğundan kelli küsük.&rdquo;</p>

  <p>&ldquo;Niye, kırığın vardı diye mi?&rdquo;</p>

  <p>&ldquo;Yok gı, iğneciye giderken görmüş.&rdquo;</p>

  <p>&ldquo;Ne varmış iğnecide?&rdquo;</p>

  <p>&ldquo;Azgın kanlar iğneciye gideyomuş diye bir laf va ya?&rdquo; Karmakarışık Oya’nın kafası. Sonra sonra kimbilir nice&nbsp;eksiklerle de olsa öğreniyor Menekşe’nin öyküsünü:&nbsp;Menekşe, Sivas’ın köyünden. Bir sevgilisi var. Kocası işi&nbsp;duyuyor. Menekşe’yle sevgilisini öldürecek. Bunu öğrenen&nbsp;Menekşe kırığını, &ldquo;Bana sarkıyor, ama ben yüz vermiyorum,&rdquo; diye fitliyor kocasına. Hayatını kurtarmak için.</p>

  <p>&ldquo;Biz Sivas’ın köyünden olduğumuzdan kelli, kırığım vaa ya, kocama deyivermişler. O da, ikisini de vuracam deeyo,&nbsp;kahvede. Ben de duyduğumdan kelli, bu Halil vaa ya, namısıma sataşeyo, didim.&rdquo;</p>

  <p>&ldquo;Halil kim?&rdquo;</p>

  <p>&ldquo;Kırığım ya.&rdquo;</p>

  <p>&ldquo;Madem kırığın, niye sataşıyor dedin?&rdquo;</p>

  <p>Menekşe bunca kavrayışsızlık karşısında şaşıyor iyice. &ldquo;Kırığım ya, herif vuracak beni.&rdquo;</p>

  <p>&ldquo;Anladım, gönül başka can başka.&rdquo;</p>

  <p>&ldquo;Kocamla anlaştığımızdan kelli, ben Halil’i ev boş diye kandırdım, geldi. Herif üstüme gelince, yetişin teceevüz vaaaa, diye çağırıveedim. Kocamla kayınım, hepisi basıverdiler&nbsp;evi, zati haberli ya. Baltaylan doğradılar Halil’i.&rdquo;</p>

  <p>&ldquo;Sen?&rdquo;</p>

  <p>&ldquo;Ben de doğradım.&rdquo;</p>

  <p>&ldquo;Sevmiyor muydun Halil’i?&rdquo;</p>

  <p>Eliyle müstehcen bir hareket yapıyor Menekşe.</p>

  <p>&ldquo;S..i kopasıca.&rdquo;</p>

  <p>&ldquo;Hani kırığındı.&rdquo;</p>

  <p>&ldquo;Ossun sülalesini eşşek s..tiğinin herifi, kocamla birlik çuvala koyduğumuzla, lahana tarlasına gömdük.&rdquo;</p>

  <p>Sinirden gülüyor Oya. Öylesine kaskatı, acı bir öykü ki bu. Sevdiği dostunu sevmediği kocasıyla birlik olarak öldüren, cesedini çuvala doldurup lahana tarlasına gömen, çocuk kadın Menekşe. Öyküyü bir yere oturtmaya çabalıyor.&nbsp;&ldquo;Sonra?&rdquo;</p>

  <p>&ldquo;Şehere kaçtık. Beş gün gezip tozduk... Soona yakalandık.&rdquo; &ldquo;Halil’i düşünmedin mi gezerken? Ne de olsa, çok sevmesen de dostun olmuş.&rdquo;</p>

  <p>&ldquo;Kimi sevecem? Halil’i mi? Boş vee abla. Ölü sevilir miymiş? Günah.&rdquo;</p>

  <p>Zulmü bilmeyen, çakır, çocuksu, insancıl gözlerle bakıyor Oya’ya.</p>

  <p>&ldquo;Peki, yakalanınca ne oldu?&rdquo;</p>

  <p>&ldquo;Emniyette dört gün dört gece dayak yedim... Yerlerde sürüdüler, copladılar. Ağzımı açmadım. Benim herif polisin ayağını öpmüş, kanı içine akasıca, her şeyi söylemiş, sürüye&nbsp;sürüye getirdiler göreyim diye.&rdquo;</p>

  <p>&ldquo;Sen de söyledin mi?&rdquo;</p>

  <p>&ldquo;Tövbe, polis kısmına sır verilir mi?&rdquo;</p>

  <p>&ldquo;Ama deliller varmış nasıl olsa?&rdquo;</p>

  <p>Menekşe, delil sözünden hiçbir şey anlamıyor. Susmak düşüyor Oya’ya.</p>

  <p>&ldquo;Herif konuştu, ben sustum ya, beni bir de o pezevengin yanında dövdüler. Ondan kelli bir ay yürüyemedim, süründüm.&rdquo;</p>

  <p>Bir an buğulanıyor gözleri, hemen ardından patlıyor kahkaha. Koğuşta uyuyanlar sövüyorlar.</p>

  <p>&ldquo;Sen baa bahsaa, copuna tükürdüm polisin.&rdquo;</p>

  <p>&ldquo;Peki öyleyse niye oynuyordun bu sabah, cop cop diye?&rdquo; &ldquo;Güllik’in copuna oynuyodum ben. Güllik benim kırığım.&rdquo;&nbsp;&ldquo;Kim güllik?&rdquo;</p>

  <p>&ldquo;Jandarma vaa ya, biz onlara güllik deeyoz.&rdquo;</p>

  <p>&ldquo;Hani iğneciydi kırığın?&rdquo;</p>

  <p>&ldquo;Yoo abla, tövbeler ossun.&rdquo;</p>

  <p>İğneci Ahmet’in önemini Oya da öğreniyor zamanla. Ahmet de mahkûm, cezaevi yönetiminde görev alan ayrıcalıklı mahkûmlardan; iğnecilik yapıyor ya da hastabakıcı. Ahmet’in bu görevi nasıl yaptığı belli değil. Belli olan, kadın mahkûmların ağzında bir iğneci lafının sürüp gidişi. Doktora&nbsp;çıkan kadınlar arasında sık sık iğneci Ahmet yüzünden kavga çıkıyor. Her biri, ötekinin Ahmet’le nerdeyse yatıp kalktığını iddia ediyor. Yakası açılmadık bütün küfürlerde adı geçiyor Ahmet’in. Ahmet’le ilgili, olmadık şehvet öyküleri dillerde. Azan kadınlar birbirlerine, &ldquo;Gıı, iğneci Ahmet’e git de&nbsp;alafını assın... Gu, iğnesiz kaldığın belli,&rdquo; diye imalarda bulunuyor. İğne sözcüğü her türlü şehvet düşünün simgesi olmuş çıkmış. Oya, öykülerin gerçekliğinden kuşkulu, cezaevi&nbsp;koşulları içinde anlatılanları mümkün görmüyor, yalnız Ahmet’in fırsat buldukça kadınları çimdiklediği, ellerine pusula&nbsp;tutuşturduğu muhakkak. Oya bunu, okuma bilmeyen kadınların koyunlarından gizlice çıkardıkları pusulaları okutturmalarından biliyor. Kadınlar bunlara &ldquo;destan&rdquo; diyorlar. Ahmet’in fazla buluşlu olduğu söylenemez. Oya’nın okuduğu&nbsp;destanlar hep birbirine benziyor. Ahmet’in birkaç kişiye birden pusula verdiği belli olunca koğuşta kavga çıkıyor.&nbsp;Kıkançlıktan saçlarını yolup yüzlerini dalıyorlar birbirlerinin.&nbsp;Sonra, az sonra, yine Ahmet üstüne alaylar, şakalar derken,&nbsp;göbek faslına geçiliveriyor avluda.</p>

  <p>İşte Menekşe’nin iğneci öyküsü de böyle bir şey. Ne var ki iğneciyi Menekşe’den kıskanan kadınlardan biri, kocasına&nbsp;pusula iletmiş, &ldquo;Karın iğnecinin kırığı,&rdquo; diye, olay bu.</p>

  <p>Oya Merkez Cezaevi’ndeki ilk gecesini, kendine kapanın ayarak, kendi olayları üstüne kafa yormak zorunda kalmadan atlattığına memnun. Uzatmak istiyor sohbeti. Çay pişiriyorlar keyifle. Mutfaktaki tıkırtılara bağıran Kotan Ana’ya&nbsp;aldırmadan. Menekşe, Oya’nın askeri hapishaneden yanında getirdiği Birinci sigarasından istiyor. Belli ki geleni gideni pek yok, belli ki onun bunun işini görerek geçiniyor hapishanede.</p>

  <p>&ldquo;Senin mutfak arkadaşın olayım mı, abla?&rdquo;</p>

  <p>Oya mutfak arkadaşlığının, erzağı olanla olmayan arasında kurulan çıkar ortaklıkları olduğunu sonradan öğrenecek. Bu öyle bir ortaklık ki, parası ve erzağı olmayan, yemeği paylaşma karşılığında her işi görüyor. Yemek pişirmekten ortağın çamaşırına kadar. Bunu henüz bilmeyen Oya, &ldquo;Peki,&rdquo; diyor, &ldquo;birlikte yiyelim.&rdquo; Sonra Menekşe’nin boşalan bardakları ille de kendisinin doldurmakta ısrar etmesini,&nbsp;hapse yeni düşmüş birine yardım sanıyor.</p>

  <p>&ldquo;Seni artık ben yıkarım, abla!&rdquo;</p>

  <p>Çocukluğunda bile anasının kendisini yıkamasından hoşlanmamış olan Oya irkiliyor.</p>

  <p>&ldquo;Ben kendim yıkanırım, teşekkürler.&rdquo;</p>

  <p>&ldquo;Çamaşırını da ben yurum.&rdquo;</p>

  <p>&ldquo;Yok canım, benim ellerim ne güne duruyor, kendim yıkarım.&rdquo;</p>

  <p>&ldquo;Bitlerini kırarım bundan kelli.&rdquo;</p>

  <p>Oya iyice şaşkın.</p>

  <p>&ldquo;Çok mu bit var burda?&rdquo;</p>

  <p>Menekşe kahkahalarla gülüyor. Bit kırmanın, çingenelerin yaydığı, iki tırnak arasında saç çıtlatarak baş ovmak, bir anlamda zaman öldürmek olduğunu bilmemesine. Oysa&nbsp;sonra bu işlemi çok dinlendirici bulup alışmaktan korkacak.&nbsp;Çingene usulü baş masajı.</p>

  <p>&ldquo;Bit çok diyel abla, bak sana bit kırmayı göstereyim. Kucağıma koyver başını.&rdquo;</p>

  <p>&ldquo;Yok yok, istemez şimdi.&rdquo;</p>

  <p>Bitlenmiş gibi başı kaşınıyor Oya'nın. Menekşe’nin yanında tiksintisini göstermekten utanıyor.</p>

  <p>&ldquo;Kocan iğneci için sana niçin küstü? Asıl kırığını öldürmüşken.&rdquo;</p>

  <p>&ldquo;Şu Döne var ya, o idareye giderkene gardiyana pusula vermiş, bunu Menekşe’nin kocasına ver deeye. Beni Ahmet’ten kıskanıyor g...üne sülalemin si..giresice!&rdquo; Artık sıkılıyor Oya. Bir an önce yatağına sığınmak, gece boyunca Merkez Cezaevi’ni unutmak istiyor. Ama Menekşe sürdürüyor anlatısını.</p>

  <p>Yatak mülkiyeti üstünde dönüyor karı koca çekişmesi. Oya sivildeki kadınların yataklarına nice önem verdiklerini&nbsp;öğrendikten sonra şaşmayacak buna. Damından lağım damlayan, her yanı bebe pisliğine bulanmış hapishanede yataklar apayrı bir dünya. Temizliğine özen gösterdikleri tek yer.&nbsp;Yatakları bir anlamda evleri gibi. Yatakların ötesiyse, sokak.&nbsp;Sokağın temizliği ya da pisliği ilgilendirmiyor onları, dışarıyı&nbsp;benimsemeye alışık değiller. Evleri bildikleri yataklarına sahipler yalnız. Kapı önüne dizdikleri terliklerle sokağın pisliğini kutsal ev içlerine sokmayan ev kadınları gibi. Pencereden, kapıdan girebilecek her toz zerresine amansız bir savaş açan bu kadınlar, sokağı pisletmekte çocuklarından geri kalmazlar. Kapı tokmağını elini yıkamadan elledi diye çocuklarını sumsuklayan, ama onların yemiş kabuklarını sokağa atmalarını doğal karşılayan ev kadınları. Kadın&nbsp;mahpuslar da onlar gibi tıpkı. Hapishanede ev içi belledikleri tek&nbsp;yer yatakları, ötesi avlu, mutfak, helalar, her yer sokak. Sokaksa başkalarınındır. Kimsenin değildir. Evdir, ev içidir temizliğin ve paklığın korunduğu tek çember. Dardır bu çember, çok dardır, darlığı oranında kıskançça korunmalıdır, dışardan ayrı, tek başına. Merkez Cezaevi’nin her sabah özenle dürülen, işlemeli örtülerle kirden pastan korunan yatakları. Yatak itibardır, zenginliktir, her şeydir. Zengin mahkûmların saten yorganları, gündüzleyin toplanan yatağı sardıkları ipek halıları vardır, varsa. Olmayanın yine de en değerli şeyidir yatağı, mahkûmların sınıflarının belli olduğu tek&nbsp;yer. Sonra hepsi, damından lağım suyu damlayan aynı mutfakta yemek pişirecekler, tedirgin olmayacaklardır bundan.&nbsp;Ama eşitlik değildir bu onların gözünde, yataklarının dışıdır, yabandır.</p>

  <p>&ldquo;Yatak dengimi göndermediğimden kelli, mahkemede konuşmuyoruz abla.&rdquo;</p>

  <p>Ne fark eder, diye düşündü Oya, ikisini de belki idam, belki ömür boyu hapis, belki, o da şansları gülerse, yirmi dört yıl hapis beklerken, konuşup konuşmamanın ne önemi var?&nbsp;Oya yatmak istiyor, uyumak; lahanasız ve tarlasız düşler&nbsp;görmek. Yatağına girerken yine dikiliyor başında Menekşe.&nbsp;Bir pusula çıkarıyor koynundan.</p>

  <p>&ldquo;Abla, şu Ahmet’in destanını okuyuver bir.&rdquo;</p>

  <p>Belki Menekşe korkuyor uyumaktan, belki lahana tarlası karabasan gibi giriyordur düşüne. Ama Menekşe’nin gözlerinde ne korku, ne bir şey, sadece merak var; iğneci Ahmet’in pusulasında yazılana yönelik. Oya, tavandan sarkan çıplak cezaevi ampulünün soluk ışığında, Ahmet’in destanını okumaya çabalıyor.</p>

  <p><span style="font-style:italic;">&ldquo;Gezmedim yorulmadım</span></p>

  <p><span style="font-style:italic;">Boş yere kırılmadım</span></p>

  <p><span style="font-style:italic;">Sana benzer dünyada</span></p>

  <p><span style="font-style:italic;">Bir başka yâr bulamadım. &rdquo;</span></p>

  <p>Menekşe memnun, Menekşe mutlu. Yastığının altından buruşuk bir pusula daha çıkarıyor, &ldquo;Abla, bak bunu da verdiydi de sakladım.&rdquo; Oya onu da okuyor.</p>

  <p><span style="font-style:italic;">&ldquo;Yazıyorum 23 Nisan Aşkımız için olunmaz pişman&nbsp;Vermesen mektubuma cevap&nbsp;Aşk her şeyden üstündür inan. &rdquo;</span></p>

  <p>Oya, Menekşeye, hani Ahmet değil jandarmaydı kırığın, diye sormaktan vazgeçiyor. Menekşe’nin güzelim gözlerinde pişmanlık aramaktan, ona mezar taşlarına dönüşmüş lahanalar ya da daha berbat görüntülerle dolu karabasanlar&nbsp;yakıştırmaktan da vazgeçiyor. Sonra düşünde, çırılçıplak bir&nbsp;Menekşe’nin sırtına oturmuş üç işkenceci, kocaman bir copu makatına bastırıyorlar. Oya haykırmak istiyor, az sonra&nbsp;Menekşe cezaevi duvarının üstünde dolaşan jandarmaya bakıp, &ldquo;Copuna gurban olayım,&rdquo; diye oynuyor. Jandarma atlıyor duvardan, elinde copuyla... Hayır elindeki cop değil lahana. Ter içinde uyanıyor Oya.</p>

  <p>Tam karşısındaki formika yazı masası, parçalanmış cesedin gömüldüğü lahana. Üstünde duran cop da Menekşe’nin, ne olduğunu anlamaksızın baltayla paramparça edilen kırığından artakalan erkeklik organı. İğneci Ahmet’in şırıngası bir fallusa dönüşüyor, formika masanın üstünde&nbsp;coplar, hayır iğrenç organlar yığılıyor, hepsi art arda ve birlikte. Sema’nın inançlarının ırzına geçmek istiyorlar. Oya&nbsp;haykırdı haykıracak.</p>

  <p>Odanın kapısı açılıyor. Açılan oda değil, ahırdan bozma askeri tutukevinin demir kapısı. Kadın polis Zafer içeri giriyor. Bir eli arkasındaki tabancada, öteki elinde cop.</p>

  <p>Boz yeşil giysisi, kara çorapları, her şeyiyle buraya yakışan tek kadın. Öteki kadınlar, yakışmayanlar, ranzaların önünde, sıraya dizilmiş bekliyorlar. Sıranın en ucunda Çiğdem. Bembeyaz sargılar ve alçılar içindeki sağ kolu havada. Çiğdem’in aklığı, Zafer’in kara çoraplarıyla art arda kayıyor Oya’nın gözleri önünde. Bir korku filmi gibi. İşkenceden sonra, yan bilinçsiz, öldürülme korkusuyla kendisini pencereden atan Çiğdem. Hâlâ iyileşmemiş sayılır. Kolundaki alçıdan ve sargıdan da beyaz bir yüzle boş gözlerle ayakta duruyor. Zafer’in hançeresinden çıkan ve her çıkışında Oya’nın bir kadından nasıl çıkabildiğine şaştığı, &ldquo;Hazır ol!&rdquo;, &ldquo;Rahat!&rdquo; buyruklarına uyuyor. Buyruk değil, tokat,&nbsp;tekme, dayak, Sema’ya ve başkalarına saldıran cop aslında&nbsp;onun bu haykırışı.</p>

  <p>&ldquo;Hazır ol!.. Rahat!.. Rahat dedim! Rahat dedim sana!&rdquo;</p>

  <p>Rahatlayamıyor Çiğdem. Mezara indirilirken açılıveren bir tabuttan görünen kefenin ürkütücü beyazlığındaki yüzüyle, ancak yoğun acılar geçirmişlerin edinebileceği boş&nbsp;bakışlarla. Boynuna asılı kolundaki alçı kurtlanmış. Gepgenç beyinlere, duygulara uygulanmış işkenceleri bu kurtlara dönüştürmüş sanki Çiğdem. Sessizce, yakınmadan alçılı kolunda gezdiriyor, hepimizin, herkesin gözlerine sergiliyor onları.</p>

  <p>Suskun, kuşku ve sarsılma dönemini kendi yalnız yüreğiyle taşımaya kararlı Çigdem’e doğru uzatıyor kapkara copunu Zafer. Bir körpecik genç kız bedeninde alçılı kol dışında kırılmadan kalabilmiş bunca şeye doğru hınçla uzatıyor copunu.</p>

  <p>&ldquo;Rahat... Rahat diyorum!&rdquo;</p>

  <p>Çiğdem hiç bozmadan, Zafer’i hiç duymadan, görmeden duruyor, bütün evreni kendi güzel yüreği, güzel duygulan&nbsp;için, kırılmak istenmiş her şeyi için bir alçıya dönüştürmüş,&nbsp;sessizce onarılmayı bekliyor. Zafer, copu, eteğinin üstündeki silahı, bunca insanın üstüne kapatabileceği demir kapının&nbsp;anahtarlarıyla, dışardaki dikenli tellerle, tomsonlu askerlerle bile yeterince kinci, yıkıcı olmayışın delirtici öfkesi içinde&nbsp;haykırıyor Çigdem’e; onu dövmek, paralamak, yok etmek&nbsp;istiyor. Sonra bütün bir koğuş, Zafer’in copuna doğru, copun üstüne üstüne yürüyor ağır ağır.</p>

  <p>Oya yeniden bakıyor önündeki boş kâğıda. Sadece büyük harflerle &ldquo;COP!&rdquo; yazmış şimdiye kadar. Şaşmadı. Ak kâğıdın boşluğu, sonra polis, sonra cop! Kâğıdı yırttı. Ne yazabilir? Bir şey yazmalı mı? Suçsuzluğunu kanıtlamaya çabalamak mı? Kim suçlu ki? Coplardan, dikenli tellerden, tomsonlardan, Zaferler’den başlayıp dalga dalga genişleyen bir&nbsp;suçluluk çemberi anlatılmayacaksa. Ama yine de savunmak&nbsp;gerekiyor, haksız, saçma bir baskını suçlamak, kişi haklarını korumak. Saçma! Hem Abdullah’ın, Zekâi Bey’in açısından bir yığın neden bulunabilir baskın için. Oya’ya yüklenebilecek bir yığın suç. Bu durumda neyi savunmalı, neyi inkâr etmeli? Düşündükçe karışıyor aklı. Oturup Zekâi&nbsp;Bey’i, onun muhtemel bağlantılarını açıklamayı düşünüyor,&nbsp;vazgeçiyor. Buna, kendi kendine provokasyon yapmak derler, karşı tarafa durduk yerde koz vermek. En iyisi kâğıdı&nbsp;bomboş bırakmak. Ama, niçin savunmayayım kendimi, niçin bu hakkımdan yararlanmayayım, niçin kurtuluş yollarını zorlamayayım?</p>

  <p>&ldquo;Bu gece, anlamadığım nedenlerden polis baskınına uğrayan evde, sadece bir konuktum. Baskın sırasında evde bulunan kişiler arasında sadece avukat Hüseyin Başgör’ü tanıyorum. Kendisi de yakın dostum değildir. Kendisiyle Adana Adliyesi’ndeki davam nedeniyle tanıştım. Adana’da kimseyi tanımadığım için bana bazı konularda yardımcı oldu. Bu&nbsp;akşam da beni akrabalarının evine yemeğe götürdü. Başkaca&nbsp;bir diyeceğim yoktur...&rdquo;</p>

  <p>Yazdıkça gülünçleşen cümleler. Budalalığı aşan bir anlamsızlık. Kâğıdı yırttı, ufak ufak parçalara bölüp bir süre avucunda tuttu, sonra üfledi onları. Beyaz kâğıt parçalan odada uçuştular, bir ikisi masadaki copun üstüne kondu. Siyah ve&nbsp;beyaz: Zafer ve Çiğdem.</p>

  <p>Çiğdem’in yüzü bütün çirkinlikleri, haksızlıkları daha belirli, daha apaçık kılmak için basılmış bir afiş gibi. Dünyanın bütün duvarlarına yapıştırıyor bu afişi düşüncesinde.&nbsp;Duvarlar ve Çiğdem’in yüzü çoğaldıkça, çirkinlikler ufalıyor, hepsi Abdullah’ın yüzünün çirkinliği ve betliği gibi o&nbsp;yüzün bezdiriciliği oranında ufak, bir anda eziliverecek kara bir sineğe dönüşüyor. Kara, mikrop taşıyan bir lağım sineği, ama bir o kadar ufak, bir o kadar savaşılabilir, yok edilebilir. Bildiği bütün polis yüzleri Abdullah’ın yüzünde bütünleşiyor. Abdullah’ın yüzü başka bildik polis yüzlerine&nbsp;dönüşüyor.</p>

  <p>Genel kadın Güllü’nün polis dostunun yüzüne.</p>

  <p>Ekip başı Asuman Yemez, kalın, altın bilezikli kollarını beline dayıyor. &ldquo;Orospular! Zinacılar! Asuman size kurban olsun, ulan bugün çayınız benden, siz bir daha benim gibi ..cık değeri bilen karıyı zor bulursunuz.&rdquo; Asuman Yemez, gazino&nbsp;sahibi, kaçak çalışan orospuların koruyucusu ve ekmek kapısı, Merkez Cezaevi’nde de adam kullanmanın yolunu bulmuş. Orospuluktan, zinadan içeri düşmüş ne kadar kadın kız&nbsp;varsa, hepsine meydancılık yaptırıyor. onları biraz besleyerek, biraz kollayarak, çokça da kullanarak kurmuş dümenini. Hepsi Asuman Yemez’e muhtaç, hepsi yarın belki kapısına düşeriz düşüncesiyle arayı iyi tutmaya gönüllü. Asuman&nbsp;büyük kadın, hele onlar için. Kefeni yırtmış orospu, erkeklere hükmeden, şunca belalı garsonu titreten Asuman karşısında elbet kıldan ince boyunları. Ezilmiş, hiçe sayılmış, en ucuzundan işportaya düşmüş kadınlıkları Asuman Yemez’in&nbsp;kişiliğinde başkaldırıyor sanki. Kendini bırakmaya kalkan dostunu Baraj yolunda vurmuş Asuman, hileyle çağırtıp. Adam&nbsp;ölmemiş, ama Askeriye’de arkası varmış, Sıkıyönetim’e ihbar&nbsp;etmiş Asuman’ı. Asuman, mor kadife şalvarını dalgalandıra&nbsp;dalgalandıra volta atıyor avluda, beline dayadığı kaim kollarındaki altın bilezikler şıngırdıyor.</p>

  <p>&ldquo;Bu dünyanın adaleti mi olurmuş kızlar? Bir ..cık verirsin işin hallolur. İşin içine sıkıyönetim girmeyeydi, beni buraya&nbsp;attıracak adamın sülalesine bindirirdim garsonlarımı!&rdquo; Garsonlarından hep ordusundan söz eder gibi söz ediyor Asuman Yemez. Sivil hapishaneye düşecek kadar küçük, başarısız, kadrosuz orospular hayranlıkla izliyorlar onu. Kimi çayını koşturuyor, kimi sırtını ovuyor, kimi çamaşırlarını yıkıyor. Sadece genel kadın Güllü aldırmıyor Asuman’a.&nbsp;Asuman’a hiçbir işi düşmeyeceğini biliyor. Asuman’ın gücü&nbsp;umurunda bile değil. Genel ya da özel, bir orospunun kendisini takmamasına fena halde bozulan Asuman üstüne üstüne varıyor Güllü’nün.</p>

  <p>&ldquo;Kız Güllü, bu orospu milleti hepten nankör olur. Asuman Ablaları’nın kıymetini bilmezler de hayırsız heriflerin kenefine düşerler. Akılları ya şofördedir, ya garsonda, ya poliste. Orospu kısmına polisten yâr mı olurmuş? Otur. Otur.&nbsp;Daha yirmi yıl yat inşallah. Bak buraya yazıyorum, haftaya&nbsp;çıkacağım burdan. Ben değil kendim yatmak, gazinomdaki&nbsp;üç günlük kızları bile bir gün yatırtmam hapiste. Şu senin&nbsp;canı çıkasıca polisin gibi...&rdquo;</p>

  <p>Güllü fırlıyor ayağa, Asuman’ın boynunu sıkıyor.</p>

  <p>&ldquo;Tövbe de, Abdullah’ımın canına tövbe de!&rdquo;</p>

  <p>Güllü, polis dostu Abdullah’ı yaralamaktan yatıyor. Olsun, Asuman’a çıkarttırmaz dostunun canını. Çıkacaksa kendi çıkaracak; böyle, onurunu Asuman'ın şalvarına takmıyor. Genel kadın menel kadın, bildiği, koruduğu, uğruna&nbsp;hapisler yattığı nice şey var daha.</p>

  <p>Asuman kızaran kalın boynunu Ulviye’ye ovduruyor:</p>

  <p>&ldquo;Kan meslekten olalı kızışmış ayol!&rdquo; Küçük, çaresiz orospulardan, çaresiz zinacılardan kurulu meydancıları gülüyorlar birlikte.</p>

  <p>&ldquo;Ben senin Abdullah’ının şanlılarına el öptürmüş kadınım. İki kız gönderdim mi bütün amir kapıları şırakkadana açılır bana. Garsonların tabancalarının, sustalarının ruhsatı&nbsp;diye beni bellemişler, anam!&rdquo; Güllü çekip gidiyor avludan.&nbsp;Karanlık koğuşta suskun oturuyor. Çiğdem gibi, sessiz. Ardından haykırıyor Asuman.</p>

  <p>&ldquo;Bu ..cık dünyasında bir polisin dostluğuna gençliğini yaktığınla kal! ..cığına sokacak cop mu bulamadın a akılsız?&rdquo;</p>

  <p>Cop her yerde. Zafer’in elinde, Asuman Yemez’in dilinde.</p>

  <p>Cop... Polis.</p>

  <p>Kadınlık ve pislikle ilgili her türlü kokunun artık görüntü kazanabilecek kadar yoğunlaştığı büyük koğuşun diplerinde, yatağına bağdaş kuran Güllü bir öne, bir arkaya sallanıyor mırıldanarak. &ldquo;Ağıt yakıyor,&rdquo; diyor öteki kadınlar. Bu da bir biçim şair işte, diye düşünüyor Oya. Hem neden yalnızca genel kadın olsun Güllü? Hem genel kadın, hem şair&nbsp;olmasın? Güllü’nün belki de, belki değil mutlaka hep genel&nbsp;kadın olmadığını, ama belki de hep şair olduğunu düşünüyor. Hep genel kadın değildi Güllü elbet. Çiğdem’in hep kırık kollu olmadığı, Zafer’in hep copunu Çiğdem’e karşı sallamayacağı gibi. Ama şimdi Zafer, copunu Çiğdem’e karşı&nbsp;sallayarak bağırıyor. Şimdi bembeyaz Çiğdem’in yüzü. Sema’ysa ağlamıyor şimdi, utanmayı aştı. Mahkemede, &ldquo;Adalet Mülkün Temelidir&rdquo; cümlesine doğru kanlı külotunu sallayabilecek, &ldquo;Bana işkence yapıldı,&rdquo; diye haykıracak, saklanılası bir kirli çamaşıra dönüştürülmek istenen utancı, fırlatacak bir bumerang gibi. Güllü’yse... Şimdi Güllü, polis&nbsp;dostunu vurmaktan hapse düşmüş genel kadın. Onun sonrasını kestirmek kolay. Bir bumerang falan olmayacak o, affa kadar yatacak, sonra genel kadın olacak yine, başka bir&nbsp;polis dostu olacak belki, mutlaka parasını ve hakkını yiyecek ve Güllü’ye yeniden adam vurdurabilecek biri. Güllü’nün öncesini ve sonrasını ufak değişikliklerle bin kez yeniden kurabileceğini biliyor Oya. Güllü hikâyesini anlattığında yeni bir şey dinliyormuş gibi görünmeye çabalıyor,&nbsp;utanıyor Güllü’den, onu bunca sıradan ve olağan karşıladığı, Güllü’yü dural sandığı için.</p>

  <p>Köylüymüş Güllü. Yok ne olacaktı memur kızı mı? Kocası Avusturya’ya işçi gitmiş. Kocasının ailesi Güllü’yü istemez olmuşlar. Kuması vardır Güllü’nün. Bütün bunlar öyle alışılmış ki. Aile kumayı tutar, Güllü’yü tutmaz. Güllü de bebesi&nbsp;Menderes’i yüklenip yollara düşer. Sonunda geneleve varan&nbsp;uzun, engebeli, ama aslında beklenen bir yola.</p>

  <p>Adana Emniyeti’nin buram buram bürokrasi kokan odasında, copa bakıp Güllü’yü düşünmek. Güllü’nün öyküsüne yenilikler katmak istiyor, beceremiyor. Sadece Abdullah’ın,&nbsp;Güllü’nün polis dostu Abdullah’ın mezarını kuruyor. Mermerden, kocaman, cop biçimi bir mezar taşıyla. Yok, kendisini kandıracak kadar zorlamadıkça Güllü’nün öyküsüne&nbsp;yenilik katması zor. Alışılmışı aşan yine Güllü. Koğuşta, öne&nbsp;arkaya sallanarak yaktığı ağıtlarla...</p>

  <p><span style="font-style:italic;">Avusturya’da ana</span></p>

  <p><span style="font-style:italic;">Yârimi attın</span></p>

  <p><span style="font-style:italic;">Giyecek köy derler</span></p>

  <p><span style="font-style:italic;">Çok işsiz yattım.</span></p>

  <p><span style="font-style:italic;">Gün açmadı bu yıl felek kışladı</span></p>

  <p><span style="font-style:italic;">Evlendi yârim beni boşladı</span></p>

  <p><span style="font-style:italic;">Zalim kaynım kapımızı taşladı</span></p>

  <p><span style="font-style:italic;">Irak yollarımız yakın olur mu?</span></p>

  <p><span style="font-style:italic;">Avusturya dağları aşıp gitmedi</span></p>

  <p><span style="font-style:italic;">Giderken hiç emanet etmedi</span></p>

  <p><span style="font-style:italic;">Zalim kaynım bostan ne ekmedi.</span></p>

  <p><span style="font-style:italic;">Kayın da adama mühim mi olur</span></p>

  <p><span style="font-style:italic;">Yoğurdu harçlığımı tiftiği sattım.</span></p>

  <p><span style="font-style:italic;">Sıkı bağla iskarpinin bağını</span></p>

  <p><span style="font-style:italic;">Dolan da Avusturya dağını</span></p>

  <p><span style="font-style:italic;">Kardeşin gayreti bu kadar olur</span></p>

  <p><span style="font-style:italic;">Zalim kaynım hazan koydu bağımı.</span></p>

  <p><span style="font-style:italic;">Avusturya dağına uzak diyorlar,</span></p>

  <p><span style="font-style:italic;">Uzattım saçımı tuzak diyorlar,</span></p>

  <p><span style="font-style:italic;">Altı ay gidene yazık diyorlar,</span></p>

  <p><span style="font-style:italic;">Sene ile giden sılaya döndü.</span></p>

  <p><span style="font-style:italic;">Giyeceğin suyu ne pek kuşular Ayığında san çizme ışılar,</span></p>

  <p><span style="font-style:italic;">Sen niye ağlıyon Menderes oğlum</span></p>

  <p><span style="font-style:italic;">Avusturya’da seni baban karşılar.</span></p>

  <p>Aslında bu ağıt da yeni değil. Merkez Cezaevi’nde yakılmış sayısız ağıt biliyor Oya. Camekânlara, erkek cüzdanlarına uzanmaktan başka pek az şeyden anlayan manikürlü parmakların &ldquo;hırsız, soysuz, cani, ahlaksız, çingene&rdquo; diye gösterdikleri kadınların, kirli, san, donuk koğuş ışığında bakkal defterlerini gözyaşlarıyla ıslatarak bu ağıdan yazdıklarını gördü. O ağıtların hepsi, en az Güllü’nünki kadar sıradan. Gerçek acıların çoğu gibi.</p>

  <p>&ldquo;Sen niye ağlıyon Menderes oğlum, Avusturya’da seni baban karşılar.&rdquo; Gerçek, acılığı oranında sıradan bir öykü: Geniş, bereketli bir ovada. Çukurova gibi, bereketi sıradan acılan hiç değiştirmeyen bir ovada, kucağında Menderes’le yürüyen Güllü. Menderes’in ayaklan çıplak, hayır ayaklarında yurdumun yedi bölgesinin bütün yoksul çocuk ayaklarındaki, lastik artıklarından yapılma atkılı pabuçlar. Burada, Adana Emniyeti’nin odasına kapatılmış beklerken dilediğim yolda yürütebilirim Güllü’yü. Burdan çıkabilirsem, ki çıkacağım muhakkaktır, dilediğim yolu seçebileceğim gibi. Güllü’nün dilediği yoldan gitmediğinin ve Cebeci Cezaevinden kurtulursa geneleve gideceğinin muhakkak oluşu&nbsp;gibi. Niçin düşünüyorum şimdi Güllü’yü? Hatta Çiğdem’i,&nbsp;Sema’yı? Oya, yanında sigara olmayışına bozuluyor. Bu düşüncelerin geçirmek zorunda olduğu kötü bir zamanın kabak çekirdekleri olmasını engelleyebilecek o zaman. Utanç&nbsp;verici bir biçimde, Güllü, Çiğdem, Sema anılarıyla değil, sigarayla oyalanacak. Ama yanında sigara yok. Odanın boyutları yeniden bir ovaya dönüşüyor. Ovanın orta yerinde&nbsp;Menderes Irmağı gibi kıvrılıyor düşünceleri. Bağrış çığrış&nbsp;pamuk toplayan, yüzleri dövmeli, Kürtçe, Arapça konuşan&nbsp;ırgat kadınlarını Çukurova’dan alıp buraya serpiyor. Bu kez&nbsp;o kadınları kendine seyrettirdiği bir filmin figüranları yapıyor. Her zaman el attığımız bir şey var. Her zaman haksızca kendi çıkarınıza alet ettiğimiz anılar, en kötüsü etli canlı insanlar var. Oya kendisini bu kadınlarla bağlantılı görmeye çabalıyor, varlığıyla onların çıkarı arasında gönül okşayıcı bir bağlantı kurmaya. Ama yok, ölümcül yazların tek&nbsp;ganimeti olan altın dişleriyle pamuk toplayan ırgat kadınlar&nbsp;Oya’ya gittikçe daha sıkıntı verici gelen emniyet odasında&nbsp;Oya için birer araç. Oya oldukça rahat olan plastik koltuğa&nbsp;kurulmuş, karşısındaki televizyonda, gözlemlerinden derlediği bir belgeseli seyrediyor sanki. Şurasını burasını makaslayarak, şurasını burasını aklınca daha çarpıcı, daha etkileyici kılarak. Ama Güllü’nün yürüyüşü sanatçı montajından geçmemiş, sıradan, hatta can sıkıcı bir hüzündür. Menderes Irmağı boyunca, sonra belki Tuna kıyılarınca. Sen niye ağlıyon Menderes oğlum, Avusturya’da seni baban karşılar. Yolun sonunda bir dağ var, aşılmaz bir dağ. Güllü’nün&nbsp;tek başına asla aşamayacağı bir dağ. Güllü dağı aşamıyor.&nbsp;Kalıyor Menderes’iyle.</p>

  <p>Oya ağlıyor. Ranzasında öne arkaya sallanarak ağıdını mırıldanan Güllü gibi. Kime ağlıyorum? Kendime mi? Güllü’ye mi? Merkez Cezaevi’nde Güllü’nün ağıdını dinlerken Oya'nın o cıvık ve yararsız, yufka yüreği dayanamamış, ağlayıvermişti. O zaman Güllü sormuştu. &ldquo;Niye ağlıyon gı? Dostun Denizgili astılar diye mi?&rdquo;</p>

  <p>Oya, şaşkın, &ldquo;Sana ağlıyorum,&rdquo; diyememişti elbet.</p>

  <p>Şimdi de öyle, ağlıyor. Ağlama nedenlerini araştırmak istemiyor. Ağlarken daha önce onu ağlatan şeyleri hatırlayarak ağlıyor. Onlar için ve kendi için. Ama galiba en çok, şimdi kendisine çok güzel ve rahat gelen otel odasında olmadığı, rahat yatağında olacak yerde, burada belirsiz bir şafağı beklediği için ağlıyor.</p>

  <p>Elinin üstüne damlayan gözyaşlarını inceliyor boncuk boncuk. Aynı çocukken yaptığı gibi, elini sağa sola hareket&nbsp;ettirerek damlaları kaydırıyor elinin üstünde. Belki de doğru&nbsp;değil Güllü’nün öyküsü. Bütün genel kadınlar gibi o da kendine bir geçmiş uydurmuş olamaz mı? Ama ne önemi var?&nbsp;Güllü şimdi genel kadın ya, Güllü’nün durmamacasına örüp&nbsp;sattığı boncuk oyaları gibi gerçek bu. Güllü kucağında bebesiyle kocaman bir ovada yürümemiş de olsa, kocasını ta&nbsp;Avusturya’larda aramamış da olsa, hiçbir şeyi değiştirmiyor&nbsp;bu, kendisini aldatan polis Abdullah’ı vurmaktan yatmasını da. Oya şimdilik durumunun, sıkıntısının değişebilirliğini kendisine kanıtlamak için değişmez karayazılardan medet&nbsp;umar gibi. İçindeki korkuyu, Güllü’nün sesiyle bastırıyor:</p>

  <p>&ldquo;Alamanya var ya, fabrikasında iş buldum. Kocayı kodunsa bul. Sonra bir erkek deliliği geldi bana. Bi gözel erkek görmeyeyim dayanamamak geldi. Orda fabrikanın ustabaşısına vuruldum. Adam bana yüz vermiyor, hep ‘niht şöyn’&nbsp;deyip duruyor. ‘Du şvarz’ yani ‘sen kara’ deyip duruyor. Bana göz karalığı gelmiş. Paydosta adamı kapı arasına sıkıştırdım. ‘Kuss’ dedim. ‘Kuss’ yani öpmek. Adam beni itti... Ben&nbsp;de onu yaraladım.&rdquo;</p>

  <p>Yüreği hiçbir sustalının beceremeyeceği kadar yaralı olan Güllü erkeklerin ardını komaz. Artık saldırgan, artık yaralayandır. &ldquo;Alamanya’da hapis yattım. Menderes’imi ‘hayın’a&nbsp;kodular. Bebeye iyi oldu. Az tosunladı. Bana sorsan hep hapiste kalacam. Bura bakma sen, ordaki hapishane diyel otel.&nbsp;Düş var, kino var. Ama tutmadılar, Menderes’i kucağıma kakıp haydaaa. Trene kodular. Biletimi Ankara’ya almışlar. İstanbul’da hiç dolanmadım. Ankara’da bildiğim bir kimsem&nbsp;yok. Habire dolandım. Tam bir hafta. Gençlik Parkı var ya,&nbsp;işte orda otururkene benim rahmetli dürzü var ya?&rdquo;</p>

  <p>&ldquo;Abdullah mı?&rdquo;</p>

  <p>&ldquo;Ha Abdullah, işte o yanaştı. Allah razı olsun, geneleve soktu beni. Menderes’imin de, benim de karnımız doydu. Abdullah hayını iki yılda tam beş bin liramı çıtır çıtır yedi. Yemesi içmesi caba. Ama helal olsun. Verdiğime bir gün gam yimem. O karıya gitmeyeydi...&rdquo;</p>

  <p>Ansızın delleniyor Güllü. Oyayı ağzından öpmeye kalkıyor.</p>

  <p>&ldquo;Bi öp! Bi kuss.&rdquo;</p>

  <p>Saldırıyor. Bir ay önce, mahkûm kadınlardan birini kıskançlıktan boğmaya kalkıştığını anlatıyor kadınlar. Oya korkuyla üst koğuşa kaçıyor. Merdivende Güllü. Tepeleme&nbsp;bebe pisliğine sıvanmış helaya gizleniyor. Korkuyor Güllü’den. Değil Güllü’ye yardımcı olmak, onu anlamaya, onun&nbsp;yakınlığını, varlığını taşımaya bile yetmiyor gücü. Güllü’yü&nbsp;değiştirmek, Güllü’yü yeniden yaratmak... Korkuyla helaya&nbsp;kaçan Oya, asıl o nasıl değişecek, nasıl yaratılacak yeniden?&nbsp;Zor, önemli ve sorulması gereken bir soru. Bir insanı değiştirmek tek bir insan işi değildir. Bu bir düzen, bir çevre, coğrafya konusudur, diye cevaplıyor kendisini. Yine de güçsüzlük sığırılamayacak kadar kötü bir şey.</p>

  <p>Midesi bulanıyor Oya’nın. Güllü’nün esmer üstü hafif bıyıklı dudakları yakınında. Bastırılması güç bir iğrenme duygusu, kendisi için ya da Güllü için diyelim, döktüğü gözyaşlarını kurutuveriyor.</p>

  <p>Esen Park’ın orda, Abdullah denen polisi, kolunda yeni orospusuyla yakalayıp gözünü kırpmadan vuran Güllü, o&nbsp;an, bütün iğrençliklerin ötesinde, güzel. Oya kendisiyle ilgili böylesine güzel bir eski fotoğraf arıyor belleğinde, bulamıyor. Midesi bulanıyor sadece. Zekâi Bey’in şehvetle karışık&nbsp;öfkesini hatırlıyor. Bu gece hiçbir şey yemedim, ondan. Sigara, sigara istiyor canı. Zekâi Bey’in uzattığı Kent gözünün&nbsp;önünde. Alsa mıydım? Keşke bütün paketi alsaydım elinden. Hatta masanın üstünde duran kartonu. Gasp! Aslında&nbsp;Zekâi Bey’in uzattığı sigarayı almamış oluşu iyi. Zayıflıyor&nbsp;ama. Zaman düşmanı Oya’nın o kadar.</p>

  <p>Kapı açılıverdi.</p>

  <p>&ldquo;Bir sigara bulabilir misiniz?</p>

  <p>Şaşırdı Oya. içeri girenin kim olduğuna bakmadan bu cümlenin ağzından çıkmış oluşuna. Abdullah’tı gelen. Güllü bütün Abdullahlar’ı vuramadı işte. Güllü’nünki de böyle pis suratlı mıydı ki? Artık sigara istemiyor. Abdullah ona&nbsp;vermeye kalksa da almayacak. Abdullah’ı çoğaltmak iyi oldu. Güllü’nün vurduğu öteki Abdullah’ı hatırlamak. Yüzleri, copları çoğaltmak, başkalarıyla paylaşmak, iyi oluyor,&nbsp;evet.</p>

  <p>&ldquo;Diyarbakırlı mısın sen?&rdquo;</p>

  <p>Şimdi şaşıran Abdullah. Aslında memleketinin sorulması çok doğal onun için. O da, tanıştığı herkese önce memleketini sorar. Dostluğun ilk adımı. Ama Oya’yla ne tanışmak, ne&nbsp;de dost olmak söz konusu. Oya gibilerin memleketi Abdullah'ı&nbsp;hiç ilgilendirmez. Bambaşka memleketleri vardır onların, memleketsiz insanlardır bunlar, askerde, yanlarından&nbsp;geçen bölüğe, &ldquo;Maraşlı var mı, Siverekli var mı? diye bağırmamışlardan. Niye sordu ki memleketimi?&rdquo; Bir süre karşılık&nbsp;verip vermemeyi düşündü. Aklı daha çok karıştı.</p>

  <p>Oya’ysa niçin sorduğunu biliyor. Abdullah’ı çoğaltmanın, suratının betliğini azaltmanın yolu. Sadece biraz rahatlamak, soluk almak, kendine kapanmamak istiyor. Sonra, sanki Abdullah, &ldquo;Diyarbakırlıyım&rdquo; demişçesine, yeni bir soru yöneltiyor.</p>

  <p>&ldquo;Tanır mısın Firdevs’i?&rdquo;</p>

  <p>Karşılığını beklemiyor. Abdullah da çıktı zaten. Elinde, Oya’nın bir şeyler karaladığı kâğıtlar.</p>

  <p>Firdevs’in üzüm gibi kara gözleri. Kürt Firdevs, Merkez Cezaevi’nin iki yıllık meydancısı. Elinde süpürge, ayağında&nbsp;şalvar, vücudunun üst kısmı çıplak. Asırlardır emzirmişçesine pörsüttüğü memesine iki yaşındaki bebesini bastırmış,&nbsp;helaları temizleyecek. Kapıyı açıp Güllü’nün korkusundan&nbsp;sinmiş olan Oya’yı dışarı çıkarıyor.</p>

  <p>Yirmi dört yıl gün almış Firdevs, esrardan; esrar kaçakçılığından. Firdevs onca yoksul, onca kimsesiz, onca çaresiz ki, esrar gibi büyük paralar dönen bir suçla onun arasında bağlantı kurmak zor oluyor. Asıl kaçakçılar nerde, hatta işten az pay alan Abdullahlar? Hiçbiri yok. Yirmi dört yıl gün giymiş olan Firdevs var. Şimdi dört yaşında oğlu Cevdet’le Diyarbakır yollarında yakalanmış. Yakalanma nedeni: ihbar. Şimdi memesine bastırdığı bebesi o zaman daha&nbsp;karnında. Şiş karnına sardığı kuşağından kilo kilo esrar çıkmış. Polisler esrardır diye, nerdeyse karnından bebesini bile çıkartacaklarmış. Çıkarsınlar, çıkacak bir canı, bir de bebesi varmış Firdevs’in besbelli. Ne görüşmecisi var, ne parası. İki çocuk, bir de can bakıyor meydancılık yaparak. Bebesini&nbsp;boklu helalarda doğurduğu gibi, yirmi dört yıl günü&nbsp;de sineye çekmiş.</p>

  <p>&ldquo;Ben esrarı bilmirem. Ali’nin ve de Cevdet’imin başına, hiç çekmemişem. Benim adam, o adamlar bilir...&rdquo;</p>

  <p>&ldquo;Hangi adamlar?&rdquo;</p>

  <p>&ldquo;Bilmirem hankidir. Malin adamlaridir. Benim adam gözüpektir. Bunun içindir mali taşı demişlerdir. O taşirmiş. Ben bilmirem. Sonra bana, Firdevs ben agalarin gözünü begenmirem, bu mali sen taşi, sonra seni Suriye’ye kaçirirem,&nbsp;dedi....&rdquo;</p>

  <p>&ldquo;Nedir, nasıldır sormadın mı?&rdquo;</p>

  <p>&ldquo;Erkeğe sogri sormak dogri diyeldir... Benim Abdullah bir sogri içün beş tokat patlatır, öyle erkek adamdır ki...&rdquo;</p>

  <p>Başının belaya gireceğini sezinleyince belayı Firdevs’e yükleyen, kadını biri karnında biri de kucağındaki bebeleriyle yakalanınca, ortalıktan toz olan Abdullah’ın erkekliğine şaşıyor Oya. Belki de bunca erkekliğe bile el aman dedirten çaresizliğe. Firdevs her şeyi helal ediyor Abdullah’ına,&nbsp;önceleri yediği haksız dayaklar gibi, kendisini iki çocuğuyla beş parasız ve görüşmecisiz, yabanın cezaevlerinde koyup&nbsp;giden adama, bu iyice sömürülmüş, pörsümüş gövdeye yirmi dört yıl günü yükleyenlere kinlenmiyor.</p>

  <p>Kimbilir belki Abdullah da, içi yana yana, can korkusuyla aşmıştı mayın tarlalarını. Kadınını, bebelerini kum torbası gibi atarak ayakta kalabilen Abdullah yabanda sürünüyordur şimdi. Ya esrarın gerçek sahipleri? Asıl kaçakçılar? Para babalan? Firdevs’in diliyle, &ldquo;malin agalari?&rdquo;</p>

  <p>Onlar bütün pisliklerin ve çilelerin üstünde ulaşılmaz bir kerevete çıkmışlar, muratlarına ermişler. Oya, bu masalın&nbsp;kötülüğünü anlatmak istiyor Firdevs’e.</p>

  <p>&ldquo;Ben onları bilmirem, agalari tanimirem,&rdquo; deyip duruyor Firdevs.</p>

  <p>Peki ya, kilo kilo esrarı, şiş karınla, kucağında bebesiyle taşımaktan korkmayan kadını yakalayanlar, onu bir şebekenin tek suçlusu olarak yirmi dört yıl günle cezalandıranlar da mı bilmiyor, tanımıyor, en azından kestiremiyorlar ötekileri? Hiçbir şey bilmiyor, görmüyor olmalılar. Herhangi bir köylü kadınından da yoksul, güvencesiz olan Firdevs’i, biraz tutkunluk, biraz dayak korkusu yüzünden, en&nbsp;çok da bebelerini beslemek için kuşağında gizlediği esrarla yollara düşen Firdevs’i, taşıdığı esrarın ne değerinden, ne&nbsp;de belasından haberi olmayan Firdevs’i, bir buçuk yaşındaki oğlu Cevdet ve karnındaki bebeyle birlikte yirmi dört yıla mahkûm edenler, herhalde görevlerini yaptıklarını düşünüyorlardı.</p>

  <p>Sonra da onu unuttular. Oysa seyretmeliler, sabah beşte kalkıp helaları yıkayan Firdevs’i, anasının memesine umutsuzca yapışmış Ahmet’i, konuşmayı, her şeyi cezaevinde&nbsp;öğrenen, dünyayı, her kafası bozulandan bir şamar yediği&nbsp;avlu içi kadar sanan Cevdet’i görmeliler. Bütün cezaevi bebeleri gibi ısrarlı dilenme ve yalvarma gücü şaşırtıcı boyutlar kazanmış olan Cevdet, iki yıldır anasının bacaklarına&nbsp;dolanarak ağlıyor. &ldquo;Bubaa, bubaa!&rdquo; Helalardan sonra avluyu, taşlığı, tavanından lağım suyu damlayan mutfağı süpürüp yıkıyor Firdevs. Anasının şalvarından kopmayan Cevdet çöp tenekelerini devirip çöpler arasında yuvarlanarak&nbsp;oynuyor. Gardiyan ekmek dağıtıyor az sonra, iki bebesi için&nbsp;de ekmek koparmak isteyen Firdevs çingenelerle dövüşüyor, ağlıyor Cevdet, anasının ve öteki kadınların çığlıkları üstüne üstüne.</p>

  <p>Oya bunları gördü de ne oldu? Kendisine dışardan beyaz ekmek geldiği için ekmek hakkını Firdevs’e verdi. Tahliye olunca çamaşır kazanını bırakmıştı Firdevs’e. Sonra çingeneler döveceklerdi Firdevs’i bu kazan yüzünden, dövüp elinden alacaklardı. Oya'nın Cevdet’e verdiği çörekleri de şamar gücüyle alıp kendi bebelerine verdikleri gibi.</p>

  <p>Abdullah çıkarken yine almadı copunu. &ldquo;Firdevs’i bilir misin?&rdquo; diyecekti Abdullah’a, &ldquo;Onu bırakıp giden adaşını bilir misin?&rdquo;</p>

  <p>Belki Firdevs’in kocası olan Abdullah bu, polis Abdullah. Firdevs’i hapishanede çürüten asıl esrar ağaları, Abdullah’ı&nbsp;başlarından atmak için, hatırlı dostlarını araya koyarak polis&nbsp;yaptılar onu belki. Şimdi Adana’da astığı astık, kestik, Firdevs’i, iki bebesini unutuyor. Oya uyukladığını sezdi. Ovuşturdu gözlerini. Gün boyu üç emniyetçiden fazlasını içine&nbsp;almayan odaya kimleri sokmadım ki. Asıl amacım bu geceyi sıradanlıktan çıkarmak. Şu anda emniyetlerde, karakollarda sabahlayan nice yurttaşımdan değişik kılmak kendimi. Ama karabasanlar az çok birbirine benzer. Herkes kendi düşünü daha korkulu kılmak istese de. Bütün oyalamalar&nbsp;boşa gidiyor. Cevdet’e verdiği çikolatalar, çörekler, anasına&nbsp;verdiği paralar, dönüp dolaşıp Oya’yı Firdevs’e karşı hep daha suçlu kıldığı gibi.</p>

  <p>Ne Firdevs’i daha acılı, ne Abdullah’ı olduğundan daha kötü düşünmek bu suçluluğu değiştirmiyor. Abdullah, Adana Birinci Şube’de çalışan, bu gec evi basıp hepimizi buraya getiren biri. Komünizmi övme suçundan mahkûm Oya,&nbsp;aslında şişmanlamak korkusuyla yemediği çikolataları Cevdet’e veren, para karşılığında çamaşırını yıkayacak bir Firdevs bulduğu için sevinen, tahliye olduktan sonra çikolatasız ve babasız bir Cevdet’i ardında bırakıp unutan biri. Bu da&nbsp;suçluluk için yeterli, fazlasıyla.</p>

  <p>Oya gözlerini kapadı. Oturduğu yerde uyumak istiyor. Bütün bu düşüncelerle zamanı yararına kullanabileceğini&nbsp;sanmak yanlıştı. Yalnız bu geceyi, az sonra vermek zorunda kalabileceği ifadeyi düşünmek daha iyi. Ya da sokakları,&nbsp;denizi, Akdeniz’i, palmiye ağaçlarını. O zaman özgürlük güç&nbsp;verici bir isteğe dönüşebilir.</p>

  <p>Oya, Zafer’in isterik çığlıklarını, onun kara çorapları karşısında ak bir zambak gibi duran Çiğdem’i, kanlı külotunu&nbsp;bütün bir toplumun suratına çarpan Sema’yı, kırığını lahana&nbsp;tarlasına gömen Menekşe’yi, genel kadın Güllü’yü, Firdevs’i,&nbsp;Cevdet’i düşünmek özgürlük isteğini azaltıyor. Düşündükçe, özgürlük de, suçsuzluk da üstünde rahatlıkla hak iddia&nbsp;edebileceği şeyler olmaktan çıkıyor.</p>

  <p>Ona bu gece boyuna yöneltilebilecek bütün suçlamalardan çok daha ağır, boğuntu verici suçlar, Abdullah’ın suratından çok daha fazla karartıyor içini. Zekâi Bey’in küfürlerini kavak pamuğu kadar hafif gösteren bir baskı Oya’yı ezip, tüketiyor gücünü.</p>

  <p>&ldquo;Kendimi düşünmeliyim, şimdi sadece kendimi,&rdquo; dedi yüksek sesle. Odanın içinde büyük adımlarla gidip geldi. Beni buraya niçin getirdiler? Hiç. Saçma bir baskın. Bir suçum&nbsp;var mı? Yok. Sabaha ya da en geç haftasına serbest bırakılırım. Sürgünüm bitmek üzere. Son hafta çok dikkat ederim.&nbsp;Telefona bile çıkmam. Bir hafta dayanılır buna. Sonra, uçağa atladığım gibi Ankara. Sonra? Sonrasını şimdiden düşünmek gereksiz.</p>

  <p>Durdu. Gitti, yerine oturdu yeniden. Şuraya doğru dürüst akıllıca bir şeyler yazayım. Durakladı. Abdullah’ın kâğıtlarla çıkmış olduğunu hatırladı. Hay Allah, ne budalalık! İfade vermekten bunca kaçmak da ne oluyor? Nasıl olsa zorunluyum buna. Burada deli saçması düşüncelerle bunaltılar geçireceğine otur, derli toplu bir ifade yaz, sıyrıl, evet sıyrıl! Kavga, titizlikle seçilmesi gereken bir şeydir, çok titizlik&nbsp;gerektiren. Aşk gibi. Her kavgaya açık olmak, kavga sözcüğünün güzelliğini, önemini kavramamaktır. Kavgasını seçebilmek kişi. Şimdi burda ifade vermemeye kalkışmak kavga&nbsp;mı? Offff! Güzel cümleleri aşağılık durumlarla yan yana getirmeyi bırak. Güzellik gölgesizdir, sığınamazsın. Yine yürümeye başladı. Aklına hastalanma kuşkusu geldi. İnceledi pantolonunu. Bir şey yok. Ama bütün bu sinirlilik&nbsp;hastalanma belirtisi, o kadar. Artakalan ifade kâğıtlarını katlayıp&nbsp;pantolonunun içine koydu.</p>

  <p>Sigara dumanı dolmuştu oda. Zekâi Bey sigarasını Uluslararası Endüstri ve Ticaret Bankası Müdürü İsmet Bey’in yılbaşında gönderdiği çelik tablaya bastırdı. Seviyordu bu tablayı. Yanındaki bir ufak kola basınca tabladaki küller alttaki torbaya boşalıyordu. Bir çakmak, bir sigara tablası, iyi bir dolmakalem günlerce oyalar, mutlu kılardı Zekâi Bey’i.&nbsp;Böyle şeylerle insanlardan çok ilgilenir, onlara bayağı bağlanırdı. Ama hep değişmeleri, yenilenmeleri gerekiyordu&nbsp;bu ufak şeylerin. Zekâi Bey’in mutluluğu için. Zekâi Bey’le&nbsp;ilgisi ve ilişkisi olanlar da bu mutluluğun sürüp gitmesine&nbsp;özen gösteriyorlardı. Tablanın kül döken kolunu bir daha&nbsp;bastırdı, işlemedi kol. İyice canı sıkıldı Zekâi Bey’in. Tablayı bozmuşlar. Önce zili çalıp odacıyı azarlayacaktı, sonra bu sabah daireye getirdiği küçük kızı Ayça’nın tablasıyla&nbsp;oynamış olduğunu hatırladı. Çatılan kaşları düzeldi. On yıllık evlilikten sonra doğan kızına düşkündü. Sevip bağlandığı ufak şeyleri bir onun bozmasına, kırmasına göz yumabilirdi. Kızının ufak, yumuk elleri gözünün önüne geldi, gülümsedi, tabla feda olsun canım. Kızına bir kutu renkli kalem getirmeye söz verdiğini hatırladı. Şimdi sabah uyandığında kalemleri yatağının yanında bulamayınca üzülecekti&nbsp;Ayça. Babasından istediği şeyleri uyanınca başucunda bulmaya alışıktı oysa. Bu iş de sabaha dek uzayacağa benzer.&nbsp;Sabah dükkânlar açılır açılmaz şoförü gönderip aldırırım.&nbsp;Eve gönderirim kızını uyanmadan. Ya karım uyanmamışsa?&nbsp;Uyanmaz. Sabah kalkmayı öğrenemedi miskin! Karısı aklına gelince yüzü karardı Zekâi Bey’in. Karataş ilçesinde toprakları var diye, evlendirmişti anası bu kadınla. Ama bunca zaman, yılda bir-iki teneke zeytinyağından başka bir şey&nbsp;görmedik Allah için. Buna karşılık bu ölü doğmuş kadının ablak yüzüne, mora kaçan esmer tenine, durmadan bel ve bilmem ne ağrılarından sızlanan bet sesine her gün katlanın&nbsp;ak zorundaydı. Karısı oflaya puflaya zar zor kalkardı sabahları. Yastığın üstünde kalan kara, kaim, yağlı saç telleri geldi gözünün önüne, midesi bulandı. Yine de haftada&nbsp;bir yatardı karısıyla. Öyle. İşinde, adamlarına zılgıt çekmeye karar verdiği günler, odasına daldığı gibi hışımla, gereğini düşünerek.</p>

  <p>Hışımla kalktı koltuğundan. Odada bir-iki gezindi. Az önce Oya’nın oturduğu koltuğun önünde durakladı. Kan lekesi vardı koltukta. Bir an korktu. Yoksa bileğini falan gizliden. Yok canım turp gibi, domuz gibiydi. Hemen ne olduğunu kavrayıverdi. Sırıttı. karnında bir kıpırtı duydu. Orospu! Oturmuş bir de karşımda... Alacaksın böylesini, tutacaksın&nbsp;saçlarından... İçinde kabaran şehveti güçlükle bastırdı. Koltuğuna yeniden oturmadan zili çaldı. İçeri giren hademeye&nbsp;koltuğu silmesini söyledi.</p>

  <p>&ldquo;Söyle Abdullah’a, öğretmeni getirsin.&rdquo;</p>

  <p>Oya’yla öğretmen arasında bir ilişki olabileceğini düşündü aynı anda. Gözü önünde çiftleşen görüntüler öfkesini burnuna getirdi. Aldatılmıştı sanki. Aldatılmıştı evet. Gösterecekti bunlara. Orospuya ve onun dostuna. &ldquo;Önlerine çıkanla yatar zaten bunlar,&rdquo; dedi yüksek sesle. Kendisine hayretle&nbsp;bakan odacıyı dışarı savdı. Telefonu çaldı.</p>

  <p>&ldquo;Evet... Evet, albayım.&rdquo;</p>

  <p>Ayağa kalktı.</p>

  <p>&ldquo;Araştırıyoruz, albayım. Gerekirse sabaha kadar görev... Vazifemiz... Her türlü fedakârlığa... Yarın evrakla birlikte&nbsp;suçluları... Efendim... Gereği yok mu, albayım? Ama ... toplantı. Bence durum şüpheli, albayım. O kadınla öğretmen...&nbsp;Sonunda bir şey çıkmayacaksa... tabii... yine de... tahkikatın&nbsp;selameti bakımından. Tabii salıvermek her zaman elimizde... Ben müspet kanaat getirmiş değilim. Efendim? Emirlerinizi&nbsp;bekliyorum, albayım.&rdquo; Telefonu kapattı. Bir al derler,&nbsp;bir sal derler. Kanı tepesine çıkmıştı. Ne oluyoruz yahu? Çocuk oyuncağı mı bu? Boşuna mı bıraktık bu geceki oyunu?&nbsp;Şu orospuyu boşuna mı saldırttık üstümüze?</p>

  <p>Kapı vuruldu. Zekâi Bey içeri gireni beklemiyormuşçasına pencereden dışarı bakmaya başladı.</p>

  <p>Mustafa’nın yüzü sarı. Yüzünün sarılığını bilmiyor. Kanlı canlı ve sağlam durmak, amacı bu. Bu işlere bulaşan çoğu devrimci gibi. Aşağılanma tuzağına düşmemek için. Yine de&nbsp;san yüzü. Altı kişinin tıkıldığı hücrede zincirleme içilen sigaralardan, havasızlıktan. Çoğu aydının en saçma alışkanlığıyla,&nbsp;mantıksızlığa mantık arama çabasından bir de. Şu âna dek buraya getirilişine bir anlam vermeye çalıştı durdu. Yeni tahliye&nbsp;olmuştu, daha ailesini bile göremeden. Üstelik hiçbir şey yapmamışken daha. &ldquo;Hiçbir şey yapmadan" sözünün anlamsızlığını seziyor Mustafa. Sanki, böyle dönemlerde, önemli olan&nbsp;suçun niteliğiymiş gibi. Demek bizler de, giderek suçluluğumuza inandırılmışız. Bir şeyler yapmak suçmuş gibi. Yapmamak suçsuzlukmuş gibi. Kavgayı ne zaman suçluluk, bir şey&nbsp;yapmamayı ne zaman suçsuzluk ve alın aklığı sanır olduk? İçi&nbsp;sıkıldı. Zayıflıyor mu? Oysa yeniden ve yeniden içeri alınmaya, yeniden ezilip horlanmaya hazır olmalı. Bütün bunları, savaşın içinde ya da kıyısında bir rastlantı gibi karşılamalı. Şimdi&nbsp;tutuklanırsam, haksızlığa uğramış sayılmam. Esir düşmüş biri&nbsp;gibi, musluktan su içerken de olabilir bu.</p>

  <p>Haksızlık? Karşısındaki adamın, Zekâi Bey’in, uzun kumar gecelerinin izlerini taşıyan yorgun, sararmış gözlerini, çirkin, mor torbacıklarla çevrili, rengi seçilemeyen gözlerini&nbsp;inceledi. Yaşlı, sahibine bile kıvanç veremeyen bir köpeğin&nbsp;gözleriydi bunlar. Bundan mı hak ya da haksızlık bekleyecek? Bir köpeğin haklılığı ya da haksızlığı söz konusu olabilir mi? Bunun karşısında haksızlığa uğradığını sanmak, hak&nbsp;kavramını köpeklerin eline vermek sayılır. Mustafa’nın yüzünün sarılığı geçti. Kan hücum etti yüzüne. Zekâi Bey kurbanındaki değişimi yılların deneyiyle sezdi hemen. Öfkeliydi. Öfke ise, kurbanına karşı takınmak istediği soğuk, tepeden bakma tavrı bozuyor. Koşulların eşitsizliğini bilen biri&nbsp;gibi, nefretinin tadını yudum yudum çıkarmak istiyor oysa.&nbsp;Öfke aşıyor bu isteği.</p>

  <p>&ldquo;Ahlaksız köpek. Hem de arkadaş karısıyla ha?&rdquo;</p>

  <p>Aynı anda patlıyor tokat. Beklenmedik ve saçma saldırı Mustafa’yı şaşalatıyor. Bir eliyle tokat yiyen yanağını tutuyor. Zekâi Bey kurbanını şaşırtmaktan memnun, koltuğuna&nbsp;oturuyor. Yakıyor sigarasını.</p>

  <p>Mustafa handiyse yapılan suçlamaya karşı savunmaya girişecek. Yüzünü ovuşturmayı bırakıp topluyor kendini. Yumruğunu sıktı. Sustu. Zekâi Bey ne derse desin savunmaya girişmek onun ağına düşmek olacak. Yeniden düşünüyor&nbsp;bunu, yeniden karar veriyor.</p>

  <p>Zekâi Bey, insanların ciğerini bilir geçinenlerden. Yan gözle inceliyor Mustafa’yı. Arkadaş karısına göz dikmiş olmaktan, akıllı olsun, budala olsun çoğu erkek kaçınır, biliyor bunu. Mustafa da, &ldquo;kime&rdquo;, &ldquo;ne zaman&rdquo;, &ldquo;hayır&rdquo;, &ldquo;asla&rdquo;&nbsp;falan diye yoracak kendisini, yorgun düşecek. Tokadı beklenmedik anda indireceksin. Kurbanı işlemediği suçların savunmasıyla yoracaksın. Kafasını karıştıracaksın. Sonra, senden en büyük kötülüğü beklediği anda ise, ansızın ona iyi&nbsp;davranacaksın. Yılların deneyi bu.</p>

  <p>&ldquo;Bir sigara içer misiniz?&rdquo;</p>

  <p>Mustafa elini uzatacakken geri çekiyor. Sigara içmek bir uzlaşma. Düşmanın seçtiği uzlaşma anı. Mustafa bu oyuna&nbsp;gelmeye niyetli değil. Bu bir iyi, bir kötü davranma oyununu biliyor. Onun da deneyi var. İstanbul’da, on beş gün süren cehennem günlerinde, gelmişliği var bu oyuna.</p>

  <p>Bir iyi, bir kötü sorgucu çıkarıyorlardı karşısına. Daha doğrusu üç kötüye karşılık bir iyi. Falaka, elektrik şok, dayak, sövgü derken ansızın iyi sorgucu geliyordu. O hiçbir şey istemiyordu. Mustafa’ya nerdeyse ağlayacak kadar üzgün gözlerle bakıyordu. Aslanım, diyordu. Su veriyordu. Bir dileğin&nbsp;var mı, diyordu. Haber iletmek istediğin birileri varsa çekinme, hiç olmazsa bu kadar iyiliğim geçsin, diyordu. Utanıyorum, diyordu. Bugün siz, yarın biz, diyordu. Mustafa bu vicdanı sızlayan dosta öylesine inanmıştı ki, onu avutmaya bile&nbsp;kalkışmıştı. &ldquo;Üzülme bu kadar kardeşim, elinden bir şey gelemez&rdquo; diye. Sonra, aynı odaya kapatıldığı bir arkadaşına, bu&nbsp;dosttan söz etmişti. Burda, bizleri tutanlar var, diyerek. Bir&nbsp;umuda sarılmaya ihtiyacı olanların abartmasıyla. Güvenilir&nbsp;biri, dışarıya haber göndermek istiyorsan yararlanabilirsin.&nbsp;Bu dostun kim olduğunu merak eden arkadaşı, yaptığı tarifi&nbsp;dinledikten sonra acı acı gülmüştü. &ldquo;O mu bizden, o mu güvenilir? Yahu ben onu ileride öldürmeye ant içtim. Öyle namussuzca yapıyor işini. Nişanlımı gözümün önünde dövdü, soydu... O...&rdquo; Susmuş, öfkeyle bakmıştı Mustafa’ya. Sanki bütün bu suçlara Mustafa da bulaşmışçasına. Aklı karışan&nbsp;Mustafa kalakalmıştı. İşkencenin ardından gelen o dinlenme günlerinde sundukları iyice yemeklere el bile sürmemişti. Akıl karıştıracak bir şey yoktu oysa. Arkadaşlarıyla bu konuya yeniden değindiklerinde, ona da başkasının iyi davrandığını öğrenmişti. Mustafa’nın her türlü kötülüğü yakıştırdığı biriydi arkadaşına iyi davranan. Böyleydi kural. İyi ve kötü&nbsp;davranma görevini sırayla yerine getiriyorlardı. Bir kurbana&nbsp;iyi davranan öteki kurbana kötü davranıyordu. Sorgunun gereği, iş ve görev bölümüne uygun olarak. Biraz da dinlenmek&nbsp;için belki. İyi davranmak da, kötü davranmak da sürgit yorucu oluyordu belki. Böyle düşündüler Mustafa’yla iyileştirme&nbsp;günlerindeki arkadaşı. Yapılan işin pisliğine yabancılaşmanın&nbsp;yolu bu olmalıydı. Soyutlanmak işkencecilikten. Bütün bunlar deney ve bilgi isteyen şeyler. Arkadaşının görüşüne göre, bu adamlar bu iş için yetiştirilmişlerdi. Bir işi kuralına uygun ve öğretildiği gibi yapmak o işin korkunçluğunu yapanın gözünde azaltır. Hatta yok eder, diye düşünüyor Mustafa. Zor olan amatörlüktür. Bilgisiz bir işkenceci, sadece öfkeyle, hınçla davranan ham işkenceci yorulur, hatta azap çeker,&nbsp;ruh hastası olur. Ama profesyonel, kuralına uygun davrananı, değil yorulmak, azap çekmek, tam tersine becerisiyle övünür. İşidir bu, iyi bildiği işi. Her imzalanan ifadeyle, işini başarmışların kıvancını duyar.</p>

  <p>Zekâi Bey’e baktı Mustafa. Bu adam onların yanında tam bir cahil. Bir polis eskisi, makamından güç alan bir kodaman; o kadar. O cehennem deneyini geçirmiş olmaktan ilk&nbsp;kez memnun oldu. Bu adam bana hiçbir şey yapamaz. Ne&nbsp;şaşırtabilir, ne de yorabilir beni. Şu sigara uzatma numarasının en ucuzundan bir sıcak-soğuk oyunu olduğunu çakmamı engelleyemez.</p>

  <p>&ldquo;İstemez!&rdquo;</p>

  <p>&ldquo;İç iç! Bak oğlum, yeni de tahliye olmuşsun. Çocuğun var mı?&rdquo;</p>

  <p>&ldquo;Olduğunu biliyoruz.&rdquo;</p>

  <p>&ldquo;Niçin soruyorsunuz öyleyse?&rdquo;</p>

  <p>&ldquo;Siz insanlıktan anlamaz mısınız? Tabii insan olsanız, karınızı, çocuğunuzu düşünüp bu işlere kalkışmazdınız.&rdquo;</p>

  <p>İrkildi Mustafa. Ne biliyor bu adam karısıyla çocuğu hakkında? Güler’e bir şey mi oldu yoksa? Yoksa son ay haber alamayışı?.. Yoksa Güler’i de? Niçin olmasın? Aşağı yukarı herkesin yakınlarını da tedirgin etmediler mi? Ansızın güldü. Zekâi Bey’in suratına suratına sırıttı. Yok canım, Güler’e bir&nbsp;şey olsaydı duyardım. O Anayasa ve insan haklarının hiçe sayıldığı yerde bile her şey sızıyordu içeri. Dışardan içeri, içerden dışarı alınıp verilmesine kimselerin engel olamadığı bir&nbsp;soluk, umudu, umutsuz bütün haberleri çarpan yüreklere&nbsp;ulaştırıyordu. Güler’e bir şey olmuş olsaydı, duyardı. Rahatlıyor Mustafa. Hele Zekâi Bey’in Güler’e hiçbir şey yapamayacağı kesin. Adana kentine geçer onun hükmü. Ne Urfa’ya, ne&nbsp;İstanbul’a uzanır eli. Bana da, en çok tutuklanmamı sağlayacak bir ifade imzalatır. Sonra, zaman benimdir. Şimdi karşısına geldiğim gibi çıkıveririm. Zekâi Bey’e bakıyor aldırışsız.</p>

  <p>&ldquo;Şimdi sigara içmek istiyorum. Yalnız, kendi sigaramdan.&rdquo;</p>

  <p>Zekâi Bey daha bir şey demeden arka cebinden Birinci paketini çıkarıyor, kibritle yakıyor. Dumanı ciğerlerine doldurup tükürür gibi üflüyor.</p>

  <p>Yerinden fırlayıp Mustafa’yı dövmek istiyor Zekâi Bey. Dayağı başkalarına attırmayı yeğ tutar oysa. Yorucu, pis bir&nbsp;iştir dayak atmak. İntikam soğuk yenen bir yemektir, Zekâi&nbsp;Bey’e göre de.</p>

  <p>&ldquo;Birinci ha? Komünist sigarası?&rdquo;</p>

  <p>Mustafa, Zekâi Bey’in içtiği Kent’e şöyle bir göz atıyor. Bakışını yeterli bulup susuyor.</p>

  <p>&ldquo;Fukaralık edebiyatı yapan fukara sigarası içer görünecek elbet.&rdquo;</p>

  <p>&ldquo;Yoksulluk bir edebiyat değildir.&rdquo;</p>

  <p>&ldquo;İyi ki söyledin. Aman beyim aman! Siz ne anlarsınız halktan ha? Ne anlarsınız?</p>

  <p>&ldquo;Cevap versene? Öğretmen olacaksın bir de. Siz öğretmenler sade ukalalık bilirsiniz. Ulan halk sizden nefret ediyor be?&rdquo;</p>

  <p>&ldquo;Olabilir.&rdquo;</p>

  <p>&ldquo;Ne demek, olabilir? Halk halk diyeceğinize halka sevdirsenize kendinizi?&rdquo;</p>

  <p>&ldquo;O sizin işiniz. Halkın parasıyla... Görevinizin karşılığı halkın ekmeğinden kesiliyor.&rdquo;</p>

  <p>&ldquo;Senin maaşını kim veriyor peki? Baban mı? Kopun! Kopun şu halkın yakasından be! Kopuklar!&rdquo;</p>

  <p>Karşılık vermiyor Mustafa. Sigarasını yere atıp ayağıyla eziyor.</p>

  <p>Kirlenen muşambaya ters ters bakıyor Zekâi Bey, Mustafa’nın tartışmaya pek niyetli olmayışı canını sıkıyor. İlerliyor gece. Tek başına konuşmak için yorgun hissediyor kendini. Uyanık kalmak için de didişmek istiyor. Asıl neşesini ve hızını kesen şeyse bu soruşturmadan bir sonuç çıkmayacağını çoktan kestirmiş oluşu. Sabaha bunları paşa paşa salıvermek zorunda kalmak kuşkusu. Hem gecenin içine sıçılsın, hem de bu dürzüler önem bile vermesinler bana. Yok, bir gün, bir gün, bir gece, bir gece de olsa ezilmeliler. Benim harcanan gecemden daha çok harcanmalılar. Burdan, hiçbir komünisti başı yukarda dışarı salmam, işte o&nbsp;kadar. Suçlu suçsuz.</p>

  <p>Yeniden başlayacak tartışmaya. Sorgunun bitiminde karşısındaki iti iki-üç polise iyice dövdürecek. Verdiği karar rahatlatıyor Zekâi Bey’i.</p>

  <p>&ldquo;Nerelisin?&rdquo;</p>

  <p>&ldquo;Maraşlı.&rdquo;</p>

  <p>&ldquo;İyi. Güneydoğuyu avcumun içi gibi bilirim. Köyü, köylüsüyle. Sizin fikirleriniz bu memlekete gitmez. Bu halk cahil. Bu halk sıkı tutulmadı mı ne vatan tanır, ne millet. Para için milli serveti huduttan kaçırıp koyunlarla birlikte mayın&nbsp;tarlasında telef olur. Biz bunlara vatanını, milletini, bütünlüğünü öğreteceğiz diye gecemizi gündüzümüzü, ömrümüzü harcadık. Sizin vatan millet düşmanlığı ekmenize göz mü&nbsp;yumalım şimdi? Anladın mı? Yumamayız!&rdquo;</p>

  <p>Yorgunluktan yanan gözlerini açık tutmaya çabalıyor Mustafa. Bir gün önce otobüste hiç yumamamıştı gözünü.</p>

  <p>Bu adam nutuklarıyla uyutacak beni. Bu yan uyanıklık işkence gibi. Öyle ki nerdeyse Zekâi Bey’in bağırıp çağırmasını, bir-iki tokat patlatmasını yeğleyecek. Kızmak iyi gelir şimdi bana. Yarın önemli. Güler önemli. Tutuklansa da, tutuklanma&nbsp;sa da, önemli yarın. Ayık kafayla varmalı yarına.</p>

  <p>Susmuyor Zekâi Bey. Cümle sonlarını yaya yaya. Nağmeli nağmeli.</p>

  <p>&ldquo;Vatannnn!&rdquo;</p>

  <p>Uzayıp duran sözcüklerin yarattığı titreşim Mustafa’ya ulaşıyor. Hafif hafif, beşikte gibi sallıyor beynini. Yarın. Yarın ve Güler. Yarın tutuklanmamak. Yarın önemli işler var.&nbsp;Silkiniyor. Tutuklanıp tutuklanmaması şu âna bağlı olabilir. Aslında sorgunun tutuklanmayla fazla ilgisi olmadığını deneyleriyle biliyor. Tutuklanıp tutuklanmamak sorgudan önce belirlenmiş oluyor çoğu zaman. Sorgu sanık açısından önemli değil, sorgucu açısından önemli daha çok.&nbsp;Almak, bilmek istedikleri bir şey varsa, varlığı söz konusuysa ya da; malzemenin kotarılması için önemli sorgu. Burda bambaşka şeyler önem kazanıyor sanık için. Özgürlük ya&nbsp;da özgürlüğünü yitirmek sorunundan çok, daha değişik bir&nbsp;şey. İnsanlığını, insanca olmayan durumlarda korumaya çalışmak. İnancını... Kendine ve harekete... Korumak... Evet,&nbsp;en önemli şey korumaktı tutuklu için. Korumak ve korunmak. Sakınmak. Sonra, susmak. Susabilmek. Susmanın zorluğu. Şimdi bile gereksiz konuştuğunu seziyor. Susmak,&nbsp;başka şeyler için de önemli. Ele vermemek için. Açıklamamak için. Düşmanın işini kolaylaştırmamak için. Yol göstermemek, öğretmemek için. Düşmana deney kazandırmamak,&nbsp;eğitmemek için onu. Yoksa susmak, tutuklanıp tutuklanmamak açısından pek önem taşımıyordu. O zaman konuşmuştu Mustafa. Söyleyebileceğinden de fazlasını söylemişti. Söyleyebileceklerini ve söylettiklerini. tutuklanması için gerekenden çok fazlasını.</p>

  <p>Ölmeyi göze almak. Çok söylenmiş, bilinen bir cümle. Ölmeyi göze alanlar çıktı. Ama susmayı göze almak. Yeterince durulmadı bunun üstünde. Deneyi yoktu bu işin.&nbsp;Susmanın nasıl zor olabileceği bilinmiyordu. İnanç ve dürüstlük, yüreklilik, susmak için yeterli sanılıyordu. Susmamak diye bir şey olmaz sanılıyordu. Çok doğaldı susmak.&nbsp;Ama sonra, oralara götürülenlerin hepsi, çok acı bir biçimde öğrendiler ki, susmak, inanmakla, dürüst ve yürekli olmakla, yalnız bunlarla gerçekleşmiyor. Tutukevinde çok&nbsp;konuşuldu bunun üstünde sonra. Konuşuldu ama, yeterince değil.</p>

  <p>Bir öğleden sonra, sessizlik saatinde, &ldquo;Belki de en çok bunun üstünde durmalıyız,&rdquo; demişti Necdet. &ldquo;En çok bu konuda susuyor, kendimizi kandırıyoruz. Konuşmuş olmanın nedenleri üstünde susulmamak. Eskiden, bir devrimcinin konuşmamasının doğal sanılması gibi, şimdi de işkencede konuşmak doğalmış gibi davranıyoruz, ikisi de yanlış. Eski romantikliğimiz ne kadar yanlışsa, şimdiki nerdeyse kaderciliğimiz de o kadar yanlış. Bir devrimci nasıl ve niçin konuşmaz? Bu nasıl öğretilir? Nasıl mümkündür bu? Biz eskiden konuşabileceğimizi kabul etmediğimiz için çöktük.&nbsp;Şimdiyse, konuşma nedenleri üstünde durmadığımız için&nbsp;yeni çöküşlere yol hazırlıyoruz. Ölmeyi öğrendik. Şimdi işkenceyi öğrenmenin zamanı.&rdquo;</p>

  <p>Bunlar çocukluk anılan gibi şimdi. Ölmeyi göze alan, her şeyi göze alır sandık, işte bizim hatamız, işkencenin zorluğu, öldürülmenin, bitmenin, sonun olmayışı. Öldürülmemek yani. Sorgunun ölümle bitmesini, delice istemişti, ilk&nbsp;fırsatta ölüme atılmışlar da oldu. Ben ölmeyi istemiş miydim? Hatırlamıyor. Galiba hem işkenceden, hem ölümden&nbsp;korktum.</p>

  <p>Zekâi Bey, Mustafa’nın düşüncelerini okumuş gibi.</p>

  <p>&ldquo;Aslında şimdi seninle nefes tüketmem gereksiz. Seni konuşturmak kolay. Niçin toplandınız? Amacınız neydi? Bütün bunları bülbül gibi söyletiriz sana.&rdquo;</p>

  <p>Mustafa, sorguya, şimdiki çerçevesi içinde katılmayı yararlı buluyor. İşin pek büyümeyeceğini seziyor. Zekâi Bey’in kendisini hemen karşısına alışından. Yoksa, işin sonunda&nbsp;alırdı, erimiş yağa döndürdükten sonra. Kedi-fare oyunu istiyor Zekâi Bey’in canı. Oynasın bakalım.</p>

  <p>&ldquo;Evet, başlasak. Niçin toplandınız?&rdquo;</p>

  <p>&ldquo;Aile toplantısı.&rdquo;</p>

  <p>&ldquo;Aile toplantısı, demek. Pis emellerinize aile müessesesini bile alet etmekten utanmazsınız. O komünist karının ne işi&nbsp;var aile toplantısında?&rdquo;</p>

  <p>&ldquo;Arkadaşımız.&rdquo;</p>

  <p>&ldquo;O kadar erkek başka karı bulamadınız mı? Oturak âlem mi yapacaktınız yoksa, o orospuyla?&rdquo;</p>

  <p>&ldquo;Orospu değil o!&rdquo;</p>

  <p>&ldquo;Niye kızıyorsun? Sevgilin mi yoksa? Siz zaten birbirinizin karısıyla...&rdquo;</p>

  <p>&ldquo;Arkadaş dedik. Sevgili falan değil.&rdquo;</p>

  <p>&ldquo;Sevgilin değil, orospu değil. Peki ne işi var onca herifin içinde?&rdquo;</p>

  <p>&ldquo;Hüseyin kendisini yemeğe davet etti. Yalnız sıkılıyor diye.&rdquo;</p>

  <p>&ldquo;Hüseyin kim? Neyse, Hüseyin’in sevgilisi, yani.&rdquo;</p>

  <p>&ldquo;Arkadaş dedim.&rdquo;</p>

  <p>Öfkesini gemleyemiyor Mustafa. Oya’ya her orospu denişinde, Güler’e sövülüyor gibi. Kendimiz her şeyi göze alsak, her şeye katlansak bile, karılarımızın, bacılarımızın aşağılanmasına katlanmaya nasıl alışacağız? Bu adamların, nice devrimcinin karısına, sevgilisine yaptıkları iğrençlikleri Güler’e de uygulayabileceklerini düşünmek bile çıldırtıcı. Beynine kan hücum ediyor. Yok babam, dayanamam buna. &ldquo;Dayanamam!&rdquo;</p>

  <p>Yüksek sesle konuştuğunu duyup irkiliyor. Uykusuzluk, sıkıntı, beklemek, kafamda bir yığın dertle buraya getirilmek, sarstı beni. Susmayı öğrenmek zor.</p>

  <p>Başını çeviriyor. Kapı tokmağına dikiyor gözlerini.</p>

  <p>&ldquo;Söyleyecek bir şey yok.&rdquo;</p>

  <p>Bunu söylemek bile konuşmaktır. Gereksiz bir cümle. Konuşmayacağım demek, en azından söyleyeceğim bir şeyler var, ama susuyorum anlamına gelir. Yoruluyor.</p>

  <p>&ldquo;Söyleyecek bir şeyi yokmuş. Öyle bir bulursun ki. Ama gerek yok buna. Çünkü her şeyi biliyoruz biz. Niçin toplandığınızı falan. Toplantınızı dinlettik. Hepsi var, bantlarda!&rdquo;</p>

  <p>Mustafa, küçük Hasan'ın, &ldquo;Kapıda adamlar var, babaaa!&rdquo; sözünü hatırlıyor. Hiçbirimiz aldırmadıydık. Peki ya Ekrem? O Hasan’la birlikteydi. Onun da polisleri görmüş olması gerekir. Yoksa? Kapıda birileri olduğunu niye haber vermedi? Mutlaka bunların adamı Ekrem. Yanında gizli bant da vardı belki. Ekrem’e siyasi polisliği yakıştıramıyor&nbsp;bir türlü. Polis. Ürpertici bir yakıştırma. Polisin varlığı, suçtan, cezadan daha ürpertici bazen. Ekrem polis olsa ne yazar? Bütün konuşulanları banda almış olsa? Hiç. Hiçbir şey&nbsp;konuşulmadı ki. Ürpertici olan dinlenmek, bir polisleyken&nbsp;bundan habersiz olmak. Soyut, anlaşılmaz bir korkuya dönüştü polis korkusu. Tedirgin edici bir takıntı. Eskilere benzedik. Ekrem’in polisliği kuşkusunu kafasından kovdu. Sağlıksız düşünceler istemiyor. Sağlıksız ve yararsız.</p>

  <p>&ldquo;Hanginiz dedi burjuva lafını?&rdquo;</p>

  <p>&ldquo;Ben dedim, ne olacak?&rdquo;</p>

  <p>Aslında Zekâi Bey’in sorusuna gülüp geçmek gerekirken, gereksiz yere kafa tutuyor. &ldquo;Burjuva&rdquo; sözünü Zekâi Bey suç&nbsp;sanıyorsa, onun cahilliğinden yararlanıp gösteriş yapmak&nbsp;daha gülünç.</p>

  <p>&ldquo;Ne olacağını görürsün. Gizli örgüt kurmak suçundan tutuklanacaksınız.&rdquo;</p>

  <p>&ldquo;Burjuva sözünün gizli örgüt kurmakla ilişkisini anlayamadım.&rdquo;</p>

  <p>&ldquo;Ulan cahil mi sandın beni? İşçileri toplayıp burjuva murjuva, diye nutuk atmanın manası ne peki? Ne olacak, işçileri burjuvalara kışkırtmak, ihtilal yaptırmak.&rdquo;</p>

  <p>&ldquo;Burjuva bir kavramdır. Yani bir şeyin adı. Bir sınıfın bilimsel...&rdquo;</p>

  <p>Susuyor Mustafa. Bir bilmişlik eksikti. O da tamam. Bu adamı eğitmek görevim mi benim? Sanki o eski Kumkapı&nbsp;dönemlerindeyim. O zamandan bu zamana hiçbir şey olmamış, üniversite zevzekliği atlatılmamış.</p>

  <p>Zekâi Bey esnedi. Zile bastı. Bir kahve isteyecek. Sabahı getirmek gerek. Bu oyun, ustası olduğu briç gibi eğlendirmiyor Zekâi Bey’i artık. Oyalamıyor, istediği kadar kaptıramıyor kendini oyuna. Şu kara suratlı öğretmen bozuntusuna&nbsp;istediği kadar kızamıyor. Kızmaya biraz da üşeniyor. Şimdi,&nbsp;Muzaffer Beyler’in salonunda, o koskoca, çuha kaplı masanın başında olsa, hiç sıkılmayacak, kaptırıp gidecek kendini. Her şeyi unutacak. Unutmak. Unutmak, Zekâi Bey’in, bir&nbsp;şeyin değer ölçüsünü anlatmak için kullandığı kavram. Bir&nbsp;şey, ona ne kadar çok şeyi unutturabiliyorsa o kadar iyidir.&nbsp;Neleri unutmak istediği üstünde hiç düşünmez Zekâi Bey.&nbsp;Ama, örneğin bir yere gitti mi, bir şey yaptı mı, unutmalı her&nbsp;şeyi. &ldquo;Kadının sesini bir dinle, her şeyi unutursun. Bir manzarası var, insana her şeyi unutturuyor.&rdquo; Kısaca unutmak&nbsp;varılmaya değer tek amaç Zekâi Bey için. Kumara da bunun&nbsp;için tutkun. Unutturduğu için. Sabahlara dek unutmak. Oysa şimdi, şu tıfıl, kara herif hiçbir şeyi unutmuyor. Rahatsız, tedirgin ediyor. Öfkeye iyice kapılmasına, öfkeyle her&nbsp;şeyi unutmasına engel oluyor. Daha çok, daha çok öfkelenmeli. Yoksa öfkesizleri öfkelendirecek yeniden. Kendine düşen öfke görevini iyi yapamadığı için, öfke görevlerini&nbsp;dağıtanlar, iş başa düşünce öfkelenecekler. Çok fena olacak yine.&nbsp;Muzaffer Bey’in evinde, Turgut Sabuncu Beyfendi’den hakaret gördüğü günlerde olduğu gibi.</p>

  <p>Akdeniz Sanayi’nin patronu ve Çukurova bereketinin başlıca sahiplerinden Turgut Sabuncu Beyfendi. Sayısız çıplağı giydirmek ve şunca kişiye ekmek yedirmekle övünen Turgut Beyfendi, Muzaffer Bey’in de patronu. Doğu Anadolu kışlalarında, oralardaki iklimi bile bastıran sertliğiyle tanınan Albay Muzaffer Bey emekli olunca erler üstünde ustalaştırıp geliştirdiği öfkesini işçilerde sürdürecek. Çünkü&nbsp;Turgut Bey’in kendileri kibardırlar, efendidirler, Robert Kolej’de, İngiltere’lerde tahsil görmüşlerdir. Kabalıktan, bağrış çağrıştan, kaba kuvvetten hoşlanmazlar. Bunca çıplağı&nbsp;giydirecek, şunca açı doyuracak güçleri olduğu gibi, öfkeyi, kaba kuvveti, baskıyı da, başkalarına yükleyeceklerdir elbet. işte, ekmek, bereket ve öfke işbölümü ustası sayın Turgut Beyfendi bile tutamaz olmuştu kendini o sıralar. Şimdi&nbsp;o geceyi hatırlıyor Zekâi Bey. Muzaffer Bey’in evindeki briç&nbsp;partisinde, Turgut Beyfendi tarafından köpek gibi azarlandığı geceyi.</p>

  <p>&ldquo;Görevinizi yapmıyorsunuz, bilin bunu! Bilin bunu!&rdquo;</p>

  <p>Köpürdükçe köpürüyor Turgut Sabuncu Beyfendi. İpek mendiliyle ağzından fışkıran köpükleri silmek zorunda kalacak kadar. Üstüne ısmarlama bir giysi gibi oturmuş olan&nbsp;efendi görünüşüne boş verecek kadar. Öteki konukların bütün yatıştırıcı çabalarını umursamayarak. Grevin &ldquo;maalesef&nbsp;kanuni&rdquo; olduğunu söyleyerek Turgut Beyfendi’yi çileden çıkaran Zekâi Bey’e tarizde bulunmayı da unutmayarak.</p>

  <p>Köpek gibi kovulmuştu ardından. Turgut Bey, Muzaffer Bey’in evini de kendi mülkiyet sınırlarının içinde gördüğünü kanıtlamıştı kendisini kovmakla. Genellikle yüksek sesle&nbsp;konuşulmasını hiç sevmeyen o efendi adamın, &ldquo;Gelmiş karşıma kanun diye geveliyor. Sizi niçin besliyoruz ha? Kervan&nbsp;yürüyecekse, sizin gibi itlere ne gerek var ha?&rdquo; diye haykırışı hâlâ kulaklarında. Sonra, o memleket ufuklarının karardığı günler geçtiğinde, öfkesini böylesine kusmuş olmaktan&nbsp;utanç duyan Turgut Beyfendi, gönlünü almıştı Zekâi Bey’in.&nbsp;Şoförüyle, iki şişe viski göndermişti yılbaşında.</p>

  <p>Yine de uzun süre sindiremedi köpek gibi kovuluşunu. Durmadan hatırlıyordu. Büyük paraların döndüğü kumar&nbsp;gecelerinde unutuyordu bir tek. Şimdiyse Mustafa, o kovulma gecesini, yüzüne it diye haykırışını hatırlatıyor yeniden.&nbsp;Asla yenilenmemesi gereken anılan. Bu kanun meselesi kötü. Bunlar yine kanuna yaşlanacaklarsa; buralardan ellerini&nbsp;kollarını sallayarak çıkıp gitmeye başlayacaklarsa... Yeniden&nbsp;haykırıyor Turgut Bey, ağzından sıçrayan köpükler suratına&nbsp;yağıyor Zekâi Bey’in. Yüzüne tükürülüyor gibi yine. &ldquo;Kim&nbsp;kullanacak kanun sözünü, iyi belle bunu, kim kullanacak&nbsp;kanun sözünü? Kanuni haklarıymış! Bir tek kanun vardır;&nbsp;bizim bildiğimiz kanun vardır; düzenin kanunu vardır. Düzene karşı kanun mu olurmuş? Geçmiş karşıma, kanunun&nbsp;keskin kılıcını batırman gerekenleri kanun siperine almaya&nbsp;kalkışıyorsun! Ulan senin işin kanun kılıcını düşmana işleyene dek bilemek. Öyle her yana yontulan kanun olur mu?&nbsp;Kanun ya bizim, ya onların. Bizimse, emrediyorum, kanun&nbsp;uygulayıcısı olarak görevini yap. Yapmayacaksan, defol, onlara sığın, onların kanununu uygula sıkıysa.&rdquo; Karmakarışık&nbsp;sözcükler tükürükle yağıyor suratına yeniden.</p>

  <p>Her zaman kanunlara yaslanan, kanunlarla rahat, güvenli yaşadığını sanan Zekâi Bey, kanunların artık kendisini bile korumadığını sezivermişti o gece. Korumak şöyle dursun, kumar masalarından bile kovdurup köpek gibi sokaklara&nbsp;atılmasını engellemez olmuşlardı. Yalnız, yapayalnız kaldığı,&nbsp;o soğuk, üşütücü geceyi unutmak istiyor. Dönmemişti evine. Emniyete ansızın baskın yaparak &ldquo;kanun adamı&rdquo; olduğuna inanmak istemişti yeniden. Nöbetçi polisleri tir tir titreten bağrışları unutturamamıştı yine de rahat kanun yatağından bir köpek gibi kovulduğu ânı. Sonra, genellikle yapmadığı bir şey yapmış, kaçakçılıktan yakalanmış bir Arap&nbsp;uşağını dövmüştü. Yoksa Zekâi Bey böyle ufak işlerle uğraşmaz. Herkesin bir bildiği ve işi vardır. Arap uşağının sıska kaburgaları yumruklarını acıtırken Turgut Beyfendi’nin&nbsp;haykırışı yankılanıp durmuştu beyninde.</p>

  <p>&ldquo;Kanunu doğru dürüst öğren de öyle çık karşıma. Ben bu devlete her yıl avuç dolusu vergi ödüyorum. Bu devletin kanunu benim fabrikamı korumayacak da kimi koruyacak, çapulcuları mı?&rdquo;</p>

  <p>Aslında kanunların kimi kolladığını iyi bilir Zekâi Bey. İşi budur. Kanunun kimine bilenip kimine körleşiveren kılıcını tanır. Ama, yine de sihirbaz değildir, o sıralar Turgut&nbsp;Beyfendiler’in kendisinden beklediği hünerleri gösteremeyişi bundan. Yok haksızlık edilmişti o zamanlar Zekâi Bey’e,&nbsp;unutulmayası bir haksızlık. Bir memur en fazla ne yapabilir?&nbsp;Fazla, bir telefonla nezarethanenin kapısını ya içeri, ya dışarı&nbsp;doğru aralar. Bazı evrakı uyutup bazı evrakı hızlandım. Turgut Beyfendi gibi dünya, medrese görmüş birinin o geceki&nbsp;davranışı anlaşılır gibi değil. Beğenmediği kanunu değiştirmek Zekâi Bey’e mi kalmış? Turgut Beyfendi gibilerin yüksek çevresi dururken. Ankara’da tanımadıkları bakan, yüksek zevat mı eksik? Onlara köpür, onlara düzelttir kanunları, memur Zekâi Bey’in elini kolunu bağlayan engelleri onlara kaldırt!</p>

  <p>Bütün bunları Turgut Beyfendi’ye söyleyemediği için daha da öfkelenerek basmıştı dayağı Arap uşağına. Hacıbayram kahvelerinden birinde, iki karton kaçak sigarayla yakalanan&nbsp;baldın çıplak Arap anlamıyordu Zekâi Bey’in laflarını.</p>

  <p>&ldquo;Ulan, hem de karakolun bir sokak ötesinde. Ulan, size kanunu belleteceğim.&rdquo;</p>

  <p>Koskoca Zekâi Bey’in karakol komiseri gibi davranması nöbetçi polisleri bile şaşırtmıştı. Karakolluk işti Arap uşağınınki. O gece, Zekâi Bey’in, kenar mahalle suçlarının üstüne&nbsp;dayak kanunuyla yürüyen bir karakol komiseri olmayı bin&nbsp;kez yeğlediğini bilemezlerdi.</p>

  <p>Nice askerin ödünü patlatmış koskoca bir albayı fabrikasına müdür yapan Turgut Beyfendi’nin sendikayla başedecek gücü vardı ve bu gücünü kısa zamanda kanıtlamıştı. Zekâi&nbsp;Bey’e yaptığı haksızlığı bilmese, iki şişe viskiyle gönlünü almak ister miydi?</p>

  <p>Zekâi Bey de Turgut Beyfendi’ye kin tutmanın, gücenik kalmanın heveslisi değildi. Gücün yetene gücenirsin. Kin&nbsp;tutacak, öfke besleyeceksen, Turgut Beyfendi’den başkalarını bulursun. Öfkeni çobansız bırakırsan, koltuğuna veda&nbsp;edersin. Yıllardır aynı görevde Zekâi Bey.</p>

  <p>Şimdi o yıllardır çobansız komadığı öfkesini Mustafa’ya yöneltmek istiyor. Bu kara kuru öğretmen bozuntusunun&nbsp;hakkından gelmek. Becermeli bunu. Oysa yorgun şu sıra.&nbsp;Öfkesini çoğaltamıyor. Karşısındakine yüklenebilmesi için&nbsp;yeterince delil yok, kanun dayanağı yok. Bu durum Turgut&nbsp;Sabuncu Beyfendi’yi getiriyor aklına. Köpek gibi kovulmuş&nbsp;olmayı. Köpek gibi.</p>

  <p>Mustafa’yı sabah salmak zorunda kalacaksa, bu Turgut Beyfendi yakında yeniden öfkelenecek demektir. Bu yakında yeniden köpek gibi...</p>

  <p>Daha bir hafta öncesine kadar, buraya kim düşerse düşsün, böyle komünistlik meselesi, komünistlik kuşkusu oldu muydu, öyle sabaha bırakmak ne demek? En az kırk günü dolduruyordu. Şimdi ne olmuştu peki? Şimdiye kadar, &ldquo;Kuşku duyduğunuzu tutuklayın,&rdquo; diyenler, şimdi telefonlarda, &ldquo;Bir şey yoksa salıverin,&rdquo; demeye başladılar. Yoksa yoruldular mı? Haklan var mı yorulmaya?</p>

  <p>Koltuğundan kalkıp pencereyi açıyor. Adana gecesinin ılıklığını içine çekiyor. Mustafa alabildiğine rahat görünüyor. Alabildiğine canı sıkılıyor Zekâi Bey’in. Biz yorulalım, herifçioğlu karşımızda yayıladursun. O da biliyor elimin kolumun bağlı olduğunu. Hergele! Ama yağma yok. Ben bunun...</p>

  <p>Bir huzursuzluk ki bu kadar olur. Neden böyle rahat bu öğretmen bozuntusu? tutuklanmayacağına güven duyduğundan. Peki nerden çıkıyor bu güven? &ldquo;Bir şey çıkmayacaksa bırakın,&rdquo; diye ağız değiştirmeleri neden? Ne değişti? Hayatı boyunca değişen rüzgârları, bu rüzgârların değiştirdikleri güçleri, ânı ânına izlemiş olan Zekâi Bey, sezgisini&nbsp;yitirmiş miydi? Eski becerikliliğini? Sezmeye kalmadan bir&nbsp;şey olmuş olmasın? Güçler tahterevallisinin yanlış ucunda&nbsp;oturakalmış olmasın? Öyle insafsız ve çabuk iner kalkar ki&nbsp;bu tahterevalli, ustası olmayanın vay haline! Kimse kimseyi uyarmaz. Böyle böyleyken şöyle şöyle olacak demez. Ama&nbsp;oyunun kurallarını bilir Zekâi Bey. Koştuğu bitiş noktasının&nbsp;yer değiştirmesini doğal karşılar. Önemli olan bitiş noktası&nbsp;değildir. Boyudan sık sık değişen bir futbol sahasında oyun&nbsp;çıkarmayı bilmektir. Gol yemeden.</p>

  <p>Çok zor da sayılmaz bu. Değişmeyen nice şey var çünkü. Zekâi Bey’e güven, yaşama, koşturma, oynama gücü veren bir şeyler. Turgut Beyfendi’nin hep güçlü kalması gibi. Bu durumda Turgut Bey’in Zekâi Bey’i köpek gibi kovmuş&nbsp;olması içe sindirilebilir, üstünde durulmaması gereken bir&nbsp;olay sayılmalı.</p>

  <p>&ldquo;Uzatma. Hadi yaz şuraya ifadeni.&rdquo;</p>

  <p>Bir bloknot bırakıyor Mustafa’nın önüne, bir de tükenmez. Artık Mustafa’nın yazacakları ya da yazmayacakları ilgilendirmiyor onu. Ne yapacağına karar vermek için daha uzun bir geceye ihtiyacı var.</p>

  <p>Önündeki boş kâğıtlara dalıyor Mustafa. Yazmalı mı bir şeyler? Yazmaması gereken bir şey yok gibi. Yazabilir. Geceyi bitirebilir? Anlatmalı bu geceyi. Anlatacak, seziyor&nbsp;bunu. ipin ucunda özgürlük varsa, durma çek kendine. Zekâi&nbsp;Bey’in uzattığı tükenmez kalemi evirip çeviriyor. &ldquo;Made&nbsp;in USA&rdquo; damgasına takılıyor. Ansızın çocukluğu. Ansızın&nbsp;&ldquo;Türkiye Cumhuriyeti&rdquo; damgalı kâğıt kalemleri olan okul&nbsp;arkadaşları. Fadime Öğretmen’in bir gün patlayışı ansızın.&nbsp;&ldquo;Bir daha baban bunları sana verirse ihbar ederim,&rdquo; deyişi Bülent’e. Hiçbir zaman T.C. damgalı kâğıdı kalemi olmadı Mustafa’nın, okuldayken. Bir ayrıcalıktı bu. Ayrıcalıklı&nbsp;memur çocuklarını hatırlıyor ansızın. Başöğretmenden özel&nbsp;izin alıp öğretmenler kapısından okula girip çıkan Zeynep’i.&nbsp;&ldquo;Öğretmenim öteki merdiven çok pis,&rdquo; demiş, &ldquo;Ben ayakkabılarımı kirletmek istemiyorum,&rdquo; demiş, &ldquo;İzin verirseniz öğretmenler kapısından girip çıkayım,&rdquo; demiş, başöğretmene.&nbsp;Başöğretmenin tanıdığı özel izni hatırlıyor.</p>

  <p>USA damgalı kalemi bırakıp sehpaya, kendi kalemiyle yazıyor.</p>

  <p>&ldquo;Tahliye olduktan sonra, ailemin yanında, Urfa’ya gitmek amacıyla uğradığım Adana’da, memleketim ve yakın akrabam Ali...&rdquo;</p>

  <p>Sıkılıyor, utanıyor, bunları yazmaktan. Ne zamandan beri her şeyimizi savunmak zorunda kaldık ve alıştık buna? Haklılık, haksızlık giysisini giye çıkara karıştırır olduk. Zekâi&nbsp;Bey zile basıyor. Abdullah’ı istetiyor. İki büklüm, önünü&nbsp;ilikleyerek amirinin önünde kekeleyen Abdullah’ı nerdeyse&nbsp;tanımayacak Mustafa. Baskın sırasındaki yüzünü hatırlamaya çalışıyor, boşuna.</p>

  <p>&ldquo;Kim kimdiler baskında?&rdquo;</p>

  <p>&ldquo;Şimdi, efendim...&rdquo; Öksürüyor. &ldquo;Müdürüm, evvelemirde sarışın kadın.&rdquo;</p>

  <p>&ldquo;Geç... Başka?&rdquo;</p>

  <p>&ldquo;Ekrem Şahin var, müdürüm. Biz kapıyı dinlerken efendim çocukla gelen. O yüzden kapıyı fazla dinleyemedik, efendim. Sübut delili bu münasebetle efendim maalesef...&rdquo;</p>

  <p>Hızla Mustafa’ya göz atıyor Zekâi Bey. Abdullah’ın patavatsızlığına bozuluyor. Suçlunun yanında sübut delililinin olmadığı söylenir mi? Şimdi gel de bu adamı korkut. Bir gözü Mustafa’da, boğazını temizleyerek çıkışıyor Abdullah’a.</p>

  <p>&ldquo;Sübut meselesi mahkeme işi.&rdquo;</p>

  <p>İşin uzayacağı, en azından dava açılacağı kuşkusunu düşürmek istiyor Mustafa’nın içine.</p>

  <p>Amirinin öfkeli bakışları ezdikçe eziyor Abdullah’ı. Zekâi Bey, asıl ezmek istediği Mustafa’nın yerine bu beceriksiz sivil polisin ezilip büzülmesinden sıkkın.</p>

  <p>&ldquo;Başka?&rdquo;</p>

  <p>&ldquo;Zekeriya Yaman var... Zararsız... Kendisini tanırım. Hatta polis olacaktı da... Milliyetçidir. Milli Mücadele’nin okuttuklarından.&rdquo;</p>

  <p>Mustafa’nın kulağına Zekeriya ve polis sözcükleri çarpıveriyor. Kalem düşüyor yere. İrkilmemek elde değil. Zekeriya polis demek. Demek olayı tertipleyen...</p>

  <p>Hemen toparlıyor kendini. Bu eski polis taktiğini yutmayacak. Zekeriya polis olsa yanımda söylemezler. Amaç beni şaşırtıp bocalatmak. Zekeriya daha bu akşam dönmüştü İskenderun’dan. Mustafa’nın da tahliye olup aynı akşam Adana’da olacağını nerden bilecekti? Mustafa, kendi düşüncelerine dalıp Abdullah’la Zekâi Bey’i iyi dinlememiş oluşuna sıkıldı. Yorgunluktandı bu. Her an uyanık olması, kulağı kirişte olması gerekirken. Bunlar adamın kafasına, onun bunun polis olduğu kuşkusunu sokarlar. Kafayı karıştırmak&nbsp;için. Kuşku insan kafasını en aydınlık olması gerektiği anda karıştırır çünkü. En güvenilen dostun polis olduğu kuşkusuna kapılınır. Sonunda inancına bile güveni kalmaz kişinin. Çözülmenin başlangıcı.</p>

  <p>Yeniden uyanmıştı beyni. Zekâi’yle Abdullah’ın konuşmalarına ilgisiz görünerek elindeki bloknota bir şeyler karaladı.</p>

  <p>&ldquo;Peki ev sahibi?&rdquo;</p>

  <p>&ldquo;Gizli toplantı yapılan evin sahibi olmakla... Tabii muamele gördü, efendim. Pek bir şey bilmiyor. Bilse, söyleyecek duruma getirilmiştir, müdürüm.&rdquo;</p>

  <p>Kalem elinden kayıyor Mustafa’nın. Dipdiri şimdi. Ne uyku, ne yorgunluk, ne de kuşkular. Bir yangın başlıyor içinde. Su istiyor, bol bol su içmek.</p>

  <p>Ali’ye olan borcu. Oğlunu da ben okuturum dayı. Sonra çemberi başka Aliler’i, onların oğullarını da içine alacak kadar genişletmek istemek. Büyütülen borç çemberi. Yaygınlaşan ödev. Ödevin sonuna atabildiğim nokta ne? Ali’nin dayak&nbsp;yemesi. Benim yüzümden. Şimdilik ona verebildiğim tek şey.&nbsp;Dili önce kuruyor, sonra şişiyor ağzının içinde. Buruşturuyor&nbsp;bir şeyler karaladığı kâğıdı. Yazılacak bir şey yok.</p>

  <p>Artık bu geceyi bitirmek, atlatmak söz konusu değil. Bu şafak, ne özgürlük, ne kurtuluş getiriyor. Bu şafak nasıl olup&nbsp;da unuttuğu prangalarla karşılayacak onu.</p>

  <p>&ldquo;Pencereyi kapa.&rdquo;</p>

  <p>Abdullah’a soracak başkaca bir şey bulamıyor Zekâi Bey. Bu kadar az soruyla sabahı nasıl edecek? Daha çok soru gerekli. Sağlıklı bir öfke için daha bol soruya gereksinme duyuyor. Öfkesiz olmuyor, öfkesiz çekilmeyen bir oyun bu.&nbsp;Turgut Beyfendi’yi bile çileden çıkar tabilen öfke ortamı sürdürülmeli.</p>

  <p>Ama yok, sönen, küllenen bir şeyler var. Öfkenin yerine başka bir şey bulmak.</p>

  <p>&ldquo;Hadi tamam. Bunu da götür yerine.&rdquo;</p>

  <p>Mustafa’yı Abdullah’la gönderiyor. Bir kurcalamak ortalığı.</p>

  <p>Mustafa çıkarken elindeki kâğıtları masaya bırakıp bırakmamayı düşünüyor. Zekâi Bey’in ifadeyi istemeyişi şaşırtıcı. Kâğıtları &ldquo;Made in USA&rdquo; damgalı tükenmezin yanına bırakıp&nbsp;çıkıyor Abdullah’la. Zekâi Bey’in üstünde fazla durmayacak&nbsp;artık. Onu fazla büyütmüş olduğunu düşünüyor. Sigarasını&nbsp;yakıyor Abdullah’a sormadan.</p>

  <p>Abdullah sinirli. Abdullah tedirgin. Bu geceden memnun değil hiç. Amiri de kendisinden memnun değil çünkü. Hiçbir şeyi sezmese, bunu sezer Abdullah. Yan gözle süzüyor Mustafa’yı. Yılgınlığı artıyor. Bu Mustafa gibiler yıldırır&nbsp;Abdullah’ı. Öğretmen de ondan. Elinde değil. Öğretmenlere karşı yılgınlık duyar. Zar zor bitirdiği ilkokuldaki Metin&nbsp;Öğretmen’in dayakları yer etmiştir kafasında. Sonra, askerde&nbsp;yediği dayaklar gibi. Öğretmek ve dövmek kavramı bileşiktir, öyle bilir. Bir şey öğretmeye kalkanlardan çekinmeyi öğrenmiştir sonuç olarak. Mustafa’yı dövmek zorunda kalmadığı için rahat içi. Böyle bir durumda albayını dövmesi emredilen bir er gibi kalakalacağını biliyor. Ne olursa olsun albay albaydır. Bu uğursuz öğretmenin de belli olmaz, yeniden öğrencisi olur da, adam, kulağını kıvırıp kıvırıp kafasını karatahtaya vurur ha vurur, vurur ha vurur. Yeniden gözlüyor Mustafa’yı. Yok canım, tutuklanacak bu, işi bitik bunun. Komünist bir kerre. Komünistlik adamın üstünden her&nbsp;türlü rütbeyi söker atar. Rahatladı az. Yarı hınçlı, yarı alaylı konuştu.</p>

  <p>&ldquo;Daha yeni çıkmışsın... Bak şu talihe...&rdquo;</p>

  <p>&ldquo;Bekliyordur ailen de şimdi.&rdquo;</p>

  <p>&ldquo;Bekler, alışıktır.&rdquo;</p>

  <p>&ldquo;Bir görüşseydiniz bari. Garip şimdi.&rdquo;</p>

  <p>Mustafa yüreğinin yanmasına engel olamadığı için kızıyor. Sıkıyor dişlerini. Sol gözü seğirmeye başlıyor.</p>

  <p>Abdullah Muş’taki tümeni, erlere dayak atmadan önce sol gözü seğiren asteğmeni hatırlayıp susuyor.</p>

  <p>Nezarethaneye vardılar bile. Sürgüyü, kilidi açıyor. Daha önce yaptığı gibi itmiyor Mustafa’yı. &ldquo;Gir hadi.&rdquo;</p>

  <p>Duman basmış içeriyi. Göz gözü görmüyor. Tavandaki kirli, kararmış ampul aydınlık yerine karanlık saçıyor sanki.&nbsp;Mustafa yeni gelenler olduğunu görüyor. Yere bağdaş oturmuş iki yeni karaltı. Seçemiyor yüzlerini. Aldırmıyor. Az&nbsp;sonra alışacak gözleri loşluğa, birbirlerini görmeye, tanımaya zamanlan var nasıl olsa.</p>

  <p>Ekrem, nezarethanenin tahta sırasına, ötekileri hiç düşünme den boylu boyunca uzanmış. Zekeriya, sıranın ucuna ilişmiş, oturuyor. Abdullah’ı görür görmez ayağa fırlayıp hazırda geçiyor. Hüseyin, beş adımlık yerde sigara içerek volta atıyor. Mustafa’ya bakıyor, sorular birikmiş gözlerinde. Mustafa, Hüseyin’e de bakmıyor. Ali’yi arıyor gözleri.&nbsp;Ali yok. Kapının açılmasına aldırmadan, aralarında fısır fısır&nbsp;konuşan iki yabancının yanına, yere çömeliyor.</p>

  <p>Abdullah, Ekrem’i sarsarak uyandırıyor. Sıçrayarak uyanan Ekrem karşısında Abdullah’ı görünce toparlanıyor.</p>

  <p>&ldquo;Ne var, ağbi?&rdquo;</p>

  <p>&ldquo;Müdürüm senin gidebileceğini söyledi.&rdquo;</p>

  <p>Bunu söylerken yan gözle Mustafa’ya bakıyor. &ldquo;Suçsuzlar gidiyor bak&rdquo; dercesine. Mustafa gözünde ufaldı yeniden. Mustafa’nın umurunda değil. Zekeriya’yı buluyor attığı taş.</p>

  <p>&ldquo;Ağbi, beni sordun mu, ağbi? Ben bu akşam İskenderun’dan geldim biliyorsun, ağbi. Bir şeyden habarım olmadığını diyivereydin. Ben bu Mustafa’yı falan tasvip etmem, ağbi. Benim hısmım değil, kanının hısmı. Anarşikliğini bildiğimden ağzımı bile açmadım yemekte. Ama eve varayım,&nbsp;karımın ağzını burnunu dağıtmazsam bu herifi eve kodular diye.&rdquo;</p>

  <p>Açlıktan, sinirden, yorgunluktan ve biraz da Zekeriya’nın konuşmasından midesi bulanıyor Mustafa’nın. Yazamadığı&nbsp;ifadeyi şöyle yazacak şimdi isteseler: &ldquo;Ben, Zekeriya ve Ekrem bir örgüt kurmaya karar verdik. Amacımız Adana işçilerini Marksist-Leninist yapmaktı.&rdquo; Nokta. Bu kadarı bu&nbsp;Zekeriya dürzüsüne yeter. Ama bunu bu beceriksiz&nbsp;polisler bile yutmaz. Hem hak etmedikleri bir iltifat olur bu ikisine de.</p>

  <p>En iyisi durmamak bunların üstünde. Yanlarına çömeldiği iki yabancıya kulak verdi. Kürtçe konuşuyorlardı. Sorguya çağrılmadan önce ağzından çıkarıp duvara yapıştırdığı sakızı buldu, çiğnemeye başladı.</p>

  <p>&ldquo;Abi, bi yol beni de anlataydın, abi...&rdquo;</p>

  <p>Abdullah’ın gözü Mustafa’da. Bu daracık yere tıkılmış adam korkutmuyor onu artık. Ama onu korkutamıyor da,&nbsp;bozulması bundan.</p>

  <p>&ldquo;Senin için konuştum. Anlayışlı adamdır Zekâi Bey, meraklanma sen. Amirin hasıdır. Suçsuzu gözünden anlar.&rdquo; &ldquo;Gözünü seveyim abi, bir daha konuş. İskenderun’da yeni&nbsp;işe girdim. Geç kalmak olmaz.&rdquo;</p>

  <p>&ldquo;Telaş istemez, bunların durumu belli olsun hele.&rdquo; Yeniden göz atıyor Mustafa’ya. Aynı anda gözü takıldı Hüseyin’e. Yüreği taşlaşıverdi. Bundan söz etmeyi unutmuştu&nbsp;Zekâi Bey’e. Ne yapmalı şimdi? Zekâi Bey yapacağını yapar artık. Şimdi Zekâi Bey’e varıp, &ldquo;Bir adam daha var,&rdquo; sözünü nasıl etmeli? Adam sorduğumda aklın nerdeydi, demez mi? Bu&nbsp;kez ya atar, ya sürer beni. Daha yakında, Zekâi Bey’in eline&nbsp;ayağına kapanıp zor affettirmişti kendini. Şimdi mümkün değil affetmez. Hem evi bas, hem de toparladığın adamları tamı&nbsp;tamına amirine bildirme. Çıbanlı suratı karardıkça kararıyor&nbsp;Abdullah’ın. Zekeriya’ya yükleniyor o hırsla. &ldquo;Ne işin vardı bu&nbsp;komünistlerle peki? Hergele! Bak şimdi çaresine!&rdquo;</p>

  <p>Benzi kül olan Zekeriya’ya bakmıyor bile. Ceketini ilikleyen Ekrem’le çıkıp sürgülüyor nezarethanenin kapısını. Hiçbirine allahaısmarladık demeden gitti Ekrem. Kimsenin umurunda da değil. Bir Zekeriya, bu davranışın kendini&nbsp;suçlulara daha yaklaştırdığı duygusunda. Yığılıp kalıyor Ekrem’in boşalttığı tahta sıraya.</p>

  <p>Çeneleri ağrıyor Mustafa’nın. Ağzının pasını alsın diye çiğnediği sakızı yeniden yapıştırıyor duvara. Sigara yakıyor yeniden. Hüseyin tam tepesinde durdu voltayı kesip.&nbsp;Mustafa başını kaldırıp bakmıyor. Bakmak istemiyor. Aklı Ali’de. Suçluluk duyuyor. Hüseyin de suçluluk duymalı.&nbsp;Akşam Aliler’e gitme işini çıkartan, işgüzarlık edip Mustafa&nbsp;geldi diye haber uçurtan kendisi. Ali, Mustafa’nın tahliyesini duyar da çağırmaz mı? Oysa bir süre, bir süre belki uzak&nbsp;durmalıydı Ali’den. Ama Hüseyin hiçbir şey düşünmesine&nbsp;fırsat bırakmamıştı. Onun bütün derdi, Adana’da sürgünde&nbsp;sandığı çenesini her fırsatta işletmek. Bütün öğleden sonra, yazıhanede zevzekliğe doymadı. Devrimcilik şuymuş, şu&nbsp;değilmiş. Şu yanlışmış, şunun olacağı belliymiş. Örgüt, teori, halk, daha bir yığın sözcük sıralayarak karanlık günlerdeki korkaklıklarını gizleyenler. Başarılı ya da başarısız,&nbsp;ama bir şey yapmış olanları hiç hakları olmadan eleştirenler. bunları tanıyor Mustafa. Hüseyin’in de bunlardan farkı&nbsp;yok. Öğleden sonra yaptığı bundan başka ne? Aklınca akşam da sürdürecekti eleştirisini. Aliler’de gösterecekti kendini. Mustafa’nın yanlış yolda olduğunu kanıtlayarak örtecek aklı sıra korkaklığını.</p>

  <p>Hırsla ardı ardına solukluyor sigarasını. Duman doluyor ciğerine. Boğulur gibi öksürüyor ardından.</p>

  <p>Hüseyin hâlâ tepesinde. Öksürürken ağzından tükürükler saçıyor, Hüseyin’in üstündeki maksi pardösüsünün eteklerine. Nerden de bulmuş bu pardösüyü? Boş zamanlarında,&nbsp;Atatürk Bulvarı’ndaki pastanede oturarak, taşrada bunalan&nbsp;aydın avukat pozlarına giriyordur bununla. Ayaş Koleji’nin&nbsp;pasta düşkünü kızlarına bıyık buruyordur çayını içerken.&nbsp;Onlardan birini alabilmek, en azından tavlayabilmek için&nbsp;can atıyordur. Kızmak istiyor Hüseyin’e. Haklı haksız, kızmak istiyor. Hüseyin’e kızmak kolay geliyor şimdi. Kafasını&nbsp;buna yormakta fayda görüyor. Ali’yi unutmakta.</p>

  <p>Yalnız Ali’yi mi? Karısıyla kızını da düşünüyor artık. Kızını unutabilir. Onu tanımıyor aslında. Bir-iki kez parmaklıklar arasından gördü, o kadar. İçerdeyken, arada kızını düşünüp üzülürdü. Başka sıkıntılarına bulduğu bir addı belki yalnızca, kızını düşünmek.</p>

  <p>&ldquo;Ne sordular?&rdquo;</p>

  <p>&ldquo;Ne sorulur?&rdquo;</p>

  <p>Tepeme dikilmiş, &ldquo;Ne sordular?&rdquo; diye kafa şişiriyor. Kendinden başka hiçbir şey umurunda değil. Başına geleceğin derdinde. Karım, kızım, bütün olanlar, olacaklar, devrimci&nbsp;hareket umurunda bile değil. Hüseyin’in korkmasını istiyor.</p>

  <p>&ldquo;Canım anlatsana. Bekliyoruz deminden beri.&rdquo;</p>

  <p>&ldquo;Yok anlatacak bir şey.&rdquo;</p>

  <p>Çömeliyor Hüseyin. Mustafa’nın kulağına fısıldıyor.</p>

  <p>&ldquo;Bunlardan çekiniyorsan polis falan değiller. Bizden sayılırlar. Biriyle konuştum, maliyeciymiş. Silahtan gelmiş.&rdquo;</p>

  <p>&ldquo;Ne zamandan beri silahlıları kendinden sayıyorsun?&rdquo;</p>

  <p>Bağırıyor Mustafa. Sağ yanındaki Kürtçe fısıldaşma kesiliyor. Hüseyin tedirgin.</p>

  <p>&ldquo;Ne oluyorsun? Öyle değil..&rdquo;</p>

  <p>&ldquo;Yaaa?&rdquo;</p>

  <p>&ldquo;Öyle silah değil. Evinde arama yapmışlar. Bir tabanca bulunmuş.&rdquo;</p>

  <p>&ldquo;Tabanca silah değil mi?&rdquo;</p>

  <p>&ldquo;Ne zora koşuyorsun? Hesap uzmanıymış. Buraları biliyorsun. Vergi, kayıt derken bir-iki kodamanın canını sıkmış. Onlar da solcudur, diye emniyete ihbar etmişler. Daha önce ölümle tehdit edildiğinden tabanca edinmiş. İşte bulunan tabanca bu.&rdquo;</p>

  <p>&ldquo;Tabanca ya. Kuyruğu kaptırmamak için silahlanmış işte.&rdquo;</p>

  <p>&ldquo;Çevirme şimdi. savunmak zorunda kalmış kendini. Öyle değil mi, Veyis kardeşim?&rdquo;</p>

  <p>Hüseyin’in Veyis dediği aldırmıyor konuşmaya. Uzun, ince yüzlü biri. Gülümsüyor. Yanındaki, kaba saba görünüşlüsü cevaplıyor Hüseyin’i:</p>

  <p>&ldquo;Silahi benimdür.&rdquo;</p>

  <p>Mustafa ilgi duyuyor iki yabancıya. Aydın görünüşlüsü, deminden beri yanındakine Kürtçe bir şeyler anlatmak isteyen maliyeciymiş demek. Arkadaşının Hüseyin’e verdiği karşılık onu üzmüş gibi. Belli ki bu konuda çene yoruyor&nbsp;deminden beri. Başını sallayıp yeniden başlıyor konuşmaya,&nbsp;müzikli, inandırıcı bir sesle. Bir ninni gibi geliyor konuşması Mustafa’ya. Gözleri kapandı kapanacak.</p>

  <p>Canı sıkılan Hüseyin yeniden başlıyor voltaya. Dayanamayıp başında dikiliyor yeniden.</p>

  <p>&ldquo;Sigara versene.&rdquo;</p>

  <p>&ldquo;Duman dayanılır gibi değil.&rdquo;</p>

  <p>&ldquo;Sen de içiyorsun.&rdquo;</p>

  <p>&ldquo;Yeni geldim ben. Ama haklısın, ben de içmeyeceğim.&rdquo;</p>

  <p>Bitmemiş sigarasını söndürüyor ayağıyla. Hüseyin’e sigara vermiyor. Bu gece Hüseyin olmasın istiyor. Bu gecenin sonunda, Hüseyin’le birlikte, Hüseyin’le örgüt kurmak ya da&nbsp;gizli toplantı yapmak, ne olursa olsun, ortak bir suçtan tutuklanma&nbsp;k düşüncesi ağırına gidiyor.</p>

  <p>Omuz silkiyor Hüseyin.</p>

  <p>&ldquo;Amma değiştin. Ne kızıp duruyorsun? Eski tüfekler gibi. Hapse düşüşünden bütün dünya sorumluymuş gibi. İnsan&nbsp;düşmanı kesilmişsin.&rdquo;</p>

  <p>&ldquo;Hadi ordan. Kime düşman olunacağını bilirim ben. Öğreniyorum en azından.&rdquo;</p>

  <p>&ldquo;Öyleyse ne bu öfke?&rdquo;</p>

  <p>Ayağa kalktı Mustafa. Sigara paketini uzattı Hüseyin’e.</p>

  <p>&ldquo;Boş ver. Yak bir sigara.&rdquo;</p>

  <p>Niye yükleniyor ki Hüseyin’e. Devrimci olmasa da namuslu biri sayılmaz mı Hüseyin? Beğenmiyordu onu, evet, ama kendini beğeniyor muydu? Yaptıklarını yeterli buluyor&nbsp;muydu? Ne anlamı var Hüseyin’in üstüne gitmenin? Faydasız üstelik. Daha adam, daha sağlam olmak. Geç de olsa. Asıl&nbsp;sorunum bu.</p>

  <p>&ldquo;Beni ne zaman çağıracaklar?&rdquo;</p>

  <p>&ldquo;Bilmiyorum.&rdquo;</p>

  <p>&ldquo;Sana beni sordular mı?&rdquo;</p>

  <p>&ldquo;Hayır.&rdquo;</p>

  <p>&ldquo;Biliyorum. En son çağıracaklar beni. Seni burda pek bilmezler ama, benim dosyam kabarık burda. Barodan bir arkadaş söyledi geçenlerde. Dikkat et, dedi. Benim yazıhaneyi de dinletiyorlarmış.&rdquo;</p>

  <p>&ldquo;Onun için mi bütün öğleden sonra sormadık soru bırakmadın?&rdquo;</p>

  <p>Susuyor Hüseyin. Bozuluyor Mustafa’ya.</p>

  <p>Sorguyu anlatsa ne olacak sanki? Bana yüklenip duracağına. Sanki onu buraya biz getirdik. Provokatör müyüz biz? Kendine baksa ya? Onun yüzünden gelmedik mi buraya?&nbsp;Hapisten çıkıp doğru bize gelen kim? Burda gözaltında olduğumuzu bilmezmiş gibi. Hapisten yeni tahliye olan daha&nbsp;dikkatli olmalı. Çevreyi kollamalı. İzlendiğini bilmeli. Onu&nbsp;uyarmak bana düşmezdi ki. Adam çıkmış gelmiş. Gelme mi&nbsp;diyeceksin? Polis bir şey var sandı. Adana gibi bir yerde. Üstelik işçi evine gidince. Akraba olduğunu ne bilsinler? İnanırlar mı? Üstelik de Oya. Gözetim altında zaten, o da gelince, adamlar kuşkulanmakta haklı.</p>

  <p>Buraya kapatıldığından beri ilk kez düşünüyor Oya’yı. Onu Aliler’e getirenin kendi olduğunu düşünüyor şimdi.&nbsp;Kadın, otelinde uyuyacaktı. Dışarıya falan çıkacağı yoktu.&nbsp;Ne demeye onu da getirdim? Kadının başı dertte zaten.</p>

  <p>Pişmanlık yayılıyor içine. İlk kez suçluluk duyuyor. Derin derin çekiyor dumanı içine. Canını sıkan düşünceleri başından savmak istiyor, dumanı dağıtarak. Üzülmenin anlamı&nbsp;yok. Sonuç olarak onu zorla getirmedim. İyilik yapmak istedim. Cam sıkılıyordur diye. Değişiklik olur, dedim. Gelmemek elindeydi. Karar vermek onun işi, sonuç olarak koskoca kadın. Doğruyu yanlışı kendi bilmeli.</p>

  <p>Ayıp ettiğinin farkında Hüseyin. Ama Mustafa sorgudayken, Ali’nin çığlıkları yankılanırken kötü bir korku sarmıştı içini. Kendi boyutlarını genişletip duran bir korku. Sekiz yıl, on beş yıl mahpusluklara, yıkılmış, piç olmuş bir yaşama&nbsp;biçimlenip duran. Şimdi Mustafa’dan beklediği, bu korkuyu&nbsp;yola yordama sokmaya yardımcı olması. Sınırlarını çizmesi&nbsp;korkunun. Oysa ne yapıyor? İyice bulanıklaştırıyor kafasını.&nbsp;Korkuyla birlik oluyor.</p>

  <p>&ldquo;Benim hakkımda ne sordular?&rdquo;</p>

  <p>Mustafa öfkeli.</p>

  <p>&ldquo;Hiç.&rdquo;</p>

  <p>&ldquo;Nasıl hiç?&rdquo;</p>

  <p>&ldquo;Hiç işte. Ne olsun istiyorsun?&rdquo;</p>

  <p>&ldquo;Yahu söyle de biz de ona göre davranalım.&rdquo;</p>

  <p>&ldquo;Nasıl davranırsan davran.&rdquo;</p>

  <p>&ldquo;Korkak sen de!&rdquo;</p>

  <p>Mustafa gülüyor. Elinde değil. Gerginliği boşalıveriyor. Bir bu eksik bu gece. Hüseyin’in onu korkaklıkla suçlaması. Gülünç derecede aşağılık, aslında sadece gülünç bir durum bu. Hüseyin’in bunca korkması ve Mustafa’yı korkaklıkla suçlaması. Şaşacak bir şey yok bunda. Durumu büyütecek Hüseyin, sadece kendisini düşünüp herkesi suçlayacak. Yine de Hüseyin’e, Zekâi Bey’e de, Abdullah’a da bozulduğundan daha çok bozuluyor. Adam olmaz bu Hüseyin. İsterse kırk ton kitap okusun. Varabileceği en ileri nokta sol&nbsp;bir partiye oy atmaktır, gizlice. Sıkışırsa onu da vermez. Üstelik bu davranışına bilgiççe bahaneler bulur. Hüseyin’in,&nbsp;en kısa zamanda, ukala bir hain olacağına inanıyor şimdi&nbsp;Mustafa. Onu kollamaya karar veriyor. Başını çeviriyor Hüseyin’den. Ter akıyor alnından. Yoksa? Bu akşamki yemeği&nbsp;düzenleyen kim? Hüseyin. Belki polis, belki polise çalışıyor.&nbsp;Adana gibi yerde, işçi akrabaları olan Hüseyin gibi biri. Üstelik az çok aydın, az çok Marksizm’den çakan. Ondan âlâsını mı bulacaklar. Ondan sonra gelsin parlak davalar, hatta milletvekilliği. Hatta, belki de daha fakültedeyken başladı bu işe. Hem her şeyin içinde, hem her şeyin dışında değil&nbsp;miydi hep? Herkesin seçimini yapıp tavrım ortaya koyduğu&nbsp;dönemlerde uzlaşmaz grupların oluştuğu dönemlerde, sadece sosyalist kalmayı beceren Hüseyin’in akrabalığı yeterli bir&nbsp;güvence mi? O zaman kim sosyalist değildi ki? Kimse kimseye sosyalist olup olmadığını sormuyordu bile. Çok daha&nbsp;güncel sorular vardı. Ama bizimki, hep geride, hep hesaplı,&nbsp;hep eveleme geveleme ustası.</p>

  <p>O zamanlar boşuna dövmeye kalkmadılardı onu. Kimbilir, belki polisliği gitmişti kulaklarına. Kurtarmamalıydım.</p>

  <p>Elinin tersiyle alnından akan teri sildi: Haksız olduğunu biliyor Mustafa. Bozgun asıl bende. Bu beklenmedik baskın,&nbsp;kanınla ilgili sıkıntılı kuşkular hep beni şaşırtan. Yılgınlık&nbsp;herkese kuşku duymakla başlar. Hüseyin’e bakıyor şimdi,&nbsp;gülümsemeye çalışarak.</p>

  <p>&ldquo;Sormadılar seni. Daha doğrusu Birinci Şube Müdürü sormadı.&rdquo;</p>

  <p>&ldquo;Kim sordu?&rdquo;</p>

  <p>&ldquo;Kimse. Beni sadece o sorguya çekti.&rdquo;</p>

  <p>&ldquo;Beni de çağırınca ne diyeyim?&rdquo;</p>

  <p>&ldquo;Hiç. Söyleyecek bir şey yok.&rdquo;</p>

  <p>&ldquo;İşkenceye getirirlerse. İnsana her şeyi söyletiyorlarmış.&rdquo; &ldquo;Neyi ulan? En fazla, evet en fazla, ‘Gizli toplantı yapıyorduk,’ dedirtirler. Sonunda bu da fos çıkar. Of sıktın ama.&rdquo;&nbsp;&ldquo;Sen bilmiyorsun ama. Neler yapıyorlarmış.&rdquo;</p>

  <p>Gerçekten kızmak mümkün değil Hüseyin’e. Ağzını, Mustafa’yı öfkelendirmek için açıyor sanki.</p>

  <p>&ldquo;Ne yapalım biz de itiraf ederiz.&rdquo;</p>

  <p>&ldquo;Deli misin? Örgüt kurmaktan sekiz yıl verirler.&rdquo;</p>

  <p>&ldquo;Ne yapalım, kardeşim? Toplamasaydın bunca adamı bir araya."</p>

  <p>Korkuyor Hüseyin. Mustafa’nın alay ettiğini sezemeyecek kadar.</p>

  <p>&ldquo;Ben mi topladım? Aşkolsun. Ben sadece Ali’ye gidelim dedim. Daha doğrusu, o ille Mustafa’yı getir, dedi.&rdquo;</p>

  <p>&ldquo;Peki ya Oya?&rdquo;</p>

  <p>Susuyor Hüseyin. Suçüstü yakalanmış gibi.</p>

  <p>&ldquo;Senin, örgütün Adana yöneticisi olduğunu düşünüyorlar.&rdquo; &ldquo;Çıldırtma insanı. Hangi örgütün? Örgüt yok ki.&rdquo;</p>

  <p>&ldquo;Sen de söyledin ya, istediklerini söyletebilirler.&rdquo;</p>

  <p>Sapsan Hüseyin’in suratı. Zekeriya bankın üstünde horluyor. Gülmek istiyor Mustafa, Zekeriya’nın horultusu gibi ilkel kahkahalar atmak.</p>

  <p>&ldquo;Şu Zekeriya bile senden yürekli vallaha. Hiç olmazsa yatıp horluyor. Kafa ütülemiyor senin gibi.&rdquo;</p>

  <p>Yok. Aslında Hüseyin’e yüklenmenin hiçbir anlamı yok şu an. Yeniden bir sigara uzatıyor ona. Ne korkutmak, ne&nbsp;alay etmek istiyor şimdi. Anlamsız ve kolay bir şey Hüseyin’le uğraşmak.</p>

  <p>&ldquo;Meraklanma, seni sormadı. Adın bile geçmedi. Sanırsam sorguya da çekmeyecekler seni.&rdquo;</p>

  <p>&ldquo;Nerden çıkarıyorsun?&rdquo;</p>

  <p>&ldquo;Sorgu bitti.&rdquo;</p>

  <p>&ldquo;Beni çağırmadılar ama.&rdquo;</p>

  <p>&ldquo;Seni atladılar ya da unuttular, önemi de yok onlar için.&rdquo; Kıpkırmızı oluyor Hüseyin. Bir rahatlamanın hemen ardından gelen azgınlıkla.</p>

  <p>&ldquo;Niçin unutsunlar beni? Onlar açısından en az üçüncü derecede önemli sayılırım.&rdquo;</p>

  <p>&ldquo;Ne önemi?&rdquo;</p>

  <p>&ldquo;Baskında ele geçirdikleri arasında üçümüz önemliyiz.&rdquo;</p>

  <p>&ldquo;Yok canım?&rdquo;</p>

  <p>Mustafa’nın alayını seziyor Hüseyin. Öfkeli şimdi.</p>

  <p>&ldquo;Başta üçümüzü götüreceklerdi sadece. Ali’nin ukalalığı olmayaydı.&rdquo;</p>

  <p>Artık ne bezginlik, ne umursamazlık, ne de alay etme isteği bıraktı bu sözler Mustafa’da. Öfke tek başına kapladı içini. Bir anda yakasına sarılıverdi Hüseyin’in.</p>

  <p>&ldquo;Ulan, bir de utanmadan ukalalık etti diyorsun Ali için.&rdquo;</p>

  <p>Mustafa sorgudan döndüğünden beri aklı büsbütün karışan Hüseyin kekeliyor.</p>

  <p>&ldquo;Ne kızıyorsun... canım? Polise karşılık vermeseydi... yani ses etmeseydi, demek istiyorum... Götürecekleri yoktu ki onu. İstedikleri bizdik.&rdquo;</p>

  <p>&ldquo;Bizdik ha? Biz neyiz? Kimiz sersem? Sen nesin? Kimsin? Seni niçin istesinler? Sen ne işe yararsın? Cirmin yaksa yaksa nereyi yakar? Budala!&rdquo;</p>

  <p>&ldquo;Orası belli olmaz.&rdquo;</p>

  <p>Ne kadar korkarsa korksun, kendisine özel bir önem vermekten vazgeçemeyenlerdendi Hüseyin.</p>

  <p>&ldquo;Kalın kafan almıyor mu? Sorgu bitti diyorum. Ne yazık ki, senin gibi ukalalara değil, Ali gibilerine dayak atıyorlar&nbsp;daha çok.&rdquo;</p>

  <p>&ldquo;Ali dayak mı yedi?&rdquo;</p>

  <p>&ldquo;Duymayan kalmadı, bir sen mi duymadın?&rdquo;</p>

  <p>&ldquo;Ne bileyim? Herkes olabilir. Bıraksana yakamı.&rdquo;</p>

  <p>Mustafa, Hüseyin’in yakasını saldı. Yeniden çömeldi yere. Suratını görmek istemiyor Hüseyin’in. utanmadan karşıma geçmiş, bir de Ali’yi başına gelenlerden dolayı suçlamaya kalkıyor. Bu işin dal budak salmasını, Hüseyin’in şöyle gerçek bir uygulamadan geçmesini isteyecek nerdeyse. Ama hayır, Hüseyin’in hak etmediği deneylerden geçmesi gereksiz.&nbsp;Şimdi işkenceyi bile yakıştırmıyor ona. Evet. İşkence herkesin olamaz, işkence bile. Herkes işkenceden geçemez. Bu bir&nbsp;fasıldır, ancak bazılarının geçebileceği bir fasıl. öğrenmeyi ve aşmayı hak edenlerin. Genel ve dağınık bir bela değildir bu; önemli ve soylu bir acıdır. Niçin bunca seviyoruz ayrıcalıkları?</p>

  <p>Gece uzadıkça sapıtıyorum, diye düşündü. En iyisi düşünmemek, en iyisi Hüseyin’in sorguya çağrılmaması. Bundan âlâ ceza can sağlığı. Çağrılırsa, artık, sonradan, sorguyu kimbilir nasıl saptırır, nasıl ballandıra ballandıra anlatır, şuna buna, bu boktan geceye bile önemli bir çile havası vermeye kalkışır.</p>

  <p>Bir şeye, hele Hüseyin’e takmak gerekliymiş gibi yorup duruyor kendini. Kendi yaptığı neydi peki? Tahliye olur olmaz, saçma sapan nedenlerle Adana Emniyeti’ne düşmek ve Hüseyin’le uğraşmaktan başka. Ayrıntılarda boğulmaktan.</p>

  <p>Ayrıntılarla uğraşmak çoğu kez bir sapmadır, demişti Doğan. Niye özeniyorsunuz burjuva entelektüelleri gibi düşünmeye? Biz bundan kurtulmak için bunca çaba gösterirken. Ayrıntılardan sıyırdım yakamı, derdi Doğan. Basit, sade olmaya çaba gösteriyordu. İstanbul’da fabrikatördü babası. Şiir&nbsp;yazarmış eskiden, edebiyatçıymış. Eski durumunu bilenler,&nbsp;yığınla şey anlatırlardı hakkında. Eskiden nasıl içtiğini, nasıl&nbsp;yoz bir yaşantısı olduğunu falan. Belki bu yüzden, en sık kullandığı sözcük, &ldquo;insanı değiştirmek&rdquo;ti. Hapiste Doğan’ı sevmeyen çoktu. Hapishane koşullarının sertleşmesinden hoşlandığı, keskinliğe özendiği söylenirdi. Ayrıca ortak paranın,&nbsp;meyve, süt gibi şeylere harcanmasına karşı çıkardı. Bir ara bu&nbsp;tavrını o kadar ileri götürmüştü ki, koğuşta tartışma çıkmış,&nbsp;Sivaslı Nuri üstüne yürümüştü Doğan’ın.</p>

  <p>&ldquo;Heveskâr sen de. Biz burda sefilleri oynamaya özenmiyoruz senin gibi. Acıyı, zoru, açlığı falan bebelikten biliriz. Burda talime gelmedik. İçeri düştüğümüze de bayılmıyoruz.&nbsp;Ne kadar az zararla sıyırtırsak o kadar iyi, anladın mı?&rdquo;</p>

  <p>Belki haksızdı Nuri. Doğan’ın burjuva alışkanlıklarını yenmek için gösterdiği çabayı anlamak gerekirdi. Ama Nuri de haklıydı, onun gıdasız kalma, zor koşullara alışma talimine, böyle bir gösterişe özenmesi beklenemezdi. Nuri&nbsp;için, &ldquo;bilinçsiz&rdquo; demişti Doğan. Büsbütün beynine sıçratmıştı kanını.</p>

  <p>&ldquo;Ulan, sen bizim orayı bilir misin? Bizim hapse düşmemiz için mahalle bakkalının iki sözü kâfidir. Bizim, senin gibiler&nbsp;gibi bilmem kaç cilt Marks, Lenin falan paralamamız gerekmez hapse düşmemiz için. Birinin az nasırına bas, biraz göze bat, yeter.&rdquo;</p>

  <p>&ldquo;Sana iftira etmişler, gerçekten senin niçin hapse düştüğünü anlamıyorum!&rdquo; demişti Doğan, alayla... İşte o zaman, ranzasından fırlayan Nuri yapışmıştı Doğan’ın yakasına.</p>

  <p>&ldquo;Ulan, böyle siyasi koğuşu falan değil, hasından bir taşra hapishanesine düştün mü hiç? Orda herkes ‘iftira’dan yatar. Ben de iftiradan düştüm, tamam mı? Tahliye olmak istiyorum. Çıkınca Sivas’a gideceğim. Beş nüfusa bakacağım. Burda açlık oynayıp ciğer delmeye, keskinlik edip cezamı&nbsp;uzatmaya da niyetim yok. Ortak paradan artanla süt alınacaksa, domates falan alınacaksa, iyidir, gerektir. Fazla gak&nbsp;guk istemez.&rdquo;</p>

  <p>&ldquo;Peki ya hareket?&rdquo; demişti Doğan. &ldquo;Artan paramız, fazla paramız varsa, onu dışarıya, harekete katmalıyız.&rdquo;</p>

  <p>&ldquo;Ulan, dünyada hapishanecilerin parasıyla yürüyen hareket duydun mu? Bu parayı zaten sizin babalarınız göndermiyor mu? Tepelerine dünyayı yıkmak istediğiniz babalarınız? Madem öyle enayiler, söyleyin onlara, dolambaçlı yoldan değil, doğrudan doğruya harekete yardım yapıversinler!&rdquo;</p>

  <p>Sonra da dinlememişti Doğan’ın karşılığını. &ldquo;Bak arkadaş...&rdquo; diye bir şeyler anlatmak isteyen Doğan’a sırtını dönmüş, polis radyosunu açarak Aliye Akkılıç’tan türküler dinlemişti.</p>

  <p>Mustafa ikisine de tam hak vermemişti. İkisi de az doğruyla az yanlışı karıştırıyorlardı. Ortak bir şey yakalamıştı ikisinde de: Korku.</p>

  <p>Doğan, aşmak istediği, karşı çıktığı dünyanın yakınlığından, kendisini yeniden ele geçirmesinden korkuyor, bu korkuyla, gerekli gereksiz saldırılara geçiyordu; bir damla içki bile içmemesi gereken bir alkolik gibi, o dünyanın alışkanlıklarından bucak bucak kaçıyor, belki de bunlara yeniden kaptırmaktan korkuyordu kendini. Sivriliği, keskinliği, sınıfıyla bağlarını bir daha onarılamayacak biçimde koparmak isteğindendi, bu bağların nasıl zor koptuğunu biliyordu, belki.</p>

  <p>Nuri? Hayattan korkuyordu o. Kısaca hayatın zorluklarından, yeniden iş bulamamaktan, eline bakanları sefil etmekten korkuyordu. Zaten yanık bulduğu bir yaşamı, bir de, faydasız eylemler sonucu iyiden iyiye yakmaktan korkuyordu. Atak değildi, ataklık hep lüks olmuştu onun için. Özlemleri vardı, bastırılması güç özlemleri. Güzel bir kadın, iyi&nbsp;yemek, giyinmek gibi şeyler, öyle elinin tersiyle itiliverilecek&nbsp;nimetler değildi onun için.</p>

  <p>&ldquo;Ulan,&rdquo; diyordu, &ldquo;ben bu Doğan’ın s..tir etmek istediklerini hep özledim, tamam mı? Ayıp değil bu. Biz görmedik, görmediğimiz için, daha doğrusu aslan payını hep başkalarında gördüğümüz için solcu olduk. O aslan payından vazgeçmeye niyetli diye alkış beklemesin benden. Vazgeçecekse vazgeçsin, ama benden vazgeçmemi beklemesin. Neden&nbsp;vazgeçeceğim ki be?&rdquo;</p>

  <p>Gök gürledi dışarda. Mustafa ürküverdi. Doğan’la, Nuri’nin korkularını düşünmek de ne oluyor şimdi? Korku üstüne düşünmek, Mustafa korkuyor. Pisi pisine yeniden tutuklanmaktan, karısını bile görmeden, bir kadınla, bunca zaman sonra herhangi bir kadınla yatamadan, yeniden tutuklanmaktan. Bütün yorgunluğu çekilmez bir gerginliğe&nbsp;dönüşüyor. Yatmak istiyor, bir kadınla, kiminle olursa olsun. Bu açıdan, karısı hiç önemli değil şimdi. Aylarca özlediği, düşlerinde yücelttiği karısı. Düşünemiyor onu şimdi. Ansızın bütün benliğini saran istekle bütünleştiremiyor. San,&nbsp;uzun boyunlu bir kadın düşünüyor, Oya gibi. Mustafa irkildi, hiç tanımadığı, bambaşka gözle bakması gereken Oya’yı&nbsp;istemek. Zekâi Bey’e hak vermek. Karısı esmerdi, boyu da&nbsp;kısaydı oldukça. Son zamanlarda, doğumdan sonra çenesi sarkmıştı hafiften. Görüşte dikkatini çekmişti. Şimdi beynini zorlasa da karısıyla yaşamış olduğu tat verici bir birleşmeyi hatırlamayacak. Belki de hiç olmadı böyle bir şey. Zaten ne kadar birlikte kaldılar ki? Bütün kafasını, duygusunu harekete verdiği aylar. Karısı? Çoğu kez aklı başka yerde, karısının sessizce katlandığı sevişmeler. O aylar boyunca konuşmadan yenmiş yemekler, gazete okurken içilmiş sabah çayları gibi.</p>

  <p>Oya’yla nasıl olur? Nasıl olabilir? Göğsü kalın kazağının altında belirsizdi. Bacakları adalelidir. Sevişirken yorulmaz, hatta zorlar beni. Böylesinin karşısında utanmak, beceriksiz düşmek var. Oya’yı sevişirken, çıplak düşünmek zor aslında Mustafa için. Uzak, dokunması, bilmesi zor bir şey&nbsp;Oya'nın çıplaklığı. Boynunu hatırlıyor ama, biçimli kulaklarını. Şimdi bir kadın isteğiyle Oya’yı bağdaştırmak nice ürkütücü olursa olsun, hiçbir kadını istemediği kadar isteyiverdi Oya’yı. Utandı. Saçmayla başlayan gecenin sonu neye&nbsp;varacak böyle giderse? Kapandıkça geceyi zorlaştıran tespih-böceğini açmalı beyninde. Çevresine bakındı.</p>

  <p>Yanındakine durmadan bir şeyler anlatmaya çalışan yabancının oldukça temiz giyimli oluşu dikkatini çekti. Sanki Kürt deyince, omzuna fişeklik asılı biri olması gerekirmiş gibi. Mustafa’nın biraz uzağında, çömelmiş oturuyorlar. İyi&nbsp;giyimlinin yuvarlak, kara gözleri var. Çok yumuşak bakışlı&nbsp;gözler. Bu gözlerin dışında, bir gram yağ bağlamamış vücudu, sinirli, gergin bir kişi havası veriyor ona. Yeniden gürlüyor gök. Ovaya sağanak boşanacak. Bütün ovayı kaplayan&nbsp;nem, tepedeki parmaklıklı nezarethane penceresinden doluyor içeri. Boğuluyor Mustafa. Soluksuz kalıyor.</p>

  <p>&ldquo;Gök gürültüsünden korktun mu, arkadaş?&rdquo;</p>

  <p>Yüzüm sapsan demek. Demin yanındakiyle konuşuyordu, ne zaman döndü ki bana?</p>

  <p>Daha dikkatli bakıyor yanındakinin yüzüne. Yuvarlak gözlerin kara değil, açık kahverengi olduğunu görüyor. Yumuşak, dost gözlerle hemen yakınlık kurmak, rahatlamak&nbsp;istiyor.</p>

  <p>&ldquo;Evet arkadaş, gök gürültüsünden, daha birçok şeyden korkanın.&rdquo;</p>

  <p>Daha daha çok şeyler anlatmak istiyor birden. Oya’yı istediğini, karısını. Şöyle ya da böyle, karısıyla kızıyla ilk karşılaşmadan korktuğunu. Hatırlamak istediği yanlışları. Sonra yine Oya’yı, aslında aşk nedir bilmediğini, hatırlamaya değecek bir sevişmenin nasıl olması gerektiğini bilmediğini anlatmak istiyor. Bütün bunlara ilgi duymayacağını bile bile,&nbsp;sıkıp usandırma pahasına. Tutukluluğu süresince hep kendisini bir şeye hazırladığını, hatta hazır sandığını, oysa şimdi hiçbir şeye hazır olmadığını, daha doğrusu soyut bir hazır&nbsp;olmanın anlamsız kaldığını falan.</p>

  <p>&ldquo;Yiğidin akıllısı korku bilir.&rdquo;</p>

  <p>Gülümsüyor şimdi. Mustafa’nın anlatmak işediklerini sabırla dinlemiş gibi.</p>

  <p>&ldquo;Veyis’ti adınız, yanılmıyorsam.&rdquo;</p>

  <p>&ldquo;O mu söyledi?&rdquo;</p>

  <p>Hüseyin’i gösteriyor biçimli başıyla. Alaysız, ama Hüseyin’i iyice çakmış gibi.</p>

  <p>&ldquo;Evet. Tabancadan geldiğinizi de.&rdquo;</p>

  <p>&ldquo;Duydum. Tabancayı bulduklarında korkmuştum ben de.&rdquo;</p>

  <p>&ldquo;Tabanca benimdir.&rdquo;</p>

  <p>Yine atıldı Veyis’in yanındaki kaba, dağlı görünüşlü adam. Veyis ona çaresizlikle baktı.</p>

  <p>&ldquo;İşte bu yüzden korkuyorum ya.&rdquo;</p>

  <p>Herkes biri için korkuyor, diye düşünüyor Mustafa. Ali için, karım için, asıl şafaktan sonraki Mustafa için korkuyorum.</p>

  <p>&ldquo;Korkmamızı gerektiren birileri oluyor hep.&rdquo;</p>

  <p>Bu ciddi sözleri iyi giyimi gibi aykırı duruyor Veyis’te.</p>

  <p>&ldquo;Nedir kötü olan?&rdquo;</p>

  <p>Ansızın bu yabancıdan sıkılıyor Mustafa.</p>

  <p>&ldquo;Çirkinlik.&rdquo;</p>

  <p>Susuyor Veyis, yanındakine yeniden anlatmaya başlıyor. Bunun hep aynı hikâye olduğundan emin Mustafa. Çirkinlik, bu anlamsız sözü söyleyip kendisini yeniden yalnız koyan bu adama bozuluyor. Tartışmak istiyor onunla.</p>

  <p>&ldquo;Çirkinlik mi? Tek başına hiç anlamı olmayan bir sözcük bu.&rdquo;</p>

  <p>&ldquo;Çirkinlik durumlardır. Bağlantılardır. Duran, doğurmayan, yeşermeyen bir şeydir. Setlerdir, engeller, barajlardır. Zorbalıktır, genişlemeyen çemberlerdir. Kendini böyle çemberlere kapatmadır.&rdquo; Çevresine bakındı. Başıyla Hüseyin’i&nbsp;gösterdi. &ldquo;Arkadaşınız gibi. Kendi için korkuyor. Bir duyguyu daraltmaktır çirkinlik. Bir duygu yayıldıkça güzeldir oysa. Güzel şeyler dar yerlere sığmaz. İnsanların mutluluğu gibi. Nice çoğaltırsan özünü onca iyi. Onca az bulaşırsın kötüye, çirkine.&rdquo;</p>

  <p>Mustafa şaşkın. Bu adamın ansızın böyle felsefe yapmasını beklemiyordu hiç. Daha dikkatle izliyor yüzünü. Kesin olarak güzel buluyor yüzünü. Elma kemikleri çıkık. Esmer teni&nbsp;şakaklarının üstünde gepgergin, ışıltılı. Elleri durmadan oynuyor. İnce, uzun, güzel hareketlere dönüşen eller. Bir&nbsp;heykel yuğururmuş, bir heykele yuğrulurmuş gibi. Bu ellere iyi&nbsp;yakışır silah. Tabanca konusu geliverdi aklına.</p>

  <p>&ldquo;Silahı seviyorsunuz demek.&rdquo;</p>

  <p>&ldquo;Çirkinle baş eden her şey gibi.&rdquo;</p>

  <p>&ldquo;Peki öldürmek?&rdquo;</p>

  <p>&ldquo;Sorun öldürmek değil, çirkine baş eğmemek. Önemli olan silahın kimin elinde olması. Çirkinliğin mi, güzelliğin mi?&rdquo;&nbsp;Adamın çirkinlik, güzellik sorununu böylesi çekiştirmesi&nbsp;yadırgatıyor Mustafa’yı. Yine de bu iki sözcük, Veyis’in ağzında düzlüğe çıkarıcı bir tılsım gibi şu an. Yorgunluk, tutunmak isteği, o kadar.</p>

  <p>&ldquo;Bir hesap uzmanı için fazla şairane sözler bunlar.&rdquo; &ldquo;Dağıtımla yaratılışı birbirine karıştıranlardan mısınız yoksa?&rdquo;</p>

  <p>Susuyor Mustafa. Saçma bir şey söylediğini biliyor. Yine de, mesleklerle kurulan bağlantılar vardır. Bazı adamlara yakıştırılan, oturan meslekler. Müfettişler, müşavirler, komisyoncular, tahsildarlar tarif edilebilir kişilerdir. Bunu söylemek istiyor, bırakmıyor Veyis.</p>

  <p>&ldquo;Öğretmen size neyi hatırlatır?&rdquo;</p>

  <p>İrkiliyor Mustafa. Veyis’in iri gözlerinin yuvarlağında tedirgin edici bir şey göremiyor.</p>

  <p>&ldquo;Öğretmen olduğumu biliyorsunuz demek?&rdquo;</p>

  <p>&ldquo;Hayır bilmiyorum.&rdquo;</p>

  <p>&ldquo;Öğretmen neyi hatırlatır diye niçin sordunuz öyleyse?&rdquo; &ldquo;Mesleklerle ilgili anıların değişebileceğini anlatmak için.&nbsp;Anılarla, tanımlamalarla doğrulan bulmak mümkün değil.&nbsp;Öğretmensiniz demek. Öğretmen deyince, üstünde bitler&nbsp;yürüyen kara bir şalvar anımsıyorum ben.&rdquo;</p>

  <p>&ldquo;Tuncelili misiniz?&rdquo;</p>

  <p>&ldquo;Evet, köyünden. Dağlıyız aslında.&rdquo;</p>

  <p>Yanındaki iyi giyimli adamla bitli, kara şalvarı pek bağdaştıramıyor Mustafa.</p>

  <p>&ldquo;Ben de şalvar giyerdim, çocukluğumda.&rdquo;</p>

  <p>&ldquo;Olabilir. Diyeceğim o değil. Yıllarca aynı kara şalvarı giydim. Anam arada şalvarımı yıkayıp güneşe asardı. Yine de bitler yürürdü şalvarın üstünde. Yıkanmış şalvar üstünde&nbsp;daha belirginleşen bitler. Bakardım bitlere. Anama, bitler suda niye boğulmadı diye sormak ister, soramazdım.&rdquo;</p>

  <p>&ldquo;Niye?&rdquo;</p>

  <p>&ldquo;Kürtçe konuşmamak için. Sade Kürtçe anlardı anam. Anamla Kürtçe konuşmaktan korkardım. Bu yüzden yıllarca konuşamadık doyasıya.&rdquo;</p>

  <p>Bir şeyler sezer gibi oluyor Mustafa.</p>

  <p>&ldquo;Öğretmen mi?&rdquo;</p>

  <p>&ldquo;Belki ilerici davrandığına, yararlı bir şey yaptığına inanıyordu. Aslında o zaman biz çocuklar da, çektiklerimize rağmen doğru davrandığına inanıyorduk onun. Bize Kürtçe konuşmayı yasaklamıştı.&rdquo;</p>

  <p>&ldquo;Belki bazı genelgelere uymak zorundaydı. &rdquo;</p>

  <p>&ldquo;Belki... Mutlaka. Ama hiç olmazsa ailelerimizin sade Kürtçe konuştuklarını hesaba katabilirdi. Benim anam gibi.&rdquo;</p>

  <p>&ldquo;Onlara Türkçe öğretebileceğinizi sandı herhalde.&rdquo; &ldquo;Devlete düşen işi, biz, bitli, kara şalvarları bile doldurmayan cılız gövdemizle mi başaracaktık?&rdquo;</p>

  <p>Sıkılıyor Mustafa. Eski bir öğretmenin ahmaklığını taşımak istemiyor.</p>

  <p>&ldquo;Casuslar dolmuştu öğrenciler arasında. Bunlar geceleri kapıları dinler, ertesi sabah evlerinde Kürtçe konuşanları öğretmene ihbar ederlerdi.&rdquo;</p>

  <p>&ldquo;Sonra?&rdquo;</p>

  <p>&ldquo;Aslında kolaydı işleri. Hepimiz evde Kürtçe konuşmak zorunda kalıyorduk. Kızdıklarının adını verirlerdi ihbarcılar. Öğretmen de suçluyu falakaya yatırırdı.&rdquo;</p>

  <p>Mustafa, Veyis’in buğulanan gözlerine bakamıyor. O</p>

  <p>gözlerde kin olmadığını, başka, taşınması daha zor şeyler olduğunu seziyor.</p>

  <p>&ldquo;Kinleniyor musun o öğretmene?&rdquo;</p>

  <p>&ldquo;Sadece, anamla dilediğim gibi konuşamamış oluşum üzüyor beni.&rdquo;</p>

  <p>&ldquo;Konuşabilirdin yine de.&rdquo;</p>

  <p>&ldquo;Korktum. Dayaktan çok korkardım ben. Öğretmenden de. Allah gibiydi benim için. Anamı harcayıverdim.&rdquo;&nbsp;Konuyu daha fazla kurcalamak gereksiz. Bir sigara yakıyor Mustafa. Soruyor yine de.</p>

  <p>&ldquo;Yaşıyor mu anan?&rdquo;</p>

  <p>&ldquo;Öldüğünde kara şalvarı çıkarmamıştım henüz.&rdquo; &ldquo;Anlıyorum.&rdquo;</p>

  <p>&ldquo;Anlayamazsın. Bu korkaklığın bana nasıl soysuz geldiğini anlayamazsın.&rdquo;</p>

  <p>&ldquo;Niçin suçluyorsun kendini? Ne yapabilirdin? Bitlere bile yetmeyen gücünle.&rdquo;</p>

  <p>&ldquo;Gücü gücü yetene değil ama. Biliyor musun, anam vuruldu.&rdquo;</p>

  <p>&ldquo;Cinayet mi?&rdquo;</p>

  <p>&ldquo;Cinayet, kaza, nasıl alırsan öyle.&rdquo;</p>

  <p>&ldquo;Kim vurdu?&rdquo;</p>

  <p>&ldquo;Sorin boştir. Katile gücün yetmezdir.&rdquo;</p>

  <p>Veyis’in kaba saba görünüşlü arkadaşıydı konuşan. Susuyor Mustafa. Canı sıkılıyor. Bu gecenin sonunda,&nbsp;Zekâi Bey’in üstesinden gelemeyeceği bir suçluluk bekliyor&nbsp;onu. Sigarasını içmek istiyor sadece. Veyis’in arkadaşı susmuyor ama:</p>

  <p>&ldquo;Agamin nişanlısini jandarma kaçırdi. Ağam peşlerine düşti. Dere yatagina kıstirdi jandarmayi.&rdquo;</p>

  <p>&ldquo;Sus be Teberdar, onu ilgilendirmez.&rdquo;</p>

  <p>&ldquo;Yok bilsin, bilsin. Canı cana kırdırmasin.&rdquo;</p>

  <p>&ldquo;Ben kimseyi...&rdquo; Ne söyleyeceğini bilemiyor Mustafa.</p>

  <p>&ldquo;Gamımı bilmeden konuşir bu.&rdquo;</p>

  <p>Veyis giriyor araya. Yeniden usul usul konuşuyor Teberdar’la. &ldquo;Söyle ona&rdquo; diyor Teberdar, &ldquo;bundan böyle gamlarımız gam üstündedir.&rdquo; Mustafa istese nezarethaneyi dolduruveren hüznü eliyle tutabilecek. Öyle elle tutulur gibi bir hüzün şimdi. Teberdar ille bir şey anlatmak istiyor Mustafa’ya. Mustafa, Teberdar’ı istemeden öfkelendirmekten çekiniyor.&nbsp;&ldquo;Çekmiş vurmiş jandarmayi ağam.&rdquo;</p>

  <p>&ldquo;İyi ya almış işte hıncını, namusunu temizlemiş.&rdquo;</p>

  <p>Yanlış yaptığını seziyor. Bıçak gibi Teberdar’ın bakışı. &ldquo;Böylesinin kani bile yorarak akar,&rdquo; diye hırlıyor. Veyis giriyor araya.</p>

  <p>&ldquo;Kızdığı sen değilsin. Hınç dedin ya demin. Bu hınç konusu o kadar basit değil. Bu konuyu çözmüş değil.&rdquo;</p>

  <p>&ldquo;Ağabeyi jandarmayı vurmuş işte, namusu...&rdquo;</p>

  <p>&ldquo;İş namus meselesi olmaktan çıktı. O gece, sabaha karşı köyümüzü askerler sardı. İlçeye, ‘Köy ayaklandı, jandarmaya ateş etti, asker vurdu,’ diye ihbar yapılmış... Söz anlatılacak zaman değil artık. Köy ağabeyimi vermedi. Kimin kimi vurduğu belli değil. Anam da o gece vuruldu. Bunun ağası da. O günden beri beraberiz. Beni ağasının mirası belledi, ana baba oldu bana. Düze inip ırgatlık yaptı, beni ortaya, liseye gönderdi. Üniversitede bursum vardı, yine de yemedi&nbsp;içmedi para gönderdi bana. Sonunda hesap uzmanı oldum,&nbsp;ona bakacaktım. O ise, hiçbir şey kabul etmez benden. Evime bir küfe erzak yüklenmeden gelmez. Ama yine de bir şey&nbsp;bekliyor benden. Hiç sözünü etmediği bir şey.&rdquo;</p>

  <p>&ldquo;Belki, dökülen kanların hesabını sormanı... Sorulur elbet.&rdquo; Ansızın Veyis de yitiriyor soğukkanlılığını, fırlıyor çömeldiği yerden, çakmak çakmak gözleri.</p>

  <p>&ldquo;Ulan ne kolaycısınız be! Az önce anlattık, namus meselesi için atılan silah yüzünden bile kaç günahsızın kanının döküldüğünü... Anamın... Ezbere konuşmayın. Biz gamımızı, analarımızın canını sırtımızda taşıyoruz. Onları, senin gibilerin, şu bir duvara yapıştırıp bir çiğnediğin sakız gibi ettiğiniz boş laflar için kırdıramayız.&rdquo;</p>

  <p>Mustafa üzülüyor. Çok sıkıntılı bir gece bu. Gök gürleyip duruyor dışarda, bir boşansa yağmur, gecenin, öncenin yanlışlarını yıkasa. Bu Veyis’in de gözü korkmuş, yılmış diye düşünüyor.</p>

  <p>&ldquo;Yavaş gel, aslanım. Öyle demedik. Bizim, hepimizin, haksızlığa karşı olanların da davası bu.&rdquo;</p>

  <p>&ldquo;Her ot kendi kökü üstünde yeşerir,&rdquo; diyor Veyis.</p>

  <p>Susuluyor. Mustafa paketini çıkarıp sigara dağıtıyor. Hüseyin’e bile gülümsüyor şimdi. Yeniden çömeliyor Veyis, sigarasını içiyor bir süre. &ldquo;Böyle kardeş, biz kavgaya girmeden ölü hesabı yaparız.&rdquo; Yana eğiyor başını, gülümsüyor. &ldquo;Öfkem sana değil. Ama çiğ çiğ konuşan öyle tuzu kurular var&nbsp;ki, öfkem onlara,&rdquo; diye mırıldanıyor.</p>

  <p>&ldquo;Çiğ kalmak büyük ayıptır.&rdquo;</p>

  <p>Konuşan Teberdar. Mustafa onun böyle atasözü gibi sözler etmesini yadırgıyor.</p>

  <p>Konuşmuyor kimse. Zekeriya’nın horultusu yükseliyor banktan. Hüseyin volta atıyor. Başı dönüyor Mustafa’nın.&nbsp;Hüseyin’e bağırmak, volta atıp başını döndürmemesini söylemek istiyor. Yeni üzüntülere, suçluluk duygularına açılmanın gereği yok. Dönüp, Veyis’e bakıyor. Yuvarlak, kahverengi gözlerle bir karşılık vermek istiyor.</p>

  <p>&ldquo;Teberdar’ın niçin suçu üstüne aldığını, tabancana sahip çıktığını anladım.&rdquo;</p>

  <p>Susuluyor yeniden. Şafağı bekliyor herkes.</p>
</body>
</html>
