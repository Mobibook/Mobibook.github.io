<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><span style="font-style:italic;">BASKIN</span></h2>

  <p>Soğumak bilmeyen Adana güneşi soğuğu başlatmıyor bir türlü. Sonbahar gecesi ılık, hatta boğucu. Ovaya&nbsp;yayılan bekleme sıkıntısı yağmurun yakınlığını sezdiriyor.&nbsp;Adana kentinin, villalar, cennet benzeri bahçeler, tam lüks&nbsp;ve tam konforlu apartmanlarla bezenmiş merkezinden Öte-Geçe’deki gecekondulara dek cömertçe paylaştığı tek şey&nbsp;parlak güneş ve mevsim yağmurlan; berekete dönüşene kadar. Kenar mahallelerde bereketin yok izi; ne portakal, ne&nbsp;palmiye ağaçlan, ne güneyin o güzelim çiçekleri, ne de kalın, etli yapraklı süs bitkileri. Yalnız boğucu hava, İstiklal&nbsp;Mahallesi’nin dar, kargacık burgacık sokaklarına, gecekondu asıllı ev içlerine yayılmış bol bol. Yağmur yakın.</p>

  <p>Mahallenin tek bereketi olan kalabalık odalarda başladı gece; yer sofrasındaki tencereye ortaklaşa uzanan kaşıklar,&nbsp;büyük büyük koparılan ekmekler, bol kırmızı turp, yeşil biber, maydanoz ve soğanın lezzetlendirdiği büyük lokmalarla, yan yana serilen yer yataklarıyla, bekçi düdükleri, kahvelerden sokak aralarına taşan kavgalarla. Kavgalara, bekçi düdüklerine, usturayla parçalanan kötü kadın suratlarına, dostun evinde rakıyla başlayıp erkek dayağıyla biten aşk gecelerine, gecelerin en canlı durağı olan karakola alışıktır mahalle. Belirli aralıklarla düzenlenen, esrar ve kaçak sigara falan&nbsp;için yapılan baskınlara da.</p>

  <p>Yanıp sönen mavi lambasıyla evleri kollaya kollaya ilerleyen polis arabası şaşırtmıyor kimseyi. Karakolun, kendilerine gösterdiği ilgiden usanmış Arap uşakları kapadılar kapılarını, o kadar. Ev ev ilerliyor araba. Benzer evlerden belirli bir adresi çıkarmaya çalışarak, böyle bir mahallede mümkün olduğu kadar dikkat çekmemeye özen göstererek, sinsice.</p>

  <p>Gecekondu asıllı evin kapısı, dışardan hoyratça vurulan tekmeyle açılıverdi. Basmadan yastıklar ve örtüyle divana&nbsp;benzetilmiş kerevetin ucuna ilişmiş olan Oya, gecenin başından beri sürüp giden tedirginliğine bir neden buldu. Ne Hüseyin, ne Mustafa, ne ev sahibi Maraşlı Ali, ne ötekiler, ne&nbsp;de daha az önce konuklarının önüne yemek sinisini sürmüş&nbsp;olan Gülşah var sanki; sanki Oya, asında iğreti bir konuğu&nbsp;olduğu ev içinin tek kişisi; kapının tekmeyle açılıvermesiyle,&nbsp;gece boyunca dışarıya açmayı beceremediği kendi kapıları da&nbsp;kapanıverdiler. Tekmeyle açılan tahta kapı, içeri dolan sivil&nbsp;polisler, basılan ev, ev halkı, kendisini merkez yapmaya alışmış bir &ldquo;ben&rdquo;in çevresinde döne döne uzaklaştılar.</p>

  <p>Son yıllarda çok sık olduğu gibi, gerçeğin çirkin yüzü yeniden şaşırtıyor Oya’yı. Aslında gerçeğin çirkin ya da güzel olmasından değil bu, gerçeğe böyle sıfatlar verilemeyeceğini&nbsp;biliyor. Sadece, daha çok güzelliğe alıştırılmış, daha doğrusu&nbsp;tuhaf bir güzellik anlayışı içinde yetiştirilmiş bir insanın, çirkinli-güzelli bir bütünde bile, tek gözünü kapayarak güzeli&nbsp;ayırmaya kalkışmaktan kurtulamayışı. Ya da güzel, şık bulduğu şeyler için her türlü atılganlıktan çekinmeyen, cesareti&nbsp;güzel bulduğu için cesur olan, ama çirkinliğe, gereğinde&nbsp;çirkin olmaya, gerçeğin çirkin de olabilecek yüzünü karşılamaya hiç mi hiç cesareti olmayan kişiliğinin temeldeki korkaklığı onu şaşırtan. Geçtiği bunca deneyden sonra bile, kapının beklenmedik anda açılıvermesi karşısında duyduğu ürküntüyü sonra böyle açıklayacak Oya.</p>

  <p>Böyle ince ince zırvalamanın ânı değil aslında. Ansızın basılıverdi ev, şimdilerde Adana’da basılan bir yığın ev gibi. Oya ise, basılan evlerdeki korku, şaşkınlık, öfke ya da benzeri duygulardan herhangi birini duyan nice kişiden biri, istemese de&nbsp;kavramalı bunu. Bu baskını da başkalarıyla paylaşıyor, üstelik&nbsp;hiç de iyi tanımadığı başkalarıyla. Ne ev sahibini, ne Hüseyin’i,&nbsp;ne Mustafa’yı, ne Ekrem’i, ne Zekeriya’yı, ne Gülşah’la Ziynet’i&nbsp;doğru dürüst tanımadığı halde, işte şu anda birlikte basıldılar.&nbsp;Benzemek zorunda, benzer durumları paylaşmak.</p>

  <p>Ev sahibi Maraşlı Ali, evinin basıldığını geç fark etti. Yoksa, yeğeni Mustafa’ya yönelttiği, &ldquo;Peki ne olacak bu işler ha gözüm?&rdquo; sorusunu yanda keserdi. Öyle yapmadı, içeriye doluşup oda halkına kötü kötü bakan üç sivil polisi hiç&nbsp;görmemişçesine tamamladı sorusunu. Neyse ki bardağındaki rakıyı şaşkınlıkla şişeye geri boşaltmaya kalkışan Hüseyin’in bu saçma davranışı uyardı Ali’yi. Polisleri görür görmez ayağa kalktı.</p>

  <p>Hüseyin’le Mustafa; Ali’nin yeğenleri. Maraş’tan kopup Çukurova bereketinden pay almak umuduyla Adana’ya yerleşmiş bir ırgatlar, işçiler sülalesinin, çemberi kırmış iki çocuğu. Avukat olan Hüseyin, öğretmen Mustafa’dan ve kendisinden böyle söz eder. Aslında Mustafa’yla kendisini için&nbsp;için ötekilerden ayırır. Eğer Mustafa bugün ansızın Adana’ya düşmüş olmasa, Hüseyin’in aklına dayısının evine gitmek gelmeyecekti belki. Çünkü yıllarca Yüreğir fabrikasında, uzun bir süredir de Akdeniz Sanayii Tekstil fabrikasında&nbsp;işçilik yapmış olan Ali’nin Sosyal Sigortalar’da çıkmaza&nbsp;girmiş bir emeklilik işi var. Ali yeğeninin bu işi halletmesini bekliyor. Ona sürekli soru soran ve içinden çıkamadıkları her bir şeye çözüm bulmasını bekleyen akrabalarının umdukları sihirli değnek olamamaktan bezmişti Hüseyin. Yine&nbsp;de Ali’nin işini çözümleyememiş olmaktan tedirgin. Okumuşluğundan, avukatlığından önce Maraşlı çünkü... Bunun için de dayısının işini yapmak zorunda sayıyor kendini. Ama hem iş pek kolay değil, hem stajını yeni tamamlamış olan Hüseyin iki arkadaşıyla ortaklaşa açtıkları yazıhaneye çekidüzen veremedi henüz. Para getirecek bir-iki işin&nbsp;peşine düşmüş olan üç ortak yazıhaneye çay kahve içmeye&nbsp;gelen tanış ve akrabalardan başlarını alamıyorlar bir türlü.&nbsp;Özellikle Hüseyin’in akrabaları geliyor. Hepsinin de avukatlık bir derdi var. Hüseyin’le ortaklarının umdukları kazançlı işlerle yakın uzak ilgisi olmayan hatır gönül işleri. Çukurova’ya yayılıp ovanın bereketinden sadece sayılarını çoğaltan bu Maraşlılar için, avukattan beklenen yalnız ikide bir&nbsp;düşmek zorunda kaldıkları mahkeme kapısını ustalıkla açmak değil. Yeni doğan çocuklarını nüfusa kaydettirmekten&nbsp;evlenmeye, her türlü dilekçeden mektup yazdırmaya kadar&nbsp;sayısız angaryaları var Hüseyin’i bekleyen. Hiçbir zaman yalnız gelmezler, ya bir arkadaşlarını, ya konu komşularından&nbsp;birini de peşlerine takarlar, böylelikle okuyup avukat olmuş&nbsp;akrabalarıyla övünme fırsatı yaratırlar. Bütün bunlar Hüseyin için ne yeni, ne şaşırtıcı. O biraz da, hatta asıl bunun için&nbsp;okutulduğunu biliyor. Çocukluğundan beri kendisini sımsıkı sarmış olan akrabalık çemberini kırmaya da niyeti yok.&nbsp;Bu çemberin sorumlulukları kadar yararları da var aslında.&nbsp;Adana’da avukatlık yapmak yürekliliğini bu çemberden aldı. Öte-Geçe’deki çeşitli çırçır fabrikalarında çalışan Maraşlı akrabaların çevreleri geniş; hükümetle, patronlarıyla, sigortayla, sendikalarla, kısaca hayatla başları durmadan belaya giren bu tanışlar, Maraşlı Hüseyin’e verecekler davalarını. Geleceğe ilişkin düşler bunlar. Şimdilik Hüseyin, üç ortağıyla birlikte yazıhane kirasını çıkaramıyor bile. Daha taksiti ödenmemiş halıyı, çamurlu lastikleriyle kirleten akrabalarının içtikleri çayın, kahvenin parası da gözüne batmaya başladı. Bu arada, Ali’nin sigorta işinin peşine düşmedi yeterince. Zaman zaman akrabalarından ne kadar sıkılsa da, onlara güçlü bağlarla bağlı kalan Hüseyin, hele kendisine nice iyiliği dokunmuş olan dayısına karşı ezik. Bu gece Aliler’e yemeğe gelirken, bu konuyu nasıl geçiştireceğini düşündü sıkıntıyla. Ama Ali, Hüseyin’in canını sıkan sigorta konusunu&nbsp;sormaya kalmadan açıldı kapı.</p>

  <p>Uyanık adamdır Ali Dayıları. Kendi kendine sökmüş okumayı. Günlük gazetesini mutlak okur, haberleri dinler. Sağ-sol meselelerine de pek yabancı sayılmaz. Kapı açıldığında da daha çok güven duyduğu Mustafa’ya bu konuları açmaya&nbsp;niyetliydi. Hüseyin’se ciddi bir şey sormadan önce dudaklarını ısırma alışkanlığı olan Ali’nin yine dudaklarını yemeye&nbsp;başladığını görünce, sigorta konusunu açacağını sandı. Bardağındaki rakıyı, evin basılması karşısında afalladığı için mi,&nbsp;yoksa Ali şimdi sigortayı soracak diye, bocaladığı için mi şişeye geri boşalttı. Burası karışık.</p>

  <p>Şişedeki rakıya bir şey olmamasına dikkat etti Oya. Nedense, o her şeyin çarçabuk oluverdiği kısa zaman parçası içinde, böyle bir ayrıntıya dikkat etti. Hiç su koymadan, buzsuz içiyor Hüseyin rakısını. En iyi rakıcıların Güneydoğu’dan çıktığını savunur. &ldquo;Rakı buzla içilir mi? Buzdolabı çıkalı şunun şurasında ne kadar oldu? Büyükbabamız da&nbsp;mı buz atıyordu içkisine? Ne sözü, ne de içkiyi sulandırmayı sevmezlerdi onlar.&rdquo; Böyle der hep Hüseyin. Ama bu gece&nbsp;midesi ağrıyor. Kapkara dilinin üstü; ülseri var. Mide ağrısına boş verip susuz içiyor rakıyı. Kapı tekmeyle açıldığında,öyle geri boşaltıverdi rakısını. Şişedeki rakının bulanmaması bundan.</p>

  <p>Mustafa tam o anda rakı şişesini Hüseyin’in elinden çekip almak, dünya kötüsü bir suratla paldır küldür içeri dalıveren polisin kafasına fırlatmak istedi. Sanki Hüseyin, Mustafa şişeyi adamların başına fırlatmasın diye, bardağındaki rakıyı şişeye boşaltıyormuş gibi geldi ona. Ali Dayımız’ın evi&nbsp;basılıyor, sen tut ordan oraya rakı boşaltmakla oyalan. Dün&nbsp;bir, bugün iki demeye kalmadan yine bir bela kokusu dolaşsın havada, kızılmaz mı?</p>

  <p>Mustafa matematik öğretmeni. Urfa’da daha öğretmenliğinin ilk yılında, Diyarbakır Sıkıyönetimi’nce tutuklanıp İstanbul’a gönderilmişti. Tam on dört ay sürdü tutukluluğu Selimiye’de. Sonra iki gün önce işte, hiç beklemediği,&nbsp;kendisini yıllarca sürecek bir mahpusluğa hazırladığı sırada savcılıkça salınıverdi. Türk Ceza Kanunu’nun 296. maddesine muhalefetten, tutuksuz olarak yargılanacağını da o&nbsp;sırada öğrendi. Oysa tutuklu kaldığı bir yıldan fazla süre&nbsp;içinde, Anayasa’yı ihlalden gizli örgüt kurmaya kadar, artık canları nasıl isterse öyle bir suçtan yargılanabileceğini&nbsp;kurmuş, piyangodan 296 çıkmıştı sonunda. Mustafa buna&nbsp;üzülsün mü, sevinsin mi bilememişti. Aynı tutuklanışı gibi salıverilişi de beklemediği sırada olmuştu, vurmuştu ikisi de. Üstelik salıverildiği anda ne memleketine gidecek parası vardı, ne de yakınlarının bundan haberi. Ama sağolsunlar hapishane arkadaşları, her zaman yaptıktan gibi, derdini söyletmeden aralarında para toplamışlar, ilk gün İstanbul’da sefil olmasını önlemişlerdi. Çıkar çıkmaz, hemen&nbsp;Adana otobüsüne bilet almış, otobüs saatine kadar da İstanbul sokaklarını arşınlamış durmuştu. Yürürken, arkadaşlarıyla söyledikleri şarkıları mırıldandığını fark etmişti neden&nbsp;sonra. Aynı volta atar gibi. Düşünmemek, kısır bir döngüye boyutlar kazandırabilmek, tekdüze geçen günlerin, yinelemelerin ortasında durakalmamak, horlanan, hiçe sayılan&nbsp;kabuğunun içindeki zenginliği kıskançça, büyük bir özenle koruyabilmek için, marşlar mırıldanarak volta attığı günler. Yüksek sesle şarkı söylemek yasaktı. Bu mırıldanış bir&nbsp;savunmaydı aslında. Her gün yıkanıp pudralanan bir beden&nbsp;gibi, eskimesi istenmeyen kişiliğe geçirilen zırhlardan biri.&nbsp;Şimdi? Şimdi, artık volta duvarları yoktu çevresinde. Şimdi&nbsp;açılabilir, yayılabilir, kendisine tam yol hız verebilir. Ama&nbsp;nasıl? On dört ay süresince hep korumaya, ezdirmemeye,&nbsp;ayakta tutmaya çalıştığı ne? &ldquo;Hadi serbestsin,&rdquo; dendiğinde&nbsp;kendisini bocalatan ne?</p>

  <p>Evet, on dört ay boyunca yeniden başlamaya, atılmaya hazır tutmuştu kendisini ya da öyle sanmıştı. Şimdi dışardaydı. Önce sıkı basmam gerek, diye düşündü. Zaten dağılmıştı bütün arkadaşlar. Toparlanmak gerekiyordu, toparlanmak, sonra? Düşünmeye çalışıyor, sonra yine şarkılar mırıldanıp yürüyerek, bir anlamda uyuşturuyordu kendisini. &ldquo;Demiri toz&nbsp;ederler loy, kül serperler kör gözüne kör gözüne... Seviyi yoz&nbsp;ederler loy, kan akıyor...&rdquo; Şarkının orta yerinde karısı gelmişti aklına. Çıktığından beri nasıl olup da onu düşünmemiş olduğuna şaşmıştı. İçerdeyken o kadar sık düşündüğü karısını.&nbsp;Güler benim serbest olduğumu bilse. Evet, ne olacak bilse?&nbsp;Bu soru kötü yankılanmıştı içinde. Karısının şu anda Urfa’da&nbsp;olup olmadığını bile bilmiyordu. Bir aydır mektuplaşamamışlardı. Hapishanedeki bir isyan olayından sonra Mustafalar’ın&nbsp;koğuşuna haberleşme ve görüşme cezası verilmişti. Ne mektuplaşabilmişler, ne de yakınlarıyla görüşebilmişlerdi. Şimdi&nbsp;serbest bırakılmanın zamanı mı? Bu düşüncesine kızdı, korkaklıktı bu. Dışarda karşılaşabileceği her şeye hazır olmalıydı,&nbsp;daha fazlasına, daha fazlasına hazır.</p>

  <p>Sebil’de oturup kahve içmiş, geçen vapurları seyretmişti bir süre. Hemen Adana’ya gidecek, oradaki akrabalarda bir,&nbsp;gerekirse iki gece kalacaktı. Güler’in durumunu öğrenip geçecekti Urfa’ya. Güler’in durumu? İçini kaplayan sıkıntıyı,&nbsp;karamsarlığı atamayışma bozuluyor, işkence günlerinde bile pırıl pırıl tutabildiği Güler düşüncesinin şimdi kuşkularla kararmasına engel olamıyordu yine de. Güler son mektubunda, Urfa’dan ayrılmayı düşündüğünü yazmıştı, Mustafa&nbsp;içerdeyken doğan kızıyla birlikte. Mustafa’nın Maraşlı akrabalarıyla pek iyi sayılmazdı Güler’in arası. Mustafa dışardayken, hele kavga, dayanış günlerinde pek önemli değildi bu.&nbsp;Özel sorunlar aşılabiliyordu o sıralar.</p>

  <p>Güler’i, İstanbul’da, Fen Fakültesi’nde okurken tanımıştı. Hareketin içindeydi o da. En azından dışında değildi, öyle görünüyordu. Erkekçe tavırlı, öteki oğlanların saygı gösterip güvendikleri, arkadaş canlısı bir kızdı. O günlerden bir tek, iri kara gözlerim, kemikli ellerini hatırlıyor şimdi. Sonra? Sonra, Mustafa kadar olmamakla birlikte, yoksuldu ailesi.&nbsp;Annesi bankada küçük bir memurdu. Babası yoktu, küçükken ölmüş. Evet, Mustafa’nınkilerin çoğu işçi, ırgat falandı&nbsp;ama, çoktular. Yardımları çoktu birbirlerine, sonunda Hüseyin’i, Mustafa’yı okutacak kadar. Bu bakımdan, memur çocuğu olmakla birlikte, Mustafa’dan daha yalnız, güvencesiz büyümüş sayardı kendisini. Anası Güler’i bu yaşa kadar ne zorluklarla okutmuştu. Artık karşılığını görmek istiyordu.</p>

  <p>Güler üniversiteyi bitiremedi. Mustafa’yla evlendi. Yüksek matematik diplomasıyla, zar zor Urfa’da bir lise öğretmenliği buldu Mustafa. Güler’in anası kızıyla birlikte Urfa’ya yerleşmek istemedi. Güler de Urfa’dan memnun kalmış sayılmaz. Mustafa’nın bitip tükenmek bilmeyen akrabalarından&nbsp;bazılarını daha İstanbul’dayken tanımıştı. O zamanlar severdi ya da sever görünürdü onları. Bunlar anam gibi değil, hadi geri ver, diye gözünün içine bakmıyorlar adamın. Sırt&nbsp;sırta veriyorlar, ama faizini çıkarmak için değil, ayakta kalmak&nbsp;için. Gerçekten Mustafa’nın okutulmasına bulaşan yardım&nbsp;eli o kadar çoktu ki. Ama en çok Ali. Güler o zamanlar, böylesi bir özverinin göz yaşarttığını söylerdi. Mustafa’nın yaşarmazdı gözü. Kan bağının anlamını küçük yaştan öğrenmişti.&nbsp;Okuyana, asker olana, bir de darıdakine yardım edilir. Yeri&nbsp;gelince tek bir uzuv gibi davranmayı bilmeli aile. Bedeninin&nbsp;bütün uzuvlarını kollayacaksın ki ölmeyesin. Yaşamak için,&nbsp;yaşayabilmek için kısaca.</p>

  <p>Urfa’ya yerleştikten sonra, ardı ardına sökün eden, ne zaman gelip ne zaman gidecekleri hiç belli olmayan Maraşlılar’dan artık eskisi gibi hoşlandığı söylenemezdi Güler’in. Daha evlerini bile doğru dürüst döşemeye imkân bulamadan. Doğru dürüst tenceresi, çatalı, bıçağı -Maraşlılar’ı hiç&nbsp;ilgilendirmeyen şeylerdi bunlar- yokken. Sofra düzenine hiç&nbsp;aldırmayan Maraşlılar’ın önem verdiği Güler’in kocasına nasıl hizmet ettiği. Saçımı süpürge edeyim, senin kölen olayım&nbsp;istiyorlar. Çok kızdığı bir gün, sen onları kullanmışsın ya,&nbsp;beni de aynen öyle kullanasın, sömüresin istiyorlar, bile demişti. Evet, deyivermişti bunu.</p>

  <p>Bu söz, bu kadar zaman sonra, tahliye olduğu sabah alev gibi yakıvermişti Mustafa’nın yüreğini. Nasıl böyle konuşabilmişti Güler? Kendisi sebep olmuştu aslında buna; Güler’in istediği, Mustafa’nın kendisini Maraşlılar’a karşı desteklemesiydi sadece. Daha doğrusu, eski Güler’i onlara rağmen korumak, sürdürebilmek için, Mustafa’nın yardımını&nbsp;beklemiş ve galiba bulamamıştı. Gerçi Güler, Maraşlılar’ın&nbsp;gelinden anladıklarına benzememişti, ama kabul de ettirememişti kendisini. Onu yok sayıyorlar, önemsemiyorlardı.</p>

  <p>Güler, Urfa’daki bocalama devresinde içine kapanmış, Mustafa’dan da uzaklaşmıştı biraz. Gebeydi. Mustafa’nın o&nbsp;sıralarda, bütün bu ayrıntıların üstünde duracak zamanı yoktu. Zamanını tümüyle verdiği, vermek istediği hareket vardı.&nbsp;Ah o dalga dalga gelişen hareket nasıl sarıp sarmalıyordu yüreği, düşünceleri! Gündelik ıvır zıvırı nasıl bir hiçe indirgeyiveriyordu. Mustafa o günlerde daha nice gündelik, kişisel&nbsp;sorunun da ne üstünde durmuş, ne durmak istemişti. Sonra çözümlenecek şeylerdi onlar. Güler? Güler sıkı basmalı,&nbsp;dayanak olmalıydı ona. Olmuştu da. Sessizce. Bir zamanlar&nbsp;sert sert düşüncelerini söyleyiveren açıklığını, atak tavrım tamamen bırakarak. O, şimdi hatırladığı tatsız sözleri söylediği günle, son gün dışında. Haksız da olsa kafasından geçenleri söylediğim hatırlamıyordu başkaca. Peki ne geçiyordu o&nbsp;zamanlar Güler’in kafasından? Bunu kesinlikle bilemediğini düşünüyor şimdi. Güler’i yemek yaparken, sessizce örgü&nbsp;örerken hatırlıyor, o kadar. O sıralar memnundu Güler’den.&nbsp;Arkadaşları da sayıyorlardı yengeyi. Peki yenge kendilerini&nbsp;sayıyor muydu? Bundan hiç kuşku duymamıştı. Şimdiyse,&nbsp;Sebil’de bir kahve içimi süresine sığmayacak kuşkularla doluydu. Beni seviyor, güveniyor muydu bana? İnanıyor muydu? Mutlu muydu? Nasıl bir mutluluksa o sıralar, Güler’in&nbsp;beklediği. O sıralar Güler’in kafasında kendine ait mutluluklar kuracağını aklına bile getirmezdi. Öyle ya, bilinçli kız değil miydi Güler? En azından evlendiklerinde.</p>

  <p>Mustafa ağzının içini iyice acılaştıran kahve telvesini yutmaya çalışırken, o sıralar Güler’den sadece aldım, ama hiçbir şey katmadım ona, diye düşünmüştü. Güler de sormamıştı&nbsp;hiçbir şey. Sorsaydı da karşılık alamazdı. Niçin? Hareketin&nbsp;sağlığı için. Demek aslında güvenmemişti ona. Sebil’de, ardı&nbsp;ardına üç kahve içerken, bu hesaplaşmanın zamansız olduğunu biliyor, ama bundan kaçınamıyordu.</p>

  <p>Elinde değildi, kocaman bir soru gibiydi Güler. Tutukluyken düşündüğü Güler’den bambaşka bir Güler. İçerdeyken, sağlamlığı tartışılmaz bir destek olarak düşünmüştü karısını. En sevecen, en verici gülüşüyle. Oysa, sabahında götürüldüğü gece gülmüyordu Güler. O tartışmalı gecede. Güler o gece karşı çıkmıştı Mustafa’ya- &ldquo;Yarın birilerini getireceğim, bir süre bizde kalacaklar, hazırlıklı ol,&rdquo; demişti Mustafa. Güler, &ldquo;Bir çay daha ister misin?&rdquo; dercesine, &ldquo;Kimleri?&rdquo; diye&nbsp;soruvermişti. Bu soruyu karşılıksız bırakmamak yeterdi belki, ama Mustafa öfkelenmiş, bağırıp çağırmıştı Güler’e. &ldquo;Kocakarılığın sırası mı şimdi?&rdquo; Güler dikleşivermiş, fakülte zamanındaki, o eski, sert tavrım takınıvermişti. &ldquo;Burası benim&nbsp;de evim, kim olduğunu bilmediğim kişileri evimde barındırmam bilesin,&rdquo; demişti. O zaman Mustafa, oturduğu koltuktan fırlamış, Güler’in okuyup biriktirmiş olduğu foto-romanları, ah evet foto-roman okumaya başlamıştı Güler, işte Güler’in bilinci, evet hepsini parça parça etmiş, yüzüne fırlatmıştı. &ldquo;Bu adi merakı bunlardan mı öğrendin?&rdquo; Ağlamıştı Güler.&nbsp;&ldquo;Ne yapayım yani? Budalalaşmaktan başka seçim bıraktın mı&nbsp;bana? Tek sığınağım budalalık!&rdquo; Uzun uzun ağlamıştı yatakta. Mustafa onu okşayıp yatıştırmıştı. Sebil’de, üçüncü kahvesinin son yudumunda, belki de ertesi gün ona ihtiyacım olduğundan okşadım onu, diye geçirdi, aklından.</p>

  <p>Gelip geçen vapurları boş gözlerle seyrederken, Güler’in, &ldquo;Bulaşmak istiyorum, niçin bulaşmama izin vermiyorsun.&nbsp;Yakında senden, senin düşüncelerinden, davranışlarından,&nbsp;bulaşıcı bir hastalıktan, yabancı, ürkütücü bir hastalıktan&nbsp;kaçarcasına kaçacağım,&rdquo; diye sızlanışları yankılandı beyninde. &ldquo;Böyle gözü yaşlı olduğunu bilseydim...&rdquo; diye söylenmişti Mustafa. Ansızın Güler’in hıçkırıkları haykırışa dönüşmüş, &ldquo;Sen de senin Maraşlılar’ın kadar geri kafalısın, bu kafayla hiçbir şey başaramazsın!&rdquo; Evet, &ldquo;başaramazsın&rdquo; demişti. Bunu nasıl oldu da Selimiye’de hiç aklıma getirmedim?&nbsp;Peki, ben ne yaptım? Ya sövmüş, belki de tokat atmıştı Güler’e. Bunu da hatırlamak istemiyor.</p>

  <p>Ama sabah olduğunda bambaşkaydı Güler. Evlilikte kazandığı uzlaşmacı tavrıyla, bir an önce çıkıp gitmek için çabuk çabuk çayını içen Mustafa’ya, &ldquo;Bumbar pişireyim, ister misin bugün?&rdquo; diye sormuştu. Güler, Mustafa’nın bumbarı&nbsp;çok sevdiğini biliyordu. Ama, bağırsak içine doldurulan bu&nbsp;et yemeğinden iğrenen Güler, bu yemeği pişirmeye o güne&nbsp;dek yanaşmamıştı hiç. Niye yapmıştı bu teklifi, kadınca bir&nbsp;sezgiyle o sabah bocaladığımı sezdiği için mi? Bu tavrı daha&nbsp;da kızdırmıştı Mustafa’yı. &ldquo;İstemez... Bugünlerde yemeğin&nbsp;hiç önemi yok, yalnız bolca erzak alıver.&rdquo;</p>

  <p>O an çalmıştı kapı. Hiç beklemediği bir anda. Yüzüm sararmış olmalı. Kendi, aslında şaşmaması, kapı ziline hiç şaşmaması gerekirken, kalakaldı. Karısı açtı kapıyı. Ve tam dört adet Tomson gebe karısının alnına dayandı: &ldquo;Teslim ol!&rdquo;</p>

  <p>Gebe karımı bile bile kapıyı açmaya gönderdim. Kaçılası bir düşünce değildi bu. Böyle kasvetli düşüncelerle başlamıştı özgürlük sabahı!</p>

  <p>O gece Adana otobüsüne bindi, sabah, Adana’ya iner inmez Hüseyin’in yazıhanesinde aldı soluğu. Yorgundu.</p>

  <p>Ayağını hırsla yere vurdu Mustafa. Daha doğrusu Hüseyin’in ayağının üstüne. Birden sertçe ayağına basılan Hüseyin iyice afalladı, bir eliyle tuttuğu rakı şişesini masanın üstüne devirdi. Mustafa’nın öfkesi dönüp takılıyor Hüseyin’e. Bugün Hüseyin’in yazıhanesinde, onun saçma sapan sorularına karşılık verdim de bir türlü ağzım varıp Güler’i soramadım. Erkeklik var serde. Yarın Urfa’ya geçeceğini söylemekle&nbsp;yetinmişti. Hüseyin adam olsa, kendi açardı konuyu, karısı,&nbsp;kızı hakkında bilgi verirdi. Ama Hüseyin’in umurunda mı,&nbsp;gevezelik fırsatı bulmuşken konuşacak: Yok şunda yanılmışız, yok bunda yanılmışız, tuzu kuru köpek!</p>

  <p>Bütün haberleşme araçlarından daha hızlı çalışan aile içi haberleşme şebekesi hemen işlemiş, Mustafa’nın Adana’da&nbsp;olduğunu duyuveren Maraşlılar dolmuşlardı Hüseyin’in yazıhanesine. Evine çağıran çağırana. Onlara kalsa en azından&nbsp;bir ay tutarlar beni burada. Ne Güler, ne öğretmenlik umurlarında değil. Memurum diye bir şey olmaz sanıyorlar. Tutukluyken Öğretmenler Derneği karısına yardım etmişti.&nbsp;Mahkûm olunca, hatta daha önce atarlar beni öğretmenlikten. Maraşlılar’a sığınmak istemeyen Güler için iyi olmuştu&nbsp;Öğretmenler Derneği’nin bu yardımı. Hüseyin’e kızmam gereksiz, belki de bilmiyor Güler’in ne yaptığını.</p>

  <p>Ali’nin çağrısını geri çevirmemişti Mustafa. Ali bir tanedir. Çok emeği geçti bana. Ortaokulu, Adana’da onun yanında okumuştu.</p>

  <p>Kendi çocuklarından ayırmamıştı Mustafa’yı Ali. Çocuğu gibi değil, oğlu gibi tutmuştu, kızını okutamamıştı çünkü.&nbsp;Mustafa’nın düşüncesizce okulda yitirdiği kalemler, silgiler kim bilir ne pahasına satın alınmıştı? Bunu sonraları çok&nbsp;düşündü Mustafa. Ali hiçbir şeyi vurmamıştı yüzüne. Evde&nbsp;okuyan var diye, büyük kızını ortaokula göndermemişti. O&nbsp;zaman Mustafa doğal karşılamıştı bunu. Okutulacaksa erkekler okutulur. Oğul sahibi olanın gücü yetmezse, amcalar,&nbsp;dayılar, oğlanın okuması, evlenmesi ya da askerliği için yardım ederler. Güçler birleşecek, özellikle oğullar için. Oğullar umut, tek umut çünkü.</p>

  <p>Mustafa da Adana’da okurken Ali’ye, &ldquo;Büyüyüp adam olunca, senin ufak oğlanı, ben okutacağım,&rdquo; derdi. O zamanlar bebekti Hasan.</p>

  <p>Selimiye’nin loş hücresinde, çok erken bastıran gecelerde en sevmediği düşüncelerden biriydi Ali. Ali’nin çoktan okul çağına girmiş oğlu. Hasan’ı Ali okutuyor, bin zahmet&nbsp;okutuyor ya hani Mustafa'nın sözü? Ödenmemiş borç, karabasanlaşır, ardı ardına içtiği sigaralarla tutmazdı uyku.&nbsp;Tutuklanmadan önce böyle değildi bu. O sıralar, Ali’ye, hatta&nbsp;öteki Maraşlılar’a olan borçları bir yana koyabiliyordu. Buna bir yana koymak denirse. O umutlu, inançlı günlerde. O&nbsp;zamanlar Mustafa sadece Ali’ye, Maraşlılar’a karşı değil kalabalıklara borçlu olduğunu düşünüyordu. Yığınları kapsayan bir ödeşmeyi. Böylesine yaygınlaşmış bir sorumluluk,&nbsp;Ali’nin oğlunun okutulması gibi, kişisel bir çözümle sınırlanamazdı. Hasan’ın okuması neyi değiştirir ki tek başına?&nbsp;Ali’nin sırtındaki ağır taşlardan biri eksilir yalnızca. Ama sorun Ali’nin sırtına taş yükletilmemesiydi. Bütün sırtlara...</p>

  <p>Selimiye’deki karabasan, işte bu düşüncelerin aslında bir kaçamak olup olmadığı kuşkusuydu. O dönemde ne yaptım? Neyin üstesinden geldim ki? Aliler’e adadığımı sanırken kendimi, aslında kaytarıyor muydum? Ufak sorumluluklardan kaçıp kendimi büyük davaların adamı sayarken&nbsp;vicdanımı mı oyalıyordum? Ne yaptım sonuç olarak? Maraşlılarım’a, sadece onlara bile? Hiç olmazsa inandırabildim&nbsp;mi? Davama onları bile katamadıktan, benim için bunca şey&nbsp;yapmış, benden bir şeyler bekleyenleri bile inandıramadıktan, sürükleyemedikten sonra. Nerde kaldı kalabalıklar, yığınlar? Sonuç olarak yaptığım, beş-on arkadaş, hadi diyelim&nbsp;elli arkadaş oturup konuşmaktan, bağlanmaktan ve belaya&nbsp;bulaşmaktan başka ne? Sorguda niçin bakamıyorduk yüzlerimize? Kendisine olan inancının, saygısının büyük sınavlar verdiği o sorgu günlerinde boğuşmuştu bu düşüncelerle.&nbsp;Sonra, koğuşta unutacak, aşacaktı bunları.</p>

  <p>Urfa’da, alınıp götürüldüğü sabah, daha suç işlemeden yakalandığı için bir rahatlık duyduğunu hatırlıyor. Kimseyi bulamamışlardı evinde. Ama o an Mustafa’yı rahatlatan,&nbsp;arkadaşlarının evinde ele geçmemiş oluşları değil, suçüstü yakalanmamış olmaktı. İşte bu duygulardı, uzun gecelerde, Ali’ye olan kişisel borcunu aşmaya hak kazanmış bir dava adamı olduğu inancım sarsan. Sonra, bir an, evde kimseyi bulamadıklarına göre, kendisini de götürmeyeceklerini ummuştu. &ldquo;Binbaşım, görüyorsunuz ki ihbar asılsızmış... İşime&nbsp;gidebilir miyim, binbaşım? Karım gebe, binbaşım...&rdquo; Evet,&nbsp;hele o, &ldquo;karım gebe&rdquo; sözcüğünü niçin söylediğini düşünmek&nbsp;bile istemiyor. Güler şöyle bir bakmıştı Mustafa’ya- Sessizce.&nbsp;Binbaşıya hiçbir şey dememişti Güler. Ne &ldquo;buyrun&rdquo;, ne başka bir söz. Hiçbir şey. Oysa kendi, gereksizce konuşmuştu&nbsp;işte. Baskına duyduğu nefreti gizleyerek... Hatta saygılı. Bırakılacağı umuduyla. Binbaşı karşılık vermemişti. Karıma&nbsp;kapı açtırdığıma bakıp küçük görmüştür beni. Ne düşünürse düşünsündü binbaşı, ama tehlikeli olabilecek olan o durumda, karısının kapıyı açmasını engellememiş olması affedilecek gibi değildi. Ve ardından &ldquo;karım gebe&rdquo; sözcüğü. Bütün bunlar, kötü, ucuz, öldürücü hastalıklar gibi yoklamışlardı Mustafa’yı o ilk gecelerde.</p>

  <p>Şimdi, tekmeyle açılan kapı, polis Abdullah'ın pis bıyıklı suratı, Ali'nin, &ldquo;Ne olacak bu işler gözüm?&rdquo; sorusu, Hüseyin’in bardağındaki rakıyı aptalca şişeye geri boşaltışı, ardı ardına,&nbsp;aralarına bu tatsız anılan da katarak, delice bir hızla diziliyorlar. Sonra, Güler’in yüzü, tespihe dizilemeyen en son boncuk&nbsp;gibi ortada kalıyor, boğazına takılıyor. Askeri arabayla götürülmeden, &ldquo;Merak etme&rdquo;, &ldquo;Paran var mı?&rdquo; diye gülümseyerek&nbsp;soran Güler. O sabah yamandı doğrusu. Mustafa aylarca Güler’i hep o sabahki tavrıyla düşünmüş, yüceltmişti. Yüceltmek&nbsp;gerekiyordu o sıralar, bir şeyleri mutlak yüceltmek.</p>

  <p>Mustafa’nın ayağı Hüseyin’in ayağına değince, iğrenip çekiverdi. İğrenmek, uzun tırnaklarla duvar kazır gibi, ürpertici tatsızlıkları taktı peşine. Kim kimi ele vermişti? Herkes herkesi. Kaçınılmaz bir çabuklukla paylaşılan, paylaşılması&nbsp;iyi bir aşağılanmaydı bu. Sorgu aralarında, hep daha aşağıya&nbsp;ya, ama birlikte düştükleri bir aşağılanma. Bunun için yüzleştiriyorlardı ya zaten. &ldquo;Biliyorlar, nasıl olsa biliyorlar, söylediler, nasıl olsa söylediler, söyledim, nasıl olsa söyledim,&nbsp;söyledik.&rdquo; Çıplaklığın, elektriğin, patlayan tabanların ardından duyulan ve akıldan geçenlerin yanında hiç kalan&nbsp;can acıları. Kanlı, pis pijama. Ayağından zincirli yatışı. Ele&nbsp;verilecek ya da verilmeyecek hiçbir şey kalmadığı kuşkusu.&nbsp;Tam bir hiç oluşu. Korkuşu. Kurtulmak isteyişi. Bu pis pijamadan, zincir seslerinden, çiğlikli gecelerden, elektrik zırıltısından, çıplaklıktan, çirkin etten, kovalarla dökülen sudan. Ağlamaktan. Yine de çalışan bir metabolizmadan kurtulmak.</p>

  <p>Hep kayısı ağaçlarıyla dolu bir bahçeydi kurtuluş. Bu bahçede, yeni çiçek açmış bir ağacın gölgesinde uyuyordu. Ne kendim, ne Güler, ne arkadaşlarım, ne konuşulmuş&nbsp;sözler, ne de sıkılmış yumruklar. Öyle, boş bir çuval gibi&nbsp;uyumak.</p>

  <p>Sonra, artık boş bir çuval olduğuna ötekiler de inandığında, tutuklanarak Selimiye’ye gönderilmişti. Sevinmişti tutuklandığında. Tutuklanmaktan sevinç duyan bir devrimci? Hayır, o sıralarda gerçek bir devrimci değildim. Hiçtim hiç. Boşaltılması başarıyla gerçekleştirilmiş bir çuval.</p>

  <p>Ölenler vardı. Ben ölmedim, ama ölenler oldu, ölmek öğrenilmişti yani. Ama işkence? Bunun öğrenilmemiş olduğunu düşünmüştü Mustafa. Böyle boş bir çuvala dönüşülebileceğini bilmek gerektiğini. Ölümü, her şeyi düşündük, işkenceyi gereğince düşünmedik, en boş verilmez şeyi. Boş verdik; sonuç boş bir çuval. Uykuyla uyanıklık arasında geçen sorgu günlerinde toparladığı tek düşünce kırıntısı. Öyle bir boşluktu ki bu, yaşamının öncesini koparıp atıyordu. Önceki Mustafa’yı hep birlikte ele vermişlerdi. İpi kopmuş bir tespih gibiydi öncesi. O tespihi yeniden dizmek zordu. Koruyamamıştı tespihini Mustafa. Tutuklandığında, bu&nbsp;onun için kısaca işkencenin bitimi demekti, korkunç boşalmanın sonu, sorgudaki davranışlarını değerlendirmeye çalışmıştı. Beni ele verdiler. Yaptıklarım biliniyordu. Ben de&nbsp;söyledim. Fazlasını söyledim. Nerde başlayıp bitiyordu ihanet? Yanlışın nerde başlayıp nerde bittiğini, kendi açısından&nbsp;çözmeye çalışıyordu. Çözemiyordu. Başı sonu belli, anlaşılır&nbsp;ve kullanılır bir çözüm yolu bulamıyordu. Oysa çok gerekliydi bu. Sonrası için. Hiç olmazsa yeni bir tespihe dizebilmek için düşüncelerini. Sonra, tespihin sonunda, şimdi Güler’in kaldığı gibi, Ali kalıvermişti elinde. Ali’yi düşününce&nbsp;aydınlanmıştı kafası. Ali’ydi ele verdiği, Maraşlılar’dı. ilk defa onları, sonra onlardan yaygınlaştırdığı kalabalığı ele vermişti. Ali’yi kalabalıklaştırarak, ona olan sorumluluğumu&nbsp;aşarak daha büyük bir sorumluluğa adamamış mıydım kendimi? &ldquo;Nasıl olsa biliyorlar,&rdquo; diye, kendimi ele verirken, asıl&nbsp;ele verdiğim onlardı, hepsiydi. İşte hurdaydı suç, hurdaydı&nbsp;yanlış. Hiçbirimizin, değil başkasını, kendimizi bile ele vermeye hakkı yoktu. Bunu bilemedik, daha doğrusu üstesinden gelemedik. Yaktığım, başını belaya soktuğum ben değildim yalnızca. Bu yargıya vardıktan sonra, yenilgisini boyutlandırabilenlerin çoğu gibi yeniden güçlenmişti Mustafa.&nbsp;Başlangıçlar ne güzeldir!</p>

  <p>Güler’in yüzünü de, götürüldüğü sabahki görünümüyle başlatmıştı. Foto-roman okuyan Güler, canı sıkılan Güler, soğutula ısıtıla, sofraya konup kalkan sebze yemeklerine benzeyen Güler hiç yoktu anısında. Tutukluluk günleri, kendisiyle en barışık olduğu günler olmuştu. Korkmuyordu, dirençliydi. İlerlediğini, geliştiğini düşünüyordu. Koyvermiyordu kendisini. Okumayı, sabah ve akşam voltalarını, jimnastiği ihmal etmiyor, az yiyor, çok tartışıyordu. Sağlığa, iyileşmeye dönük günlerdi onlar.</p>

  <p>Öyleydi de, serbest bırakılınca niçin bocalamıştı? Daha uzun bir iyileşme dönemine mi gereksiniyordu? Hastaneden iyileşmeden taburcu edilen bir hasta gibi hissetmişti kendisini. Ve yeterince güçlenmemiş, iyileşmemiş olduğunu anladığı o özgürlük sabahında, Güler, yepyeni kuşkularla resimlenmişti düşüncesinde.</p>

  <p>Güler’in Urfa’da olup olmadığını, öğretmenlik konusunu, yakın, çok yakın geleceğini düşünmek durumundayken, Ali’yle karşılaşmak zamansız olmuştu. Bütün olaylardan bilinç düzeyi yükselmiş olarak çıkmış bir Mustafa’yla karşılaşmalıydı Ali, yoksa yarın kuşkusuyla kafası bulanmış biriyle&nbsp;değil. Şimdi sıralama zamanıydı, oysa beceriksizce bozmuştu sırayı. Ali’nin sorusu öfkelendiriverdi Mustafa’yı. Haksızlar çabuk öfkelenirler.</p>

  <p>&ldquo;Diyeceğim şu ki, siz sahip çıkmadıkça hiçbir şey olacağı yok!&rdquo; Bu biraz doğru, biraz yanlış cümleyle Ali’yi suçladığı yetmiyormuş gibi, &ldquo;siz&rdquo; dedi, &ldquo;siz&rdquo;, kendisini ayırarak. Bunu düşünmeye kalmadan da odanın kapısı tekmeyle açıldı, basıldılar.</p>

  <p>Ali’nin karısı Gülşah’la baldızı Ziynet, yer sofrasının bütün eksiklerini yeni tamamladılar daha. Yeni gelin Ziynet, kendisini büyütmüş olan ablasıyla eniştesinin evinde oturuyor hâlâ. Aslında ne konukların önüne sürülen yemekleri, ne de ablasının telaşını umursuyor Ziynet. Kuş gibi çarpıyor yüreği. Zekeriya, iş haberiyle bu sabah döndü İskenderun’dan. Motor tezgâhında çalışacakmış, ilk fırsatta İskenderun’a gidecekler. Ziynet, abla evine sığınmaktan kurtulacak. Ama bütün gün, akşama ağırlayacağı konuklar için koşuşturan ablasına bile yeterince açmadı sevincini. Zekeriya&nbsp;ise, sabah evdeki telaşı görünce, kendini bilen her erkek gibi, ayağının tozuyla dışarda aldı soluğu. Ziynet’in hasreti de&nbsp;onun umurunda değil. Şimdi bir an önce konukların gitmesini istiyor Ziynet, öteki erkekler konuşurken, ses etmeden yemekleri atıştıran kocasına kaçamak göz atıyor, kızarıyor durup durup.</p>

  <p>Gülşah sofraya dizdiği yemeklere son bir göz daha gezdirdi. Bamya, salata, iri iri turplar, maydanoz, ekmek, su, haşlanmış yumurtalar, bumbar, tamamdı her şey. Ziynet’le ikisi oturmadılar sofraya. Ziynet’in mangalda pişirdiği köfteleri erkeklerin önüne doldurdu. Hasan’a da ayırdı köfteyi. Kendisiyle Ziynet’e ayırmadı. Hele bir erkekler yesin. Yemeği iştahla çiğneyen erkek avurtlarını seyretmek, görevini yapmışlık duygusu verir Gülşah’a. İşte tam bu seyre hazır olduğunda açılıverdi kapı. Şaşırdı Gülşah. Sanki köfteler iyi pişmemiş, sanki sofrayı erkeklerin önüne zamanında sürmemiş, sanki eline bakan mideleri aç komuşçasına suçlu suçlu&nbsp;bakakaldı kapıya.</p>

  <p>Kapının açılmasıyla içeri dolan yabancı adamlar sofranın tadını tuzunu bozup bozdular işini. Ezilmeye ve kabahat&nbsp;yüklenmeye alışmışlığıyla, sofraya tuzu, ekmeği, ya da suyu getirmeyi unutmuş gibi sağa sola koşuşturdu bir süre. Ev&nbsp;içinin dirliğiyle düzeninin kendi suçu olmadan bozulmuş&nbsp;olduğunu anlayana kadar.</p>

  <p>Divanın ucuna ilişmiş oturan Oya, ev içi düzeninin bozuluvermesinden nerdeyse memnun. Kapı açılana dek öylesine rahatsız, ev içinin havasıyla öylesine uyumsuzdu ki, ansızın açılan kapı rahatlık getirici bir yenilik gibi göründü ona. Sofranın tek kadını olması, Gülşah’la Ziynet’in sofraya oturmayıp hizmet etmeleri sıkıyor, böylece somutlaşan ayrıcalıktan utanıyordu.</p>

  <p>Hele Ziynet’le Gülşah’ın bunu doğal karşılamaları! Başka, kendilerine benzemeyen bir şey Oya. Hoş karşılıyorlar, bunun üstünde bile durmuyorlar.</p>

  <p>Oya ne kadın, ne erkek, sadece hizmet ettikleri erkeklerin bir uzantısı onların gözünde. Her zaman bir erkek gibi davranmaktan çekinmeyen, hatta bundan hoşlanan Oya, bu akşam rakı içmekten belki de bu nedenden çekindi. Kapı açılana kadar da açmadı ağzını. Oysa buraya, değişik insanlarla konuşmak, tanışmak için gelmedi mi? Üstelik, yeni ve değişik insanlarla konuşmayı sever. Ama bu akşam, Ziynet’le&nbsp;Gülşah’tan tümüyle kopuk, onların dışında sürdürülen sofra&nbsp;sohbetine katılamıyor. Bu iki kadını yok saymak, onlara sırtını dönmek ayıp kaçacak. Sohbetin, sofranın havasında sıkışıp kalmış yarı kadın, yan erkek bir yaratık gibi acı çekiyor. Bir an kalkıp Gülşah’la Ziynet’in yanına gitmek istedi,&nbsp;sonra onların da sofraya oturmalarını sağlamayı umdu, ama&nbsp;iki davranışın da sırıtacağı korkusuyla vazgeçti. Böyle, sıkıntı içindeyken açılıverdi kapı.</p>

  <p>Baskın anında, Gülşah’ın suçlu şaşkınlığını tek sezen de Oya. Ama, Gülşah’la arasında bir yakınlık kurulması için bir&nbsp;başlangıç olamaz bu. Tam tersine, kötü yüzlü baskının kişisel nedenlerle ona güleç gelişi bir yana, bundan kendisini&nbsp;sorumlu sayması birbirlerinden uzaklaştırıyor onları.</p>

  <p>Oya kendi yüzünden basıldığına inanıyor evin. Bu baskına sebep olan kendisi. Ev içinin dirliğini bozan, Gülşah’ın hamaratlığını boşa çıkartan. Gülşah’la barışık olması zor&nbsp;bundan sonra.</p>

  <p>Adana’dan ayrılmasına az kaldı. Bitiyor sürgün. Burada geçirmek zorunda olduğu zamanı dikkatle tüketti. Akıllıca davranması gerekiyordu, öyle de yaptı. Başkalarının yağdırdığı bir afetten mümkün olduğu kadar az zararla çıkmak.&nbsp;Hem iyi, hem kötüdür böyle dönemler. Kendini içinde bulunulan sıkıntıdan sorumlu saymamak. Sadece dayanmak.&nbsp;Yalnızca bunu yapmak bile, bir şey yaptığı duygusunu verebilir kişiye. Bir vücudu bir hastalığa karşı korumak gibi. Tek&nbsp;görevi sağlığıymış gibi. Yeni mikroplara bulaşmamak&nbsp;gerekti şimdi. Bütün bunlar, bir anlamda rahatlık, durallık vericiydi. Birkaç hastalığı birden yenemezdi vücut. O zaman?&nbsp;Tek durmalıydı.</p>

  <p>Yapabileceği fazla bir şey yoktu. Sürekli izleniyordu. Üzerindeki baskı, kendisine yönelik iyileştirici bencilliğin güzel bir özrü oluyordu sonunda. Kaldığı otele günlerce kimseler uğramıyordu, onu sormak için. Adana yabancı bir kentti. Yeni tanışlar edinmekse zordu. Oya’yla ilgilenmeleri için&nbsp;kendilerine haber uçurulan bir iki kişi de görünmemişti. Bulaşıcı bir hastalıktan ölmek üzere olan, ölümü yalnız karşılaması gereken biri sayıyorlardı Oya’yı mutlak.</p>

  <p>Böylesine tehlikeli bulunmaktan hoşlanmıyor değildi Oya. Aslında kendisinden çekinilmesini hoş bulmayan yoktur. Bunun dışında, Adana’da başka kafada insanlar olduğunu biliyor, ama bu kişileri aramaya girişmiyordu. Biraz da&nbsp;büyüttüğü tehlikeliliğiyle zarar vermek istemiyordu kimseye. Buradan çıkıp gidecekti kendisi. Ama bu baskı dönemini geçirmeye çalışanlar burada kalacaklardı. Onları aramak,&nbsp;kafa dengi bulmaktan çok, kendisini izleyenleri yeni avların&nbsp;üstüne sürmek olacaktı. Kendisine verilmiş bir-iki adresi de&nbsp;yırtıp attı bu nedenden.</p>

  <p>Oya şimdi, baskının şaşkınlığıyla bardağındaki rakıyı şişeye geri boşaltmaya çalışan Hüseyin’in yanında ne işi olduğunu düşünüyor. Tam bir rastlantıydı tanışmaları. Ankara’da sürmekte olan bir dava için ifade vermeye çağırmışlardı Oya’yı.&nbsp;Adana Adliyesi’nin koridorunda dolaşırken, çok sıkkın bir&nbsp;anında, &ldquo;Oya Ertem siz misiniz?&rdquo; diye soruvermişti. Avukat&nbsp;cübbesinin içinde olduğundan daha kısa görünen, esmer, gaga burunlu, gençten bir adam. Aylarca kimselerle konuşmayıp da, bu adamla tanışıvermesini neye yormalı? Oya’yı bu akşam buraya getiren Hüseyin olduğuna göre, olsa olsa bu geceki baskınla sonuçlanan kötü bir rastlantıydı bu.</p>

  <p>Hemen tanıtmıştı kendisini Hüseyin. Aslen Maraşlı olduğunu, İstanbul Hukuk’unu bitirdiğini, Adana’da stajını yeni tamamladığını, Oya’nın burda sürgünde olduğunu duyduğunu, ama otele gelmekten çekindiğini falan bir çırpıda anlatmıştı. Eski İşçi Partili’ymiş. Oya’ya zarar vermek istememiş!&nbsp;&ldquo;Herkes birbirine zarar vermemek peşinde!&rdquo; diye içinden&nbsp;gülmüştü Oya. İçten görünüyordu Hüseyin. Yalnızlıktan iyice bunalmış olan Oya’nınsa birilerine inanmaya ihtiyacı vardı. Böylesi tanışıklıklardan sakınması çok söylenmişti kendisine, yine de kuşkulanmamıştı Hüseyin’den. Aklı evvel dostların, &ldquo;Aman dikkatli ol, seninle tanışıp ağzından laf almaya&nbsp;kalkışırlar, Adana’da polis kaynıyormuş, sakın oyuna gelme&rdquo;&nbsp;uyarıları o an aklına bile gelmedi. Şimdi düşünüyor da aslında Hüseyin’e güvenmesi için hiçbir neden bulamıyor. Hatta favorileri ve özentili kravatıyla Hüseyin, eski bir partiliden&nbsp;çok bir taşra playboyuna benziyordu. O günden bu akşama&nbsp;da Hüseyin’i, onun kişiliğini tanımış sayılmaz. Bu rakıyı şişeye geri boşaltan şaşkın adam nasıl bir adam? Bu soruyu daha&nbsp;önce kendisine hiç sormamış olduğunu fark etti.</p>

  <p>&ldquo;Oya Ertem siz misiniz?&rdquo;, &ldquo;Evet.&rdquo; Böylece azalan bir yalnızlık, o kadar. Adı konması gereken kötü bir zayıflıktı bu. Bu karşılaşmadan sonra, arada sırada Hüseyin aramıştı&nbsp;Oya’yı. Çoğu kez sadece telefonla. &ldquo;Nasılsınız?&rdquo;, &ldquo;İyiyim.&rdquo;,&nbsp;&ldquo;Bir ihtiyacınız falan var mı?&rdquo;, &ldquo;Yok, teşekkür ederim.&rdquo; Aralarında doğru dürüst bir dostluk bile kurulmamıştı aslında.&nbsp;Oya, kendisini arayan birinin olmasından hoşlanmıştı. Hüseyin de efendice yapmıştı bunu.</p>

  <p>Bereketli toprağı, emekçi insanları ve parlak güneşinden başka güzelliği olmayan bir kentin Çukurova’daki günbatımını bile görmeyen bir otel odasında, günlerce ve günlerce, çirkinliği çoğaltan inşaatları seyretmişti Oya. Sonra, oda perdelerini sıkı sıkı kapayarak geçirdiği akşam saatleri. Bitip tükenmeyen. Kendisine acımamaya çalışmak.</p>

  <p>Yine de çok acıyan yüreğini güçlü sanmak. Odasının tam karşısındaki inşaatta gece gündüz bekleyen iki sivil polis,&nbsp;perdeyi her açışında içeri bakıyorlardı. Onların bu anlaşılmaz görevleri, anlaşılmaz bir sabır isteyen görevleri, sonunda Oya'ya güç verir gibi olmuştu. Her gün, ayın otel odasının kapalı perdelerine gözlerini dikmek zorunda olan bu iki&nbsp;adamın durumu, günlerini, aylarını bu odada geçirmek zorunda olan Oya’nınkine yakın zorluktaydı doğrusu. Bu iki&nbsp;yabancı surattan önceleri çok tedirgin olan Oya, bir ay sonunda alışmıştı onlara. Zaman zaman perdeyi aralar, adamların görevlerini sürdürüp sürdürmediklerini bilmek isterdi. Sanki onların sürekli bekçiliği, kendi yalnızlığına bir&nbsp;destekti. Yine de çok saçmaydı bu iki polisin görevi. Hiç gereği yoktu bunun. Oya’nın odasında yalnız olup olmadığını anlamak için ise, resepsiyon bu konuda bir sürekli bilgi&nbsp;kaynağıydı. Oya, resepsiyondaki memurların, her giriş çıkışını saatiyle not aldıklarını, kendisini arayan, ziyaretine gelen herkesi adıyla saptadıklarını biliyordu. O kadar ki, Oya,&nbsp;her ay otele ödediği bir yığın paranın, kendi polislerini maaşa bağlamaya dönüştüğünü düşünmüş, otel müdürüne&nbsp;şikâyette bulunmayı geçirmişti aklından. Hapis masraflarını gördürüyorlardı kendisine. Yapacak bir şey yoktu. Otele tıkır tıkır borcunu ödeyecek, polislik yapmalarına engel&nbsp;olamayacaktı. Apar topar gönderildiği Adana’da bir ev bulamamıştı. Yıllık kiralanıyordu evler. Üstelik, eşyaydı, şuydu,&nbsp;buydu, bunlarla uğraşacak durumda değildi. Evinde kalabileceği tanıdığı yoktu. Sıkıyönetim Adana’sında kim isterdi&nbsp;ki onu evine? Kim kendi rızasıyla evinin çevresini kestanecisinden boyacısına kadar çeşit çeşit polislerin sarmasını isterdi? Parası kendi cebinden çıkan bu otel hapisliğine boyun eğmekten başka yolu yoktu. Otel müdürüne mırın kırın ederek bu otelden olmak da vardı ayrıca. Başka otel bulamayabilirdi. Polis gelip gidip oteli sıkıştırıyordu. Bundan&nbsp;sıkılıp da, kusura bakmayın ama, diye kapıyı gösterebilirlerdi pekâlâ.</p>

  <p>Bu yaban, kızgın betonlu şehirde açıkta kalmak korkusu ürperti veriyordu Oya’ya. Her akşam imzaya gittiği karakol&nbsp;da hoşlanmazdı yer değiştirmesinden.</p>

  <p>Gecenin geç saatinde canı sıkılan nöbetçi polis oteli arayıveriyordu. Neymiş? Oya Ertem kaçmış mı, öğrenecek. Ve uykusundan telefon sesiyle uyandırılan Oya’yı sabahlara kadar uyku tutmuyordu. Oysa, hücre hapsine dönüşen&nbsp;otel yalnızlığında, telefon zili, kapı tıkırtısı, ayak sesi gibi&nbsp;sesler yeni, dost boyutlar kazanmışlardı. Çay ya da kahve&nbsp;getiren garson, seyrek de olsa mektup getiren ayak sesleri,&nbsp;yüreğini sıcaklıkla sarabiliyordu, insan sıcaklığına, dostluğuna karşı durmamacasına artan özlem ne hatalar yaptırabilir kişiye.</p>

  <p>Bundan kaçmıyordu. Akşamlan hiçbir yere çıkmıyordu. Dört sularında, karakola imza atıp döndükten sonra kapanıyordu odasına. Çaresi yoktu. Odasını usanmadan gözleyen iki çift gözün beklediği bir şey vardı. Bu şeyi yapmamalıydı Oya. O günlerde Adana’da, gece yanlan evlerin basılıp insanların bir yerlere götürülmesi belediye hizmeti gibi&nbsp;olağanlaşmıştı. Belayı daha da kolaylaştırmak istemiyordu.&nbsp;Ama fazla dikkat zararlıdır bazen. Yıllarca terli su içirtilmemiş, sırtına havlu konarak büyütülmüş bir çocuk günün birinde doğru dürüst oynama fırsatı bulursa zatürree olur. Bu&nbsp;akşamki davranışı da biraz öyle.</p>

  <p>Odasındaki telefon çaldığında, Oya, dolabına gizlediği elektrik ocağında çay yapıyordu. Çayı beklemek, çay suyunun kaynaması, büyük mutluluklardı Oya için. Çayın hazır oluşu bitişi; büyük değişiklikler. Her gün çıkan sabah&nbsp;gazeteleri ve her akşam batan gün gibi. Hayatın bu amansız tükenişine oyalayıcı tek değişiklik olarak sarılmış, bağlanmıştı. Telefon sesi büyük, sevindirici değişiklikti bu durumda.</p>

  <p>&ldquo;Oya Hanım, aşağıda sizi bekleyen bir bey var?&rdquo;</p>

  <p>&ldquo;Kim bu bey?&rdquo; diye bile sormadan kapatıvermişti telefonu. Bu akşam yanlışlığa hazırdı Oya. Patlamaya hazırdı demek. Ama Oya’nın patlamasına kalmadan patladı olay, basılıverdi ev.</p>

  <p>Otelin dış kapısının önündeydi Hüseyin. Aslında Oya, Hüseyin’i görünce pek sevinmemişti. Başkasını mı bekliyordu? Kimbilir? Mustafa’yı ilk görüşüydü. Aslında Hüseyin’in,&nbsp;yanma bir de Oya’nın hiç tanımadığı Mustafa’yı takıp Oya’ya&nbsp;gelişi şaşırtıcıydı. Mahkemedeki tanışmadan sonra, Oya birkaç kez Hüseyin’lerin yazıhanesine uğramış, çay içmiş, hiç&nbsp;eksilmeyen Maraşlılar’ı seyretmişti. Pek fazla konuşulmamıştı. Bir iki kez de Hüseyin otele uğrayarak hatırını sormuş, Oya’yla birlikte karakola yürümüştü. Yok, bir kez de&nbsp;Atatürk Caddesi’ndeki pastanelerden birinde çay içmişlerdi. Genel şeylerden konuşmuşlardı, sıkıyönetimden, Adana’dan. Aslında tanışılmamıştı. Adana’da değil de başka bir&nbsp;yerde olsaydı, bu kadar da dostlukları olur muydu? Onunla yürür, çay içer miydi? Saatlerce Hüseyin’in yazıhanesinde&nbsp;oturur muydu?</p>

  <p>Ama o akşam, hava karardıktan sonra, Hüseyin’in, yanında yabancı biriyle otele gelişini yadırgamamış, tedirgin olmamıştı bundan. Hüseyin, Oya’nm akşamları hiçbir yere çıkmadığını biliyordu üstelik.</p>

  <p>İşte Hüseyin, o her zamanki, pek de güven verici olmayan görünüşüyle karşısında. Yanındaki uzun boylu, kara bıyıklı&nbsp;adamı ise karanlıkta iyi seçemedi Oya.</p>

  <p>&ldquo;Mustafa... İşte yeni bir Maraşlı daha. Ama bu belalılardan. Daha dün tahliye olmuş Selimiye’den.&rdquo;</p>

  <p>Evet, bir hapisten yeni çıkmış biri eksikti. Yine otel odasına dönmeyi düşünmedi.</p>

  <p>&ldquo;Yarın Urfa’ya gidecek, içeri girmeden Urfa Lisesi’nde matematik öğretmeniydi. Ama biz komadık gitsin. Artık öğretmenlik kalır mı? Eh... otelcide de akıl bu kadar olur.&rdquo;</p>

  <p>Yataklık suçuna verilen bir addı otelci. Aslında içerdekiler kullanırdı bunu. Hüseyin de Mustafa’dan işitmiş olmalı. Yine de hemen satması sevimsiz bir tavır. Oya, kızıp kızmadığını anlamak için Mustafa’ya baktı. Ama alacakaranlıkta, iyice kara görünen bıyıklardan başka bir şey seçemedi.</p>

  <p>&ldquo;Ben Oya.&rdquo;</p>

  <p>&ldquo;Adana’nın ünlü kadın sürgünü. Ayakkabı boyacıları bile tanıyor seni.&rdquo; Hüseyin eliyle otelin kapısındaki boyacıyı gösterdi. O saatte kim boyatırdı ki pabucunu? Canı sıkıldı Oya’nın. Hüseyin’in kendisini tanıştırışındaki laubaliliğe de bozuldu.</p>

  <p>&ldquo;Adanalılar sululuk yapana silik derlermiş, öyle mi?&rdquo;</p>

  <p>Bir sessizlik oldu. Oya da şaştı, ağzından kaçana. Aslında böyle konuşmakla Hüseyin’e fazla yüz vermiş oluyor. Hüseyin’in yeni alınmışa benzeyen maksi pardösüsüne baktı. Gülünç buldu onu. Yine de bu akşam ayrıntılar üstünde durmaya niyeti yok. Bir şey olsundu işte, ne olursa olsun. Yaşanan bunca şeye, deneye rağmen, kendisini olayların akışına&nbsp;bırakan bir küçük burjuvaydı, o kadar.</p>

  <p>Hüseyin, sanki Oya’yı uzun bir süredir tanıyormuş gibisine açıklamalarını sürdürüyor Mustafa’ya.</p>

  <p>&ldquo;Sen Oya’nın böyle kızıvermesine bakma. Aslında çok neşelidir. Ne var ki, kendisiyle alay etme hakkını sadece kendisine tanıyan sanatçılardan.&rdquo;</p>

  <p>Mustafa karşılık vermiyor. Oya ise, Mustafa’nın kendisi için ne düşünmüş olabileceğini merak ediyor.</p>

  <p>Baştan başa kötü bir meraktı geceyi başlatan.</p>

  <p>Susmuyor Hüseyin.</p>

  <p>&ldquo;Bir ev yemeğine ne dersin? Otelde aç acına yatmaktan iyidir.&rdquo;</p>

  <p>Oya, Hüseyin’e, akşamları otelde aç kaldığını söylemişti. Otelde yemek yoktu. Bazen Oya, dışardan alıp getirdiği simidin yanına gizlice çay yapıyor, bazen yoğurt yiyordu. Dışarı çıkıp bir şeyler yemeye çekiniyordu. Yemek ya da sinema; nereye deseler gidecekti aslında Oya. Değişiklik olsun&nbsp;da. Münasebetsiz konuşmasını sürdürüyor Hüseyin:</p>

  <p>&ldquo;Bizim Kahramanmaraşlı proleter akrabalar, anarşistlikten de olsa, hapse düşmüş amca oğullarını bu gece ağırlayacaklar...&rdquo;</p>

  <p>Bir gün önce olsa, Hüseyin’in böyle konuşması canını sıkar, özür dileyerek dönerdi odasına. Ama bu akşam, her şeyi aldırmazlıkla karşılıyor. Ev kadınlarının bayıldığı &ldquo;Arkası Yarın&rdquo; programlarından &ldquo;Kader Ağlarım Örüyor&rdquo; adlı bir oyunun kadın kahramanıymışçasına!</p>

  <p>Hüseyin’in münasebetsizliği Oya’ya da geçti. Ansızın Mustafa’ya dönüp, &ldquo;Siz de Alevi misiniz?&rdquo; diye soruverdi.</p>

  <p>Karşılık vermedi Mustafa. Oya, hemen pişman oldu sorusuna. Sanki Mustafa’nın bir mezhep sorunu olabilirmiş gibi. &ldquo;Siz PDA’cı mısınız?&rdquo; ya da &ldquo;siz Cephe’den misiniz?&rdquo; gibisine, bin beter bir soru. Büsbütün kızdı Hüseyin’e. Durmadan&nbsp;Maraşlılık’tan söz etmese olmaz. Akrabalarının Aleviliğinden de söz ederdi boyuna.</p>

  <p>&ldquo;Aleviler horlananı daha da bağırlarına basarlar.&rdquo;</p>

  <p>Oya’nın budala sorusuna da sahip çıkıverdi Hüseyin. Her şey budalaca başladı ve sürecek gibi öylece. Hüseyin susmuyor.</p>

  <p>&ldquo;Adana köftesi yapmışlardır. Geliyorsun değil mi? Böyle seyir bulamazsın kolay kolay.&rdquo;</p>

  <p>Ne kötü bir çağrı bu. Ama Oya, akrabalarını damızlık boğa gibi arenaya çıkarmaya kalkan Hüseyin’e bozulmadığı gibi, &ldquo;Peki,&rdquo; dedi, &ldquo;gelirim.&rdquo; Bir röntgenci, insanları anahtar deliğinden gözetleyen biriymiş gibi. Taksiye binildi, &ldquo;İstiklal Mahallesi’ne.&rdquo;</p>

  <p>Önde şoförün yanında oturuyor Mustafa. Alışkanlıkla dönüp arkasına bakan Oya, taksinin arka penceresinden eksilmeyen farları gördü, ses etmedi.</p>

  <p>Takip edileceğini bile bile bir yere gitmek, sonra da, takip ediliyoruz diye sızlanmak gülünç çünkü. Hüseyin’le Mustafa konuştular arabada.</p>

  <p>&ldquo;Bizim Ali Halk Partili kesildi ki sorma.&rdquo;</p>

  <p>&ldquo;Birliğe kandıramadın demek?&rdquo;</p>

  <p>&ldquo;Öyle, Ecevit diyor, başka şey demiyor.&rdquo;</p>

  <p>&ldquo;Adalet’e kaysa daha iyi.&rdquo;</p>

  <p>Oya, Mustafa’nın niçin böyle düşündüğünü merak etmiş, ama takside sormamıştı. Hüseyin’se Aybar’cı olduğunu söylemişti Oya’ya.</p>

  <p>&ldquo;Sonunda kayacak taban.&rdquo;</p>

  <p>&ldquo;Parti olsanız hâkim olurdunuz.&rdquo;</p>

  <p>&ldquo;Bu zamanda kim hâkim olacak. Siz olsanıza?&rdquo;</p>

  <p>&ldquo;Biz mümkünün peşindeydik!&rdquo;</p>

  <p>Oya, böylesi bir konuşmayı, Adana gibi bir yerde, hem de takside sürdüren iki adamdan kuşkulandı bir an. Gittikçe&nbsp;daha yakından izleyen farlar tedirginliğini artırıyor. Varalım&nbsp;hele, özür diler, dönerim otele, diye düşündü.</p>

  <p>Mustafa ansızın Hüseyin’e sordu:</p>

  <p>&ldquo;Senin Birlik Partisi’ne girdiğin doğru mu?&rdquo;</p>

  <p>&ldquo;Öyle, en sosyalist parti o.&rdquo;</p>

  <p>&ldquo;Bırak Allah’ını seversen, seni bilirim, ne kokusu aldın?&rdquo; &ldquo;Müşteri. Biliyorsun Adana’daki müşteri adaylarının hepsi Alevi.&rdquo;</p>

  <p>&ldquo;Buraya onları yanıltmaya mı geldin?&rdquo;</p>

  <p>&ldquo;Aman Mustafa yanılgılardan konuşacaksak...&rdquo;</p>

  <p>Sustu Mustafa. Konuşmalarını sevmiyor Oya. Önemi yok ama. Gidecekleri yere varır varmaz özür dileyerek gidecek&nbsp;nasıl olsa.</p>

  <p>Ama yapmadı bunu. Eve vardıklarında çevrelerini alan çocuk kalabalığı arasında, tedirginliğini, kuşkularını unutuverdi.</p>

  <p>Ali de çıkmış kapı önüne. Mustafa’ya sıkı sıkı sarıldı. Gözleri de yaşarmış. Ansızın içi ısındı Oya’nın. Hepsini seviverdi. Uzun boylu, avurtları çökük, göğüs kemiği içeri göçmüş, ihtiyarla genç karışımı bir adamdı Ali. Dili çalıyordu. Elleri,&nbsp;vücudu işçi, yüzü aydındı.</p>

  <p>Evinin tahta kapısını açıp konuklarını içeri aldı Ali. Dışardan tekmeyle vurulup açılana kadar sevimli, dost kapısından içeri.</p>

  <p>Oya önce Gülşah’la Ziynet’i ayırt etmedi bile. Kalabalıktı ev içi. Bir yığın çocuk, yabancı erkekler. Kerevete ilişip gözlerini duvardaki Yılmaz Güney fotoğrafına dikti. İlk Ziynet’i gördü. Mangala eğik yüzü pembeleşmiş. Kara kıvırcık&nbsp;saç telleri, terli alnına yapışmış. Bu yörenin kadınlarında sık&nbsp;rastlanan, iri, çok güzel, siyah gözleri var. Aslında çok güzel&nbsp;kadın diye düşündü, ama bunu ortaya çıkarmayı bilmiyor.&nbsp;Sanki Ziynet’in yaşadığı çevrede bu mümkünmüş gibi. Güzelliği ortaya çıkarmak öğrenilir bir şeydir.</p>

  <p>Odanın kapısı durmadan açılıp kapanıyor. Kapatılması, kilitlenmesi hiç âdet olmamış, buna gereksinme duyulmamış bir kapı bu. İkide bir açılan kapıdan yeni çocuklar içeri giriyor, odadakiler dışarı çıkıyor. Hangi çocuğun ev içine,&nbsp;hangisinin mahalleye ait olduğunu çıkaramadı Oya. Kerevete yerleştikten sonra, bir süre durmadan değişen çocuklarla&nbsp;bir şeyler konuşup durdu. Ama bir süre sonra, yapmacık gözüktü bu tavır kendisine.</p>

  <p>Sonra, Ziynet’le Gülşah sofrayı hazırlayana kadar sustu, çevresini bile seyretmedi yeterince. Hüseyin’in kendisine yakıştırdığı seyircilikten kaçındı belki de. Ayrıca ne konuşacağını, ne yapacağını da kestiremiyor. Maraşlılar arasında gelişen konuşmayı izlemeye çalışıyor.</p>

  <p>&ldquo;Tarihi geriye çevirmeye kalkışmaktan başka bir şey değil.&rdquo;</p>

  <p>Halk Partisi’nden söz ediyor Mustafa.</p>

  <p>&ldquo;Bizim sendika öyle demiyor.&rdquo; Ali bu. Sonra uzun uzun sendikadan, Halk Partisi’ne bel bağlayanlardan söz ediyor.</p>

  <p>Ama Mustafa Halk Partisi denince, içinde biriktirdiği şey parlamışçasına coşuyor. Oya, onun aslında başka şeylere öfkelenip bu konuyu boşalma fırsatı saydığını sezdi.</p>

  <p>&ldquo;Tarih... Sanayi... Kapitalizm... ileri gitmesi engellenemeyecek çarklar...&rdquo; Sözcükler beyninde uğulduyor Oya’nın. &ldquo;Halk Partisi, halkı bu çarklara kaptıracak...&rdquo; diyor Mustafa. Bütün bunları dedikten sonra da, birdenbire sustu. Öfkeli tavrını bırakıverdi. &ldquo;Verin oyunuzu canım. O başka iş.&rdquo;</p>

  <p>Bir an sıkıntısını unutup dikkatle Mustafa’ya bakıyor Oya.</p>

  <p>Kapkara çukur gözleri ilkel. Ama bu yüzde vahşi, hatta çekici bir şey var. Yüz çizgileri köşeli, burnuysa basık. &ldquo;Ya çok atak, ya da çok korkak birinin yüzü bu,&rdquo; diye düşündü. Ne&nbsp;olursa olsun, &ldquo;çok&rdquo; sıfatını gerektiren bir yüz.</p>

  <p>Mustafa, Oya'nın bakışını sezdi. Oya kendisini kınıyor gibi geldi ona. Oya’ysa, çelişkili, değişken biri, bir şeyler var bunda, ama ya çok olumlu ya da çok olumsuz, diye düşünüyor. Kesin olarak sezdiği; Mustafa’nın tedirginliği, kabuk&nbsp;değiştirecek bir hayvanın huzursuzluğu. Oya, Mustafa’nın&nbsp;kendisi hakkında ne düşündüğünü merak ediyor yeniden.&nbsp;Mustafa Oya’nın ilgisinden, bakışlarından tedirgin. Ali’ye&nbsp;yöneltiyor sıkıntısını.</p>

  <p>&ldquo;Hem niçin bize soruyorsun ki? İcazet mi alacaksın? Bizden size hayır yok. Hakkının nerde olduğunu bilmek de, aslan ağzından almak da senin işin. Kestirmesi bu.&rdquo;</p>

  <p>Mustafa’nın böylesine öfkelenerek kestirip atması, Hüseyin’i bile şaşırtıyor. Eskiden, İstanbul’daki öğrencilik yıllarında, Mustafa’nın öfkesini yakından tanımıştı. Ama Ali’ye karşı saygılıydı her zaman. Ayrıca, Aliler’e, &ldquo;saygılı, sabırlı&rdquo; olmalıyız derdi hep. Kaldı ki Ali’ye ayrı bir sevgisi, bağlılığı vardı.&nbsp;Ali ise çok sever Mustafa’yı. Hüseyin’den üstün tutar. Hüseyin avukat oldu, Mustafa öğretmen. Maraşlı aile için avukat&nbsp;öğretmenden daha yararlı. Ama Ali, Mustafa’yı yine de Hüseyin’e yeğ tutar, ona güvenir. Hatta 69 seçimlerinde, Hüseyin’in ısrarlarına kulak tıkayıp, Mustafa &ldquo;verme oyunu sakın&rdquo;&nbsp;dediği için İşçi Partisi’ne vermedi oyunu. O zamanlar, öyle,&nbsp;&ldquo;ne halin varsa gör!&rdquo; demesine konuşmuyordu Mustafa. Anlattıklarıyla coşturuyordu Ali’nin yorgun gönlünü bile. Ama&nbsp;dedikleri çıkmadı işte. Hüseyin, Mustafa’nın terslenmesine&nbsp;bozuluyor, buna hakkı olmadığını düşünüyor. O kadar öttü&nbsp;durdu, şimdi sussa ya! Aslında Mustafa’yla Ali’nin konuşmaları, Hüseyin’in sigorta konusunda Ali’ye duyduğu suçluluğu&nbsp;azaltıyor. Mustafa’yla, paylaşmanın bazen zararlı olduğunu,&nbsp;suçluluğu paylaşmanın onun ağırlığını azalttığını konuşmayı düşündü. Öğleden sonra, yazıhanede tatsız bir hava esmişti aralarında. Hüseyin, Mustafa’ya eski tartışmalarını hatırlatmış, ben haklıydım, demeye getirmişti. Yersizdi böyle konuşması. Mustafa parlamıştı.</p>

  <p>Belki de şimdiki tersliği benim öğleden sonraki davranışım yüzünden, diye aklından geçirdi. Ama hep hızlı, hep köşeliydi Mustafa. Öyle bulurdu Hüseyin. Hüseyin, İstanbul&nbsp;Hukuk’unda okurken, Kumkapı kahvehanelerinde, meyhanelerinde saatlerce tartışırlardı. Çoğu kez, Mustafa masaya&nbsp;bir yumruk vurur, &ldquo;Zevzek herif, bu böyle, tamam mı?&rdquo;&nbsp;diye kesiverirdi tartışmayı. Hüseyin’i kuru gevezelikle suçlardı, sonunda da kahvelere, meyhanelere uğramaz olmuştu.&nbsp;Hüseyin’le karşılaştıklarında, &ldquo;Nasılsın çalçene!&rdquo; diye takılıyordu. O yıl Hüseyin’in bursu kesilmişti, sağa sola, &ldquo;Sosyalist Gençlik Örgütü&rdquo;nde olduğum için diyordu ya, aslında&nbsp;sınavlara girmeyip kaldığı içindi. İçki ve laklakla geçen geceler yüzünden. O yıl Mustafa, Hüseyin’e yardım etmişti. Nerden bulmuştu parayı. &ldquo;Çalışıyorum, fakülteyi bıraktım,&rdquo; demişti bir ara, inanmamıştı Hüseyin. Sonra ansızın bitirme sınavlarını verdiğini duydu Mustafa’nın. Urfa’da öğretmenlik&nbsp;bulup gittiğini, evlendiğini de.</p>

  <p>Mustafa’yla ilişkilerinde çözemediği, aşamadığı bir şeyler vardı.</p>

  <p>Bir forumda, kendisini dövmeye kalkanlardan Mustafa kurtarmıştı onu. Oysa, Mustafa’yı bu işlere bulaştıran kendisi değil miydi? Ona kim kitaplar verip yol göstermişti?&nbsp;Boynuz kulağı geçmişti ama. Evet, Mustafa onu, dövenlerin&nbsp;elinden kurtarmıştı. Üstelik Mustafa’nın takımıydı Hüseyin’i&nbsp;dövmeye kalkanlar. Onu musluğa getirip burnundan akan&nbsp;kanları yıkamıştı. &ldquo;Bırak bu oyunu, be Hüseyin,&rdquo; demişti.&nbsp;&ldquo;Durağı çoktan geçtin sen artık, herkes son durağa kadar&nbsp;gitmez.&rdquo; Bu cümleler şimdi acı biber gibi içini yakıyor. Sen&nbsp;inmedin de ne oldu? O sırada Mustafa’ya, &ldquo;Nereye gittiğini&nbsp;biliyor musun?&rdquo; diye sorduğunda, &ldquo;Biliyorum, Maraş’ı, Siverek’i bildiğim gibi,&rdquo; demişti Mustafa, sonra Hüseyin’i akıp&nbsp;duran musluğun başında bırakıp gitmişti.</p>

  <p>Bu öğleden sonra, &ldquo;Maraş’ı, Siverek’i biliyor muymuşsun?&rdquo; diyerek öfkelendirdi Mustafa’yı.</p>

  <p>&ldquo;Tutuklanmam beni kınamak hakkı verir mi sana ha? Yanılmışsam bile fiyatını ödedim. Senin ne doğrun, ne yanlışın belli, köstebek gibi sığınmışsın bu şehre. Bu gidişle Meclis’e&nbsp;bile girersin. Bu neyi kanıtlar? Senin korkaklığını!&rdquo;</p>

  <p>Hüseyin, Mustafa’yla giriştiği bu zamansız ve tatsız tartışmayı kesmek için, Adana’nın öneminden, ikinci büyük sanayi kenti oluşundan, sanki Mustafa bunları bilmezmiş gibi, buradaki işçilerin, sendikaların durumundan, geniş çevresi olanın burada neler yapabileceğinden söz edip durmuştu. Mustafa öyle bakmıştı. &ldquo;Ulan, boş gevezelikten vazgeçmemişsin daha,&rdquo; der gibi. Burada, daha yazıhaneyi bile yoluna koyamadığımı bilir gibi.</p>

  <p>Bu hava içinde artardı elbet mide sancısı. Midesini, ayrı, yabancı, düşman bir şey gibi duydu içinde. Mustafa’nın tatsızlığını dağıtmak istedi.</p>

  <p>&ldquo;İş yok sizin sendikada. Ağa onlar, sarı serpuşlu ağa.&rdquo;</p>

  <p>O da sıkışınca Ali’ye yükleniverdi. Üstelik sendika konusuna değinmenin sırası mı? Ya söz sigortaya gelirse? Ali ise suçlamıyor kimseyi, konuklarının, bardakları dolu mu, arkalarında yastık var mı diye bakıyor sadece, tek derdi bu&nbsp;sanki. Her fırsatta içinde coşuveren konukseverliğiyle. Küçük oğluna seslendi:</p>

  <p>&ldquo;Kop git Ekremgil Amca’na haber ver, o da gelsin.&rdquo;</p>

  <p>Oya, bu Ekrem de Maraşlı olmalı, diye düşündü.</p>

  <p>Daha odaya girdiği an, Ekrem’in bambaşka biri olduğunu anlıyor. Ne Maraşlı, ne Alevi, kumral saçlan arkaya sıkı sıkı taranmış, favorili, pis bıyık biri. Oya onunla odadakiler arasında hiçbir bağlantı kuramadı. Ali, donattığı sofrayı, Almanya’dan yeni dönmüş olan komşusuna açmak istemiş olmalı. Konuşmalardan, Ekrem’in bir süre Almanya’da bir fabrikada çalıştığını, sonra bir yolunu bulup işi ufak ticarete döktüğünü anlıyor Oya. Ekrem, Almanya-Adana arası gidip geliyor, bir şeyler alıp satıyor anlaşılan. Daha yükseklerde gözü. Almanya’da dükkân açmayı tasarlıyor. Mustafa, Hüseyin ve Ali arasında sürdürülen sendika tartışmasına karışıyor Ekrem.</p>

  <p>&ldquo;Kim eteğine çoluk çocuk takarak kendini kurtarmış hemşerim? İnsan kısmı, yangında, selde çocuğunu bile koyup canını kurtarır.&rdquo;</p>

  <p>&ldquo;Kendini&rdquo; sözcüğünü, &ldquo;geendini&rdquo; diye, &ldquo;e&rdquo; harfini yaya şımarta söylüyor Ekrem.</p>

  <p>&ldquo;Öyle kurtulmanın canı çıksın,&rdquo; diyor Ali, gözü Hasan’da.</p>

  <p>&ldquo;Bir elin nesi var? İki elin sesi var,&rdquo; diyor Hüseyin.</p>

  <p>&ldquo;Zenginler göbek bağıyla mı zeeengin oldular? Geemisini kurtaran kaptan.&rdquo;</p>

  <p>&ldquo;İş hayatında, değil işçi mişçi, Türklük bile takmam ben,&rdquo; diyor Ekrem, sırıtarak.</p>

  <p>&ldquo;Kapıda adamlar vaa!&rdquo;</p>

  <p>Kimse kulak asmıyor Hasan'ın lafına. Hava gergin.</p>

  <p>Ali’ye küskün küskün bakıyor Mustafa. Ekrem’in çağrılmasına bozulmuş. Ali öfkelenmiyor Ekrem’e, konuğunu ağırlamaya çalışıyor sadece. Mustafa’yla Hüseyin konuğuna yüklenmesinler istiyor. Ama ikisi de saldırılacak birini&nbsp;bulmaktan memnun, yüklendikçe yükleniyorlar. Ekrem de&nbsp;sanki onları gıcık etmeye gelmiş. Azdıkça azıyor. Sendikaların işçi parası ütmeyi akıl eden kurnazların buluşu olduğunu ileri sürüyor. Hayatta kimseye kaptırmamış parasını; paralarını sendikacılara kaptıran işçiler enayi imişler, sefaleti&nbsp;hak ederlermiş... Adana sendikalarını ağalıkla suçlayan Hüseyin bile, bu kadarı karşısında bir numaralı sendika avukatı&nbsp;kesilecek nerdeyse. Mustafa saldırıya geçiyor.</p>

  <p>&ldquo;Boşuna eşeleyip durma ayağının altını, zengin mengin olamazsın,&rdquo; diyor Ekrem’e.</p>

  <p>Taş gediğine oturuyor.</p>

  <p>&ldquo;Nah şuraya yazıyorum. Bir yıl daha dişimi sıkayım...&rdquo;</p>

  <p>&ldquo;Sık sık! Ne sanıyorsun ulan! Adana zenginleri diş suyuyla mı palazlandılar? Gemisini kurtaran kaptanmış. O özlediğin zenginler birbirine nasıl arka olurlar bilir misin? Öyle bizler gibi, akrabaya, konu komşuya kelekçesine bağır açmazlar belki,&nbsp;ama güçlerini birleştirmeyi çok iyi bilirler işçi sınıfına karşı...&rdquo;</p>

  <p>Dar alnından arkaya doğru briyantinle yapıştırdığı saçlarını parmaklarıyla düzelten Ekrem soruyor Mustafa’ya.</p>

  <p>&ldquo;Ne iş yaparsın sen?&rdquo;</p>

  <p>Oya, Mustafa’nın bıyıklarıyla Ekrem’inkileri karşılaştırıyor o sırada. Ekrem’inkiler ince, dudaklarına yakın. Ekrem her tıraşta bıyıklarına özen gösteriyor olmalı. &ldquo;Almanya’da&nbsp;her kadının kendine tutulduğunu anlatıp beşinci sınıf orospudan başkasına el değdirmeyenlerden bu,&rdquo; diye düşünüyor. Sıkıcı Ekrem’in varlığı, rahatsız edici. Oya’yı akşamın&nbsp;başından beri tedirgin eden havayı daha da boğuyor Ekrem. Oya’ya da kötü kötü bakıyor. &ldquo;Bunca erkeğin arasında bu kadının ne işi var,&rdquo; dercesine, &ldquo;Bundan iş çıkar mı,&rdquo;&nbsp;havasında.</p>

  <p>Ziynet ve Gülşah’la Oya’nın ayrılığı daha da belirlendi Ekrem’in gelişiyle. Ziynet de, Gülşah da Oya’nın başkalığını baştan kabullenmişler, bilinçsizce onu kendilerinden ayrı,&nbsp;hatta üstün biri saymışlardı. Oya hoşlanmıyor bundan, ama&nbsp;bunun kolay değişmeyecek bir gerçek olduğunu biliyor. Ali&nbsp;ile Oya’yı, Hüseyin’in konuğu diye başının üstünde tutuyor. Ali için ne kadın, ne erkek, yalnızca Hüseyin’in uzantısı. Oya, bu kişiliksiz, cinsiyetsiz durumu doğal karşılıyor.</p>

  <p>Hüseyin’in kendisini nasıl gördüğü üstünde hiç düşünmek istemiyor. İlgilendirmiyor bu onu. Bir dost gibi herhalde. Yoksa? Hiç önemi yok bunun. Sadece Mustafa’nın kendisi hakkında ne düşündüğünü merak ediyor, buradaki durumu açısından değil, genel olarak. Mustafa’yla aralarında ortak yönler seziyor, kendini beğenmemek, kendinden memnun olmamak, değişik nedenlerle de olsa.</p>

  <p>Oysa Ekrem, her şeyi olduğu gibi, Oya’nın tedirginliğini de bambaşka, bayağı bir nedene oturtuyor. Odaya girdiğinden beri pis pis bakıyor Oya’ya. Pis, kaytan-bıyık bakışlarla.&nbsp;Oya’yı, hayatın ta kendisi olduğunu sandığı küçük fırsatlardan biri sayarak. İçki meclisinde bir kadın. Aranıyor demek ki. Ortadaki fırsatı kaçırmamak Ekrem’in sözde ustalığı!</p>

  <p>Yukardan atarak konuşan Ekrem’in Oya’ya bakışları ne Hüseyin’in, ne Mustafa’nın gözünden kaçmadı. Mustafa’nın&nbsp;öfkesi arttı. Oya durumundan daha da sıkıldı. Taksiden iner&nbsp;inmez geri dönmediğine bin pişman.</p>

  <p>&ldquo;Öğretmenim ne olacak?&rdquo;</p>

  <p>Kavga koptu kopacak.</p>

  <p>&ldquo;Ali sizin yeni hapisten çıktığınızı söyledi. Öğretmenler için mi hapse düştünüz?&rdquo;</p>

  <p>&ldquo;Halkım için. Öğretmenler bir sınıf değil. Yine de tutuklu olduğum süre Öğretmenler Sendikası karıma yardım etti.&rdquo;</p>

  <p>Güler. Ekrem’e duyduğu öfkeyi anlamsız kılan huzursuzluk. Burada bu tipsiz, sersem herifle, beş para etmez tartışmalara girişiyorum. Güler’in nerde, nasıl olduğunu bile bilmeden.</p>

  <p>Gülşah’la Ziynet, yemek tepsisini ortaya sürerek havayı dağıttılar. Ali deminden beri kadınlara göz atarak, yemeğin&nbsp;bir an önce ortaya konmasını istiyordu. Evinde gelişen havadan memnun değildi.</p>

  <p>Konuklarını ağırlamak istiyor, o kadar. Akşam ilerledikçe bu basit isteğinin bir türlü dileğince gerçekleşmemesi üzüyor onu. Sanki bundan karısıyla baldızı suçluymuş gibi ters&nbsp;ters bakıyor onlara.</p>

  <p>Neyse hazırdı yemek. Konuklar, köfte, salata, bamya, ne varsa yemeye giriştiler. Ali’nin keyfi yerine geldi. Mustafa’yı,&nbsp;sigara çekmeye girişmesi bundan.</p>

  <p>&ldquo;Ne olacak bu işler gözüm?&rdquo;</p>

  <p>Oysa Mustafa artık konuşmak istemiyor. Ama bastıramıyor öfkesini.</p>

  <p>&ldquo;Siz sahip çıkmadıkça bir şey olacağı yok.&rdquo;</p>

  <p>Oya, sofranın ucunda sessizce yemeğini yiyen Zekeriya’ya ilk kez dikkat ediyor. O sıralarda açıldı kapı. Birkaç olayın&nbsp;birlikte oluştuğu bir anda. Zekeriya konusunda sonradan&nbsp;düşünecek.</p>

  <p>Zekeriya, Ziynet’in kocası. Adana Motor Sanat’ı bitirmiş. Motor Sanat’ta okurken bozkurt rozeti taşırmış yakasında. Zekeriya kapı açıldığında pek tepki göstermiyor, iç güveyi terbiyesiyle eve gelen gidene karışmıyor belki. Akşam&nbsp;boyunca da hiç ağzını açmadı. Yok bir kez, bardağını Ziynet’e uzatıp, &ldquo;Su!&rdquo; dedi. Buğday tenli, açık renk gözlü, yakışıklı bir delikanlı. Oya, Ziynet’in kocasına vurgun olabileceğini düşünüyor. Kimbilir Ziynet’in çeyizi de, açık kamyonla Adana sokaklarında gezdirildi. Ziynet ona buna boş&nbsp;vererek, işlediği patiska yastık yüzlerinin, saten yorganların, pamuk şiltelerin arasında el çırparak oynadı kamyonda.&nbsp;Yüreğinin gümbürtüsü kamyondaki gençlerin ha bire vurduktan davulun sesini bastırdı. Oya, hemen her gün otelin&nbsp;önünden de geçen bu çeyiz kamyonlarını çok sever. Kamyonun arkasında, ayakta, davul sesine uyup göbek atan delikanlılar, kızlar, yoksulluğun bayram bilen şen yüzü gibi&nbsp;gelir ona.</p>

  <p>Yanılıyor ama. Çeyiz kamyonlarının yoksullukla ilgisi yok. Kızlarının çeyizini mahalle mahalle gezdirenler, yine&nbsp;de varlıktılar. Çevre köylerinde toprağı olanlar, dükkân sahipleri, en azından ev tarla sahipleri. Adana’nın orta köylüleri. Bunlar Adana zenginleri yanında yoksul sayılırlarsa da,&nbsp;düğün, dernek, sünnet denince geleneklerin hakkını verecek kadar paraları var. Bu insanlar, gösterişsiz, sade bir hayat sürerler. Oya gibileri, uzaktan yoksul sanır onları. Oya,&nbsp;çok daha az varlıkla, çok daha gösterişli bir yaşam sürenlerin dünyasından, o dünyayı tanıyor.</p>

  <p>İnsanlarını doyurmamış bereketsiz bölgelerden Adana’ya akan emekçi halk, bu geleneklere uymaz. Ziynet’in çeyizi ne&nbsp;kamyona yüklendi, ne de caddelerde tur attı: Öyle kamyonlara yüklenecek çeyizi de yoktu. Abla kız kardeş, Gülşah’ın&nbsp;iki odalı evinin bir yerlerinde yıllarca sakladığı bir top patiskayla birkaç çarşaf, yastık yüzü, yorgan çarşafı falan biçmişlerdi. Birkaç da yatak girlandı. Tığla işlediği dantelleri geçirmişti kenarlarına Ziynet. Çeyizin bundan ötesi, Maraşlı akrabaların ısmarlama armağanlarıydı. Biri yorgan parası vermiş, öteki somya masraflarına katılmıştı. Böyle böyle, İskenderun’da ev açmayı göze aldılar.</p>

  <p>Ziynet gerekli olanla yetinmek zorunda, ama yine de bütün düşlerine boş vermek niyetinde değil. Nelerde kalmadı ki aklı? Zekeriya’nın yakışıklılığı yetmiyor bunlardan vazgeçmesine. Kuruköprü Meydanı’ndaki yorgancının vitrininde gördüğü, sarı satenden, her baklavası üstüne ayrı boncuklar işlenmiş yorgan! Yapma çiçeklerle, incilerle süslü cibinlik! Naylon tülden! Ağır işlemeli, kapitone yatak örtüsü!&nbsp;Gönül verdi hepsine. En azından Zekeriya’ya verdiği kadar.&nbsp;Yeni gelin yatağını bunlarla süsleyebilmek için neler vermez&nbsp;Ziynet! Ama verecek bir şeyi yok işte. Sadece, ev işinden yorulup uzandığında bunların düşünü kuruyor. Zekeriya ile&nbsp;birleşmekten çok daha heyecan verici bir düş bu. Gülşah bu&nbsp;düşünü saçma buluyor. &ldquo;Paçavrayı ne yapacaksın kız? Aklın varsa buzdolabı düşle,&rdquo; diye turp sıkıyor içine. Sıkmasın&nbsp;da ne yapsın? Kocamış karı. Kocamış Ali’siyle ne yapsın süslü yatağı?</p>

  <p>Ali’yle Gülşah, şimdi konukların oturdukları divanda yatıyorlar birlikte. Yorgun olduklarında, çarşaf bile sermeden, divan örtüsünü bile kaldırmadan, yemeği yer yemez sobanın&nbsp;sıcaklığıyla içleri geçiveriyor kış gecelerinde.</p>

  <p>Ziynet’le çocuklar yan odada yatıyorlar. Bu odanın ışığı çoğu kez yanmaz. Ziynet, iyice uykusu gelmeden yan odaya çekilmez bu yüzden. Ali’yle Gülşah uyurken, o&nbsp;örgüne devam eder. Hasan da derslerini yapar. Onların hiç sevişmediklerini düşünüyor Ziynet. Ev içinde onların sevişmelerine yer ve gerek yok. Oysa Gülşah otuz sekizinde daha. Ali’nin kaç yaşında olduğunu bilemiyor Ziynet. Bu çökük omuzlu, zayıf adam, yaşlı onun gözünde. Gülşah’ın&nbsp;düşüne Kuruköprü Meydanı’ndaki yorgancının vitrini girmez elbet. Onun Zekeriya’sı yok ki. Onun gönlünde buzdolabı var. Doyurmak zorunda olduğu insanlara karşı görevini kolaylaştırmak için. Yaparsın birkaç günlük yemek,&nbsp;koyarsın tencereleri mis gibi buzdolabına. Sen sağ, ben selamet!</p>

  <p>&ldquo;Zekeriya’ya her gün taze yemek yapacağım&rdquo; demişti Ziynet.</p>

  <p>&ldquo;Aman yap yap. Yap da daşşağı azsın, Hüt Dağı gibi her yıl şişirsin karnını!&rdquo;</p>

  <p>Bu sabah, daha Zekeriya İskenderun'dan dönmeden önce, bamyayı ayıklarken konuştular bunları. Yıllardır ayıkladığı&nbsp;soğanların, soyduğu patateslerin, yoğurduğu çifköftelerin,&nbsp;açtığı hamurların birikimiydi Gülşah’ı söyleten.</p>

  <p>Dizleri ağrıyor yine. Ali akşam yemeğine Mustafa’nın geleceği haberini ilettiğinde, kıvrılıp yatıyordu divanda. O sırada geldi Zekeriya. Gülşah, Mustafa’nın sevinciyle Zekeriya’nın&nbsp;yüzüne bakmadı bile. Ziynet’le ev temizliğine girişti hemen.&nbsp;Zekeriya da ev içinde bir-iki dolanıp sokağa fırladı. Evden&nbsp;çıkmadan parlak saçlarını arkaya taradı. Ziynet’in gözlerinde umutlar, kafasındaki saten yorganlı düşler umurunda değildi. Ne de Ziynet’in adına takılan hasretliği.</p>

  <p>Gülşah’ın da umurunda değil Ziynet’in hasreti. Saten yorganlar, yayma cibinlikler gibi. Gülşah belinden dizine, dizinden beynine, çektikçe uzayan sancısını bile umursayamıyor. Yer taşlarını inleye inleye bir güzel sildi, yaygıları silkti. Sözde yardım eden Ziynet’in her işi yarım yamalak yapmasına, aklını işe koymamasına bozuldu.</p>

  <p>&ldquo;Kız evinde de böyle yaparsan, herif atlas yorgan falan demez, döver seni be!&rdquo;</p>

  <p>Bir kulağından girip öbür kulağından çıktı bu sözler Ziynet’in. Zekeriya vurgundu ona. Her bir yanları sızılı, Gülşah gibi kocamış karı ne bilsin vurgunluğu, ne bilsin er dayağının tadını?</p>

  <p>Gülşah, temizliği bitirip bamyayı ateşe koyduktan sonra, sızılarına dayanamayıp yıkıldığı divandan doğruluvermişti ansızın.</p>

  <p>&ldquo;Mis gibi bir bumbar yapayım Mustafa’ma!&rdquo;</p>

  <p>Az emeği geçmemişti Mustafa’ya. Kadın kısmı emeğini inkâr etmez. Kim olursa olsun, emek verdiğini sever.</p>

  <p>&ldquo;Mustafa anarşik olmuş.&rdquo;</p>

  <p>Ziynet, Mustafa’yı Gülşah’tan kıskanıp söyledi bu sözü ta İskenderunlar’dan gelen Zekeriya varken, hem de yorgun&nbsp;yorgun Mustafa’ya bumbar pişirmeye kalktığı için.</p>

  <p>&ldquo;Kız sus. O ne biçim lakırdı öyle. Mustafa, Ali’nin has yiğeni, halis Maraşlı, bizden, niye anarşik oluyormuş?&rdquo;</p>

  <p>&ldquo;Zekeriya diyor...&rdquo;</p>

  <p>&ldquo;Maraşlılar’ı ne bilirmiş o?&rdquo;</p>

  <p>Büsbütün bozuldu Ziynet. Maraşlı değil diye Zekeriya’sını yaban sayıyor Gülşah. Konuklar gelene dek konuşmadılar gayri. Zekeriya’sını dünyalara değişmeyen Ziynet, kendisine angarya gibi gelen işlerin sıkıntısını İskenderun’da açacakları yuvanın hayaliyle unuttu. Zekeriya akşam geç döndü. Hırsından saten yorganları, İskenderun’daki aşk yuvasını da boşlayan Ziynet’in suratı asıktı. Gece nazlanacaktı Zekeriya’ya. Ev basılmayaydı.</p>

  <p>Bumbarı getirdi Gülşah. Mustafa’yı tutsak eden suçluluk duygusunu artırmak için sanki. Götürüldüğü sabah, &ldquo;Bumbar pişireyim mi?&rdquo; diye soran Güler’i takmak için aklına.&nbsp;Gebe karnıyla, askerlere kapı açmadan önce. Urfa kocaman&nbsp;bir soru kafasında; unutulmuş suçları büyüten bir soru. Karşılığını alamadığı, sormak yürekliliğini gösteremediği bir soru. Bunun üstüne Ali’nin aşın sevgisi, ilgisi! Fazla bu kadarı. Vicdanlı biri için. Şimdi de bumbar geliyor sofraya. Mustafa gittikçe artan duygusallığını bastırayım derken, ağlamak&nbsp;üzere olduğunu sezip tersleniyor.</p>

  <p>&ldquo;Siz sahip çıkmadıkça hiçbir şey olacağı yok.&rdquo;</p>

  <p>Peki niçin &ldquo;siz?&rdquo; Kendisine ne zaman izin verdi?</p>

  <p>Bunları düşünecek. Basılan ev yalnız değil. Gizli suçlar, duygular, düşünceler, açılan kapıyla kötü, pis bağırsaklar gibi yayıldılar ortalığa. İç bulandırmak için bütün gece.</p>

  <p>Hasan, babasının &ldquo;Kop git Ekremgil Amca’na haber ver, o da gelsin&rdquo; demesiyle fırladı dışarı. Yanmayan sokak lambasının altında duran dört adam gördü, koşarken bunlardan birine çarptı. Adamlar kendilerine çarpıp geçen çocuğa aldırmadılar. Oysa Hasan, bu gibi durumlarda kendisine sövülmesine, hatta ardından taş atılmasına alışık. Aslında suçlu; koşması için hiçbir neden yok. Ekremgil Amca kapı komşuları. Ama&nbsp;Hasan bir koşu Hüsrevler’e varacak önce. Mustafa Amca’sının&nbsp;geldiğini, yanında bir kadın olduğunu anlatacak.</p>

  <p>Hüsrevler’in oraya vardıktan sonra bir süre tulumbanın yanında oyalandı. Kapıyı vurmaktan çekiniyor. Hüsrev’in&nbsp;babası eline taşı aldığı gibi savurabilir Hasan’a.</p>

  <p>Hüsrev’in babası Ali’nin çalıştığı fabrikanın yazıcısı. Hasan yazıcının ne yaptığını bilmiyor. Bildiği, babasıyla Hüsrev’in babasının aralarının iyi olmadığı. Bir takışmışlık, çekemezlik var ortada, bildiği o kadar. &ldquo;Dinini s..tiğimin Arap uşağı!&rdquo; diye sövüyor babası. Hüsrevler Arap uşağı. Mahallede Maraşlılar’la Arap uşakları takışırlar sık sık. Karakolda biter dalaşmalar. Sonunda iki taraf da komiserden dayak yer.&nbsp;Olsun, yine de birbirlerini düşman bellerler.</p>

  <p>Hasan ıslık çaldı, Hüsrev ıslığını tanır. Okulda sıra arkadaşılar. Onlar da dalaşırlar her gün. Ama çocuklar; oyunları, günleri bir.</p>

  <p>Hasan, elinde Musfafa Amca'sının bu akşam getirdiği oyuncak tabanca, bekliyor. Mustafa bu tabancayı Aliler’e gelirken çarçabuk Amerikan çarşısından aldı. Sahiciye benziyor tabanca. Hasan bayıldı. Hüsrev gizlice evinden çıkarken ağacın arkasına saklanıyor Hasan. Ansızın fırlıyor Hüsrev’in önüne.&nbsp;&ldquo;Teslim ol!&rdquo;</p>

  <p>&ldquo;Kimsin len!&rdquo;</p>

  <p>&ldquo;Sıkıyönetim.&rdquo;</p>

  <p>&ldquo;Tabancayı nerden kopturdun?&rdquo;</p>

  <p>&ldquo;Teslim ol len, anarşik!&rdquo;</p>

  <p>&ldquo;Şuu baa virse bir!&rdquo;</p>

  <p>&ldquo;Kıpırdama len! Hakkat tabanca bu!&rdquo;</p>

  <p>&ldquo;Essah mı? Vursaa!&rdquo;</p>

  <p>&ldquo;Essah vallaa. Amcam getirdi.&rdquo;</p>

  <p>&ldquo;Amcan polis mi?&rdquo;</p>

  <p>&ldquo;Yok len, anarşik... Deniz Gezmişgil’le Yılmaz Güneygil’in dostu. Bu tabancayı onlar vimiş.&rdquo;</p>

  <p>&ldquo;Yok deve.&rdquo;</p>

  <p>&ldquo;Yalan diyel lan! İnanmazsan gel de Mustafa Amca’ma sor.&rdquo;</p>

  <p>Hüsrev, Hasan’la birlikte gidecekken kulağına yapışan anası onu eve sürükledi.</p>

  <p>Evine dönen Hüsrev, deneyleriyle, büyüklerini şaşırtmanın dayaktan kaçma yollarından biri olduğunu bildiğinden, anasıyla babasına, &ldquo;Hasanlar’da anarşikler varmış&rdquo; dedi. Sonra, Aliler’in evi basıldıktan sonra, Hüsrevler’in evi kendilerinin bastırdıklarını sağa sola anlattıkları, hatta karakolda&nbsp;kendilerine para verildiğini iddia ettikleri biliniyor. Oysa,&nbsp;Hasan'ın daha Hüsrevler’e gitmeden kapıda gördüğü adamlar, Arap uşaklarının böbürlenmelerini yalancı çıkarıyor.</p>

  <p>Kesin olan, Hasangiller’le Hüsrevgiller’in aralarındaki düşmanlığın artacağı. Hüsrev’in babası Bekir, o gece karakola gitmeyi düşündü gerçekten; ama hem Hüsrev’e inanmadığından, hem yorgun olduğundan, hem de ihbarı boş çıkarsa&nbsp;komiser Necib’in atacağı sunturlu dayak gözünü korkuttuğundan göze alamadı bu işi.</p>

  <p>Hasan koşarak döndü eve. Komşuları Ekrem’e uğradı önce. Ekrem’le Hasan, eve girmeden önce, tahta kapının hemen dibine tünemiş adamları seçtiler karanlıkta. Hasan, adamlardan birinin kapıyı dinlediğini gördü yaklaşmadan&nbsp;önce. Kapıdakiler, Hasan’la Ekrem’i görünce bozuldular. Gider gibi yaptılar. Eve girdiklerinde, Hasan, Ekremgil Amca’nın olaydan söz edeceği sanısıyla ses etmedi, sonra da&nbsp;anasının doldurduğu tabağı yemeye koyuldu. Ama çocuklar çabuk unutup çabuk hatırlarlar. Yeni tabancasıyla oynarken, Hüsrev’i, derken kapıdakileri düşündü.</p>

  <p>&ldquo;Kapıda adamlar vaaa.&rdquo;</p>

  <p>Kimse aldırmadı Hasan’a. Kapıdaki adamları Ekrem de görmüştü, ama ses etmedi. Sonra, Oya da, Mustafa da düşündüler bunun üstünde. O sırada sofraya getirilen bumbar&nbsp;karıştırmıştı Mustafa’nın kafasını. Hasan'ın sözlerine aldırmadı. Yazıhaneden telefonla arayabilirdi Urfa’yı. Komşularında telefon vardı. Öğrenebilirdi Güler’in durumunu. Yapmamıştı. Hayatında ilk kez canı bumbar çekmedi.</p>

  <p>Oya, tabağındaki beyaz peyniri ufak ufak kesiyor, yine ufak ufak kestiği turpla yiyor. Bamya almadı tabağına. Nefret eder bamyadan. Mustafa’nın tabağındaki bumbarı didikleyip durduğunu görünce, bu da bumbarı sevmiyor herhalde, diye geçirdi aklından.</p>

  <p>Yorgunluğuna ve ağrılarına rağmen özel olarak Mustafa için bumbar pişiren Gülşah, şimdi Mustafa’nın bumbara el sürmeyişine dertleniyor. Kötü mü pişirdim ki? Mustafa’yı&nbsp;heveslendirmek istedi.</p>

  <p>&ldquo;Mis gibi, ellerimle yaptım oğlum, yesene.&rdquo;</p>

  <p>Dalgın Mustafa. Gülşah’ı duymadı. Duysa, &ldquo;Ellerine sağlık, pek güzel olmuş,&rdquo; der, hatır için yer. Ama kötü dalgınlığı yengeyi kırmasına yol açtı. Yanlışlar başladı. Sonraki yanlışlara kötü bir başlangıç gibi. Kendisine hep vermiş, karşılıksız vermiş olan yengeyle bile doğru dürüst alışveriş kuramamıştı. Hani, daha sağlam alışverişlerle oluşmuştu kişiliği?</p>

  <p>Bumbarı, o an bütün bunları düşünemeden, eliyle iten ve yengenin ağlamaklı gözlerini görmeyen Mustafa, kafasında&nbsp;karabasanlaşan Güler, düşmanca bakıyor Ekrem’e. Gerekli&nbsp;düşmanlıkları Ekrem’e harcıyor.</p>

  <p>Mustafa’nın almadığı bumbarı Zekeriya aldı. O da bayılır bu yemeğe. Ziynet de, ablasına inat, kocasının tabağını doldurdu bumbarla. İştahla yiyor Zekeriya. Ziynet hiç acımıyor ablasına. Oh olsun, Zekeriya gibi delikanlı damadı şımartacak yerde, yedi sülalesine kahır çektiren Mustafa’ya yağ yapar mı? Kahırlanıyor Gülşah, kırk yılın birinde, hem de mahpuslardan çıkıp gelen Mustafa’yı ağırlayamadım, diye.</p>

  <p>Ziynet, kocasının arkasında ayakta duruyor, güçlü çenesinin oynayışını seyrediyor. Yerken adamın kulakları da oynuyor hafiften. Eşşekler gibi, diye geçirdi aklından, nedense bu düşünceden heyecanlanıp gülüverdi. Aslında, Zekeriya&nbsp;yemek yerken, karnında toplanan bir istek duyar genellikle.&nbsp;Neden karnında ve neden yemek yerken? Ziynet gerçekten,&nbsp;istemeyi bilen bir kadın gibi istemiyor elbet Zekeriya’yı. Bunun nasıl olduğunu da bilmiyor. Sadece, olduk olmadık yerde ve durumda, karnında sıcak sıcak bir şeyler kaynıyor, bir&nbsp;kanama gibi. İçindeki bu ısınma ve kaynama belki Zekeriya&nbsp;olmasa da olacak? Bunu ne bilsin? İçinde kaynayan ne varsa Zekeriya hepsini yaratan. Öyle sanıyor. Şimdi oynayan çenesiyle, kıpıl kıpıl ediyor içini. Oysa yatakta, bir şey duyduğu yok pek. Tank Akan filminden, kocasının kuvvetli çenelerine yayılan tutkular horlamaya dönüşüyor yatakta... Kavak pamuğu gibi savrulan istekleri, ağır yorganın, kocasının&nbsp;ağır soluğunun altında ezilip yitiyor. Ama farkında değil bunun, yanaklarına bası basıveren ateşin koru Zekeriya, başka&nbsp;nasıl olabilir?</p>

  <p>Belediye nikâhından döndüklerinde, asıktı Zekeriya’nın suratı. Ablasıyla eniştesine suratlanıyordu. İmam nikâhı istemişti Zekeriya. Ali, &ldquo;Eşeğin imamını evime sokmam,&rdquo; diye&nbsp;diretmişti. Maraşlı çoğu Alevi’nin, hocalara yönelen, adlandırılmamış düşmanlığıyla.</p>

  <p>Ağırbaşlı bir adam olan Ali’nin çıkışı Zekeriya’yı yıldırmış, Ziynet ise, ne karışıyorlar kocamın göynüne, diye bozulmuştu; ablası, &ldquo;Kocan göynünü başka evde yapsın,&rdquo; deyince kinlenmişti bir güzel. Ablasının haklılığını bir yerlerinde&nbsp;duyarak. Göynüne göre nikâh kıyacak bir damı bile yoktu&nbsp;Zekeriya’nın, evet. Nikâhtan sonra, bahşiş sırasına girenler,&nbsp;Ali eniştesinin eline bakmışlardı.</p>

  <p>Zekeriya’yı, biçki-dikiş kurslarına giderken görmüştü Ziynet. Bir Cumhuriyet Bayramı’nda. Motor Sanatlılar’ın&nbsp;sağ başında. Boynunda yeşil fular, ayağında beyaz pantolon. Öyle, Ali Enişte’si gibi kavrulmuş adamların eline bakacak gibi görünmüyordu doğrusu. Bu bayram anısı unutulmaya yüz tutmuşken, bir akşamüstü, hızlı hızlı evine dönen Ziynet’in peşine biri takıldı. Peşindeki delikanlının yakışıklılığı yeşil fularlı bayram anısını tazeleyiverdi. Yüz veriverdi oğlana. Bir haftası oldu, olmadı, sözlü nişan yaptılar aralarında. Kimsesi yoktu Zekeriya’nın. İlkokuldayken&nbsp;yetim kalan Zekeriya’yı, o zamanki okul müdürü kollamıştı.&nbsp;Okulu bitirdikten sonra da arkaladı onu, ilişkilerini kullanarak, Adana &ldquo;Milli Mücadele Derneği&rdquo; aracılığıyla Motor Sanat’a yerleştirdi. Bütün masraflarını gördü demek. Yakasındaki bozkurt rozeti ailesi, her şeyiydi. Hiç çıkarmadı&nbsp;onu yakasından, nikâhında da. Nikâha, demekten gele gele, kahverengi kalpaklı, yakalarında İstiklal Madalyası taşıyan iki yaşlı adam gelmişti. &ldquo;Malul Gaziler bunlar,&rdquo; demişti karısına övünerek. Sonra da, nikâh memurunun yadırgayan bakışlarına aldırmadan bir elini Kuran’a, bir elini tabancaya koyarak demişti &ldquo;evet&rdquo; sözünü. &ldquo;Bu ne biçim mezheptir?&rdquo; diye huysuzlanan Ali’yi de, &ldquo;Bizim töremiz böyle,&rdquo; diye susturmuştu.</p>

  <p>Nikâh şekerinden, baldızıyla damadın elbisesine kadar her türlü masrafın kendi cebinden çıkmış olduğunu düşünen Ali, &ldquo;Bunların töresi de herhalde beleşçiliktir,&rdquo; diye fısıldadı karısına.</p>

  <p>Kocasının yolsuzluğuna üzülen Ziynet, Zekeriya’nın çaresizliğiyle avutuyordu kendini. &ldquo;Yok ki versin!&rdquo; Gerçekten de yoktu, yakasındaki bozkurt rozetinden ve onu artık arkalamayan &ldquo;Milli Mücadele Derneği&rdquo;ndeki koruyucularından&nbsp;başka. Zekeriya Alevi kızı aldı, diye kızmışlar, evlenmesine&nbsp;yardımcı olmamışlardı. Aslında Zekeriya, kendisine yardım&nbsp;elinin niçin uzatılıp sonra çekilmiş olduğunu bilmiyor, düşünmüyor. Yakasındaki bozkurt rozetini düşünmediği gibi,&nbsp;mitinglerde gür sesiyle, bir &ldquo;Nereden!&rdquo;, bir &ldquo;Altaylar’dan!&rdquo;,&nbsp;bir &ldquo;Nereye!&rdquo;, bir &ldquo;Büyük Türkiye’ye,&rdquo; diye bağırırken düşünmediği gibi. Doğrusu onu kollamış, okutmuş olanlara&nbsp;karşı minnet duymakta haklı. Töreleri Türk gencine yardım&nbsp;olan bu adamlar sözlerini tuttular; kurban onlara, ne derlerse yapar. Ama Zekeriya’nın gizlenmesi güç kalın kafalılığı, kavrayışsızlığı onu gözden düşürdü, sonunda bezip koyverdiler yakasını.</p>

  <p>İskenderun’daki işi buldular ama, yine Adana’da derneğe yardım eden bir fabrika müdürü, İskenderun’a telefon&nbsp;açtı yarattı işi. &ldquo;Ne demek efendim, bizim de bir vatan evladına yardımımız dokunsun,&rdquo; diyerek. Eh, artık gelsinler&nbsp;de Ziynet’e, kocasının iç güveysi olduğunu söylesinler, dikiliverecek.</p>

  <p>Godamanı var Zekeriya’nın, Ali’nin nesi var, bir karakolda bile geçmez sözü. Anca, işi düştüğü yerde bir memleketlisini bulacak daaa. Herkese de, &ldquo;Sen nirelisin gardeş?&rdquo; diye sorulmaz, ayıptır. Yakında dolacaktır Zekeriya’nın cebi. Şimdicik, elini cebine atamıyordur, ama başvuracağı, medet&nbsp;umacağı önemli şahıslar vardır. İş bulmaktan önemlisi olabilir mi? Tahsili de var.</p>

  <p>Bunları düşününce karnı yeniden sıcak sıcak oluveriyor Ziynet’in. Kocasının öğütücü çenelerine alevini zor bastırarak bakıyor arkadan.</p>

  <p>İskenderun'da başka olacak, ilk gece Ziynet’i soymamıştı bile Zekeriya. Önce orasını kabaca çimdiklemiş, sonra, zorlamasıyla boşalması bir olmuştu. Ardından, &ldquo;Az yana çekil,&nbsp;kız,&rdquo; diye Ziynet’i iteleyip çarşaftaki kanı incelemişti. Sevişme denen şeyin böylece başlayıp bitmiş olduğunu kavrayan&nbsp;Ziynet, apış arasının sızısıyla durmamıştı üstünde. Olayları öyle enine boyuna kurcalama alışkanlığı da yoktu. Yalnız, gece yarısı Zekeriya'nın horultusuyla uyandığında, erkek horultusuna alışmam gerek, diye düşünmüş, sanki ayıp&nbsp;bir şey düşünmüş gibi alev alev yanmıştı yanakları. Erkeğinin horultusu onda, yersiz ve zamansız istek uyandırmıştı.&nbsp;Şimdi, yemek yerken olduğu gibi.</p>

  <p>Ya Urfa’da değilse Güler? Öğretmenlikten atılmışımdır herhalde. Mustafa, Hüseyin’in doldurduğu rakı bardağını bir&nbsp;yudumda boşalttı. Ekrem’e döndü.</p>

  <p>&ldquo;İşkembeni kurtarsan da uşaklıktan kurtulamayacaksın. Gâvura uşaklık edip memleketini kazıklıyorsun.&rdquo;</p>

  <p>&ldquo;Hepimiz uşağız,&rdquo; dedi Ekrem. &ldquo;Sen Moskova uşağısın, Ali ise Akdeniz Sanayi’nin uşağı.&rdquo;</p>

  <p>Ankara uçağında gördü kendini Oya. Sürgünüm bitince mutlak uçakla dönerim. Yıldırım tutukevindeyken özlemle bakardı uçaklara. Özgürlüktü uçak. Uçaktakilerin, aşağıda bir yerlerde, tomsonlar, dikenli teller arasında tutulanları&nbsp;düşünmediklerinden emindi.</p>

  <p>Mustafa’nın Ekrem’i dövmek için ayağa kalktığını gördü.</p>

  <p>&ldquo;Ulan namussuz polis. Kim çağırdı bu polisi buraya?&rdquo;</p>

  <p>Mustafa, Ekrem’i dövemeden tekmeyle açıldı kapı. Polis oldukları her şeylerinden belli, üç kara ve kötü bakışlı adam&nbsp;daldılar odaya.</p>

  <p>Oya’nın uçağı kalkamadan.</p>

  <p>Ekrem, galiba Mustafa’dan dayak yiyeceğini anladığından, korunmak ya da bir şey deyip şaşırtmak için, &ldquo;Ali, kapıda bilileri var&rdquo; deyiverdi. Tam kapının açıldığı anda.</p>

  <p>Baskından hemen önce olanları sonra böyle hatırlıyor Oya. Hatırlanması ve düşünülmesi gereken nice şey arasında iyice bulanıklaşan kafası kendisini yanıltmıyorsa.</p>

  <p>Baskın anından, odada bulunanların hepsinin mutlak olarak aklında kalan, Adana Emniyeti Birinci Şube memurlarından Abdullah’ın dünya kötüsü bakışları. Gözleri belki genellikle onca karanlık ve kötü bakışlı değil Abdullah’ın.&nbsp;Tahta kapıya kulağını dayayıp içeriyi dinlerken durumunun artık çakılmış olmasına bozulmuş olabilir. Görevini yerine getiremeden, yani içeriyi yeterince dinleyemeden evi&nbsp;basmak zorunda kalmış oluşuna müzmin mide hastalığı eklenirse, o akşam daha ağzına bir şey koyma fırsatı bulamamış olan Abdullah’ın gözlerindeki karanlığı açıklamak kolaylaşır. Ağzının iki yanındaki çizgiler iyice derinleşmiş, kara bıyıklarının ağırlığıyla bütün gülmeleri olanaksızlaştırmış.&nbsp;Neyse, görevi gereği, kötü bellediği kişilere kötü bakacak. Bakışlarının içerdekiler üstünde nasıl yıldırıcı ve unutulmaz bir etki bıraktığını bilse, haklı olarak sevinir, bizde iş&nbsp;varmış, diye düşünür.</p>

  <p>Yalnız Oya, Abdullah’tan başka, odayı basan öteki iki sivil polisten birini de hatırlıyor. Her akşam, Hacıbayram Karakolu’nda imza atarken gördüğü suratlardan biri. Sarışınca, çakır gözlü, bütün vücut kemikleri çarpık bir adam bu: Sezai. Karakolda rastladığı onca polis, bekçi, sivil memur arasından Sezai’yi aklında tutmuş olması, belki de bu olağanüstü çarpıklıktan. Oya, onu başı sık sık karakolla derde giren&nbsp;zavallılardan sanmıştı. Hatta cesaret vermek umuduyla ona&nbsp;gülümsediğini hatırlıyor. Şimdiyse bu Sezai, kötü bakışlı&nbsp;Abdullah’ın arkasında, yeniden görünüyor Oya’ya.</p>

  <p>Sivil polismiş, demek diye geçirdi aklından, işin içinde Hacıbayram polisleri olduğuna göre, baskın benim için düzenlendi demek, diye düşündü. Sezai onu tanıyor, karakol&nbsp;Sezai’yi Oya'nın ardından göndermiş. Ama ufak bir kenar&nbsp;mahalle karakolunun böyle bir baskınla ne ilişkisi olabilir?&nbsp;Hem Abdullah başı çeken. Sezai, olsa olsa, beni tanıdığı için,&nbsp;ya da rastlantıyla takılmıştır peşine.</p>

  <p>Gülşah’ın kapıya, bin emekle pişirdiği yemeği yanmışçasına baktığını gördü Oya. Bu belayı kadının başına kendisinin sardığını düşündü yine. &ldquo;Öyle bakma, benim için geldiler;&nbsp;öyle bakma, sadece beni götürecekler,&rdquo; diyecek, &ldquo;yemeklerin çok güzel olmuş, eline sağlık,&rdquo; diyecek, ama ağzını açamadan Abdullah,</p>

  <p>&ldquo;Sen, sen, sen, gelin!&rdquo; dedi.</p>

  <p>Abdullah’ın kötü bakışlarla işaret ettiği &ldquo;sen&rdquo;ler; Mustafa, Oya ve Hüseyin’di. Abdullah, Gülşah'ın konuklarım götürüyor işte. Bütün bir öğleden sonra, dayanılmaz sırt ağrılarına boş vererek kendisine bumbar pişirdiği Mustafa’yı götürüyor. Gülşah, soğan patates doğramaktan kararmış, buz gibi sulardan kızarmış, şişmiş ellerine bakıyor çaresiz. Oya,&nbsp;başka Gülşahlar’ı bilemem ama, bu Gülşah’la işim bitik, diye düşündü.</p>

  <p>Mustafa, Abdullah’ın &ldquo;sen&rdquo; demesiyle doğruldu, ileri bir adım attı, durdu. &ldquo;Nereye gidiyorum hemen?&rdquo; Çağrıldığı yere gidivermeye hazır oluşuna şaştı. İlk baskını, ilk götürülüşünü hatırladı. O zaman da götürülmeye hazır davranmıştı.&nbsp;Demek bir suçlu gibi görüyor kendini. Suç işlemediği halde.&nbsp;Üstelik yapmak istediği &ldquo;suç&rdquo; kavramıyla bağdaşır mı? Göreve hazırlanmıştı o sıralar. Peki suçlu suçlu gitmek ne oluyordu? Girişilen eylemi benimsememek, inancının tam ve&nbsp;haklı sahibi olamamak, o kadar. Gerçek bir seçim yapan bir&nbsp;an bile suçlu sayamaz kendini. Ama Urfa’da kapısı çalındığında, nerdeyse karısının gebeliğine sığınması, hafifletici nedenlere sarılan bir &ldquo;suçlu&rdquo; davranışı değil miydi? Sonra, daha sonra, gözleri bağlı götürüldüğü yerde, kendisine insanlık dışı baskılar yapıldığında çözülüşünü daha iyi kavrıyor&nbsp;şimdi. Çözülmesinde, vücudun dayanma gücünün tükenişi kadar, bilinçaltına yerleşmiş bir suçluluk duygusunun yarattığı bozgunculuğun payı var. Ardından gelen inançsızlıktı, harekete inançsızlık. Yok ben ve benim gibiler, yıllarca kafamıza işlenmiş olan kavramları, dünya görüşünü aşamamışız. Aştığımızı sanıyoruz, düzlükteyken. Ama engebeler ortaya çıkıp aşılmazlaşınca çözülüyor, bizi suçlayanlarla&nbsp;birlik oluyoruz.</p>

  <p>Abdullah &ldquo;sen&rdquo; der demez, kalkıp gitmeye hazır oluşunu böyle yorumladı Mustafa. Niçin gidiyormuşum? Şu anda ne yapıyorum? Bir akraba evinde yemek yiyorum sadece. Hiçbir suçum yok, kesinlikle. Asıl suç, bu dost, akraba yemeği basmak. Suç, suçsuzluk kavramları karışmış kafasında. Haklı haksız suçlandırılmaya karşı hazır ve savunmasız.&nbsp;Güçlendiğini sandığı tutukluluk süresi gerçek değişimi sağlayamamış mıydı? &ldquo;Şahlanmak ve direnmek! Bunlar sadece güzel sözcükler değildir&rdquo; derdi Ahmet. &ldquo;Sınıfsal tavırlardır. Ancak sınıfsal görevinin bilincinde olan kişi şahlanabilir, gerçek anlamda direnebilir, karşı durabilir. Bu sınıfsal bir&nbsp;kavgadır. Sosyalizm işçi sınıfının ideolojisidir, cümlesini benimsemek, güzel ve haklı bulmak, bunların gereklerini yerine getirmeye yetmez. Sıkıştığında kendi sınıfının ideolojisi ağır basar.&rdquo; Buna benzer, bilinen cümleler. Ama Mustafa,&nbsp;Maraşlı emekçi bir aileden gelmiyor mu? &ldquo;Yalnız nüfus kâğıdına bakmaz bu iş,&rdquo; derdi Ahmet. &ldquo;Örneğin siz öğretmenler, tipik küçük burjuvalarsınız. Bütün yaşantınız ve tavırlarınızla. Sen öğretmenliği, küçük burjuvalığı seçmişsin, ama&nbsp;bir yandan içinden geldiğin sınıfın ideolojisine sahip çıkmak&nbsp;istiyorsun. Olmaz, iki şey birden seçilmez.&rdquo;</p>

  <p>Ahmet ise bir milletvekilinin oğluydu. Belki bu yüzden, Mustafa pek önemsemiyordu onun sözlerini. Şimdi Ahmet&nbsp;olsa direnir miydi? Zamanında teslim olmaya yanaşmamış,&nbsp;silah çekmemişti. Sonunda ölmemişti ama. Birlikte yatmışlardı bir süre. Ölenler vardı oysa. &ldquo;Ölmek bir sonuçtur, başlangıç değil!&rdquo; derdi Ahmet. &ldquo;Direnmektir, kavgadır aslolan.&nbsp;Kavgada, ölmenin de yeri, zamanı vardır.&rdquo; Ölüm bir başlangıçtır belki de, diye düşündü Mustafa. Ölmekten sonra, daha sonra, ölenlerden sonra yani, daha doğru direnmeler öğrenilebilir. Önce göze almak. Ölmeyi, en sonu göze almakla başlamak.</p>

  <p>Mustafa beynine üşüşüveren düşünceleri savdı. Sırası mı şimdi bunların? Hiçbir şeyi göze almadan, göze alacak pek&nbsp;bir şey de yokken işte, herkesten önce davranıverdi, götürülmek için.</p>

  <p>Hışımla yerine oturdu yeniden. Abdullah’ı duymamış gibi yapmak istedi. Hüseyin, Mustafa’nın kafasından geçenleri anlamaya çalışıyor, daha doğrusu, ne yapması gerektiğini Mustafa söylesin, istiyor. Mustafa kendisinden büyükmüş gibi, sanki bir ağabeyin güdümü altında olması gerekirmiş&nbsp;gibi. Mustafa kendisinden küçük üstelik. Bugün, yazıhanede, olgun, büyük pozlarındaydı ama. Hadi bakalım, sürdür&nbsp;büyüklüğünü.</p>

  <p>&ldquo;Ne bu kılık, oğlum?&rdquo; demişti. &ldquo;Bu favoriler, bu maksi pardösü ne de oluyor? Görmeyeli yeni özentiler mi edindin? Şu sehpalardaki biblolar da bitirim. Söyle, vazgeçtin&nbsp;mi yoksa?&rdquo;</p>

  <p>&ldquo;Hayır,&rdquo; demişti Hüseyin.</p>

  <p>&ldquo;Eee, babadan burjuva doğmadan burjuvalığa özenmek ne oluyor? İşte bizleri zayıflatan bu. İçinden gelmediğimiz&nbsp;bir sınıfa, fark etmeden özenmek. Çünkü yıllarca tahsili falan hep sınıf atlamak için yapmışız. Yıllarca bunun için sıkıntı çekmişiz. Kendimize ait olması gereken bir idelolojiyi keşfettiğimizde daha doğrusu keşfettirildiğimizde bocalıyoruz. Çok yatırım yaptığımız bir şeyden zor mu vazgeçiyoruz, nedir? İçinde bulunduğumuz koşulları değiştirmeyi&nbsp;o kadar uzun bir süredir kafaya koymuşuz ki, bu olanaklar&nbsp;elimize geçmeye başladığında, istemesek de sarılıveriyoruz.&nbsp;Ancak, sınıf değiştirmeye özenmemiş bir işçi gerçek bir devrimci olabilir. Bir de, işçi sınıfı ideolojisi adına, kendi sınıflarını gerçekten değiştirebilenler.&rdquo;</p>

  <p>&ldquo;Hadi oradan, o burjuva piçleri mi?&rdquo;</p>

  <p>&ldquo;Ahmet’i biliyorsun, benden dayanıklı çıktı. Onunla hep ‘Beyoğlu bebesi’ diye alay ederdik. Niye? O içinden geldiği&nbsp;koşulları iyi biliyor, iyi tanıyor. Sınıfının tükenişini, çöküşünü kavramış, işçi sınıfının geleceğini benimsemiş. Sınıfının&nbsp;yozluğunu bizden iyi bildiği, çürüklüğünü kavradığı için, daha sağlam olan tarafı seçmiş. Artık dış koşullarını değiştirmeye hazır. Bu yüzden kesin olarak senden daha devrimci. Hatta benden de. Biz, bizi gerçek devrimci kılabilecek olan dış&nbsp;koşulları hafiften de olsa değiştirmeye, düzeltmeye çabalayarak, bizde zaten varolan iç koşulları zayıflatıyoruz. Sonunda&nbsp;yeni, güzel ve rahat gelen dış koşullardaki çürüklüğe, yozluğa göz kapayıp ihanetlere girişiyoruz.&rdquo;</p>

  <p>Nereden çıkarmıştı bu ihanet sözcüğünü? Henüz Mustafa için bir ihanet sözcüğü erkendi. Hatta Hüseyin için bile. Ama ne zamana kadar?</p>

  <p>Hüseyin, dilinin gittikçe karardığını, ağzının içinde kapkara kesildiğini duyuyor, sanki şu anda, hemen Abdullah’ın peşinden gidiverse, gittiği yerde dili iyileştirilecekmiş gibi, bir an önce alınıp götürülme olayının tamamlanmasını bekliyor.</p>

  <p>Ama az daha uzayacak iş. Çünkü Ali, kapısının açılmasını ve konuklarının götürülmek istenmesini, ev sahipliğine yapılmış bir saldırı olarak görüyor.</p>

  <p>&ldquo;Nereye gidiyorlarmış? Bunlar benim misafirim hemşerim. Otur kardaş, siz de oturun. Mustafa, hadi. Hüseyin oğlum, oturun şuraya. Böyle sofranın ortasında gitmek var mıdır?&rdquo;</p>

  <p>Ali’ye bu cesareti veren, belki Abdullah’ı gözünün ısırması. Maraşlı’ydı Abdullah da. Şimdi polis olmuş, ne önemi var, aslolan Maraşlılık’tır.</p>

  <p>Ama Abdullah, Ali’nin suratına falan bakmıyor. Ali, yanıldım mı yoksa, hemşerimi tanımamış mıyımdır, diye Abdullah’a daha dikkatli baktı. İşte o an, kötü bir hastalığın, soyunu sopunu söndürecek bir belanın karşısında olduğu sezgisiyle ürktü. Abdullah bunu sezmişçesine yüklendi.</p>

  <p>&ldquo;Bir de hesap soruyor. Hadi bakalım, hepinizi götürüyorum.&rdquo;</p>

  <p>&ldquo;Nereye hemşerim? Günahımız var mıdır?&rdquo; diyecek oldu Ali.</p>

  <p>&ldquo;Ben polisim. İstediğimi, istediğim yere götürürüm,&rdquo; diye kestirip attı Abdullah. Bu cümle, o anın koşulları altında odada bulunan herkese doğru ve karşı konulmaz geldi. Maraşlı değilmiş demek, diye düşündü Ali.</p>

  <p>&ldquo;Kadınlar, çocuklar kalsın; hadi yallah hepiniz arabaya!&rdquo; Biz kadından sayılmıyoruz tabii, diye geçirdi Oya aklından.&nbsp;&ldquo;Ben de geleyim mi ağbi, onlardan değilim biliyorsun,&rdquo;&nbsp;dediği duyuldu Ekrem’in. Ama Abdullah, Ekrem’i de bindirdi polis arabasına. Ayrım yapmıyor şimdilik. Mümkün olduğu kadar çok adam götürmeyi biliyor ve uyguluyor. Oya,&nbsp;Abdullah’ın, elinden gelse beraberindeki iki sivil polisi bile&nbsp;suçlu diye götürebileceğini, en sevdiği işin suçluları çoğaltmak olduğunu düşündü. Bir şey düşünmek için. Soğukkanlı olmak istiyor. Olayı iyice kavramak, doğru tavır almak istiyor. Böylesine anlamsızca düzenlenmiş bir yenilgiyi kabullenmek istemiyor. Aslında sadece oteline gidip uyumak,&nbsp;burda olmamış olmak istiyor, ama çok geç artık.</p>

  <p>Hüseyin’e baktı. Belki en çok onu tanıdığı için. &ldquo;Ne oluyor?&rdquo; Hüseyin karşılık vermedi. Oya da karşılık beklemiyor. Ne olduğunun anlaşılması için erken. Ziynet parmağını kesti o sırada. Zekeriya’nın götürüldüğünü görünce anlamsız&nbsp;bir biçimde ekmek kesmeye başlamış ve parmağını kesmişti.&nbsp;Ziynet’in kanayan parmağı. Son olarak bunu hatırlıyor Oya.&nbsp;Akşamın başlangıcından.</p>

  <p>Polis arabasının mavi ışığı mahalle çocuklarını koşturdu peşinden. Telsizle konuşuyor Abdullah:</p>

  <p>&ldquo;İstiklal Mahallesi’nde bir anarşist yuvası basıldı. Altı anarşist yakalandı!&rdquo;</p>
</body>
</html>
