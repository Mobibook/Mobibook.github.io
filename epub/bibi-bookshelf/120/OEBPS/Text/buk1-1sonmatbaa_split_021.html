<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buk1-1sonmatbaa.html</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:354aad96-43a1-4e2c-bd00-7ee325815869" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="ortayazi1" id="calibre_toc_16">XVI</h1>

  <p class="ortayazi">Alkol, kavgalar ve kıskançlık bende<br class="chapter" />
  diri diri gömülüyormuşum<br class="chapter" />
  duygusu yaratıyordu.</p>

  <p class="normal"><span class="ideitalik">Bukowski</span> mutfakta yazar, yazmaya genellikle gece yarısına doğru başlardı. Bazen gün ışıyıncaya kadar çalışırdı. Hiçbir şeyi yırtmadan ya da baştan başlamadan nasıl saatlerce yazabildiğine şaşardım. Bir kez olsun sözlüğe ya da ansiklopediye falan baktığına tanık olmadım. Biri sözcükleri ona yazdırıyordu sanki. O kadar kolaydı onun için.</p>

  <p class="normal">Bazen birkaç saat yazdıktan sonra yatak odasına gelip bana katılır, içerek sabahı ederdik. Televizyondan nefret ederdi, bu yüzden yatak odasına geldiğinde televizyonu genellikle kapatırdım. İnsanların zamanlarını aptal kutusunu izleyerek harcamalarını anlayamıyordu. Bazen onun dışında birini ya da bir şeyi eğlendirici bulmamı kıskandığı izlenimine kapılırdım.</p>

  <p class="normal">Televizyonu bir kitaba konsantre olmak istediği için falan kapatmıyordum. <span class="ideitalik">Los Angeles Heral-Examiner</span> dışında bir şey okurken görmedim onu. Gazeteyi bile baştan savma okurdu. Siyaset, güncel olaylar ya da diğer haberler ilgisini çekmezdi (spor sayfası hariç). Dünyada olup bitenlere dair fikir sahibi olmak yetiyordu ona.</p>

  <p class="normal">Kitaplara gelince, sanıyorum gençliğinde bir hayli okumuştu. Dünyada okunmaya değer pek az kitap olduğunu düşünüyordu, ağır ve sıkıcı şeyleri okumayı reddederdi. Edebiyat olarak kabul gören kitapların çoğunda bir değer bulamıyordu.</p>

  <p class="normal">Catullus’un kitabı dışında sözünü ettiğini hatırladığım tek yazar Henry Miller idi. Miller’in ilk eserlerini sevdiğini söylerdi, fakat Miller artık fazlasıyla yaşlanmış ve yumuşamıştı, bunamış bile olabilirdi.</p>

  <p class="normal">Yine aynı zamanlarda bana Miller’in oğlundan bir mektup aldığını söylemişti. <span class="ideitalik">Bukowski</span>’ye övgüler düzüp büyük bir yazar olduğunu yazmıştı –babası kadar iyi neredeyse. Ben mektubu görmedim, fakat <span class="ideitalik">Talihle Yaşamak</span> adı altında yayınlanan mektup kitaplarından birinde o mektuba dair yazdıklarını okudum. Bu konuşmaya en az iki ayrı mektupta değiniyor. İkisinde de karşı tarafa mektubu “Larry”nin yazdığını söylüyor. Bu hikâyede tuhaf olan şu ki, ağabeyimin adı ve soyadı da Larry Miller ve babam yazar. Henry Miller’in tek oğlu var bildiğim kadarıyla, onun da adı Tony ya da Anthony. O kadar gururlandığı mektubu gönderen ağabeyim olabilir miydi?</p>

  <p class="normal">Onu hiç okurken görmediğim için televizyonu kast ederek, “Şu anlamsız kutuyu bu kadar çok seyredeceğine arada sırada eline bir kitap alıp okumalısın belki,” dediğinde çok şaşırdım.</p>

  <p class="normal">Kırıldım. Eğitim eksikliğimden dolayı edilgendim zaten. Kimsenin bunu yüzüme vurmasına ihtiyacım yoktu.</p>

  <p class="normal">Bir şeye kırıldığımda kimsenin bunu görmesine izin ver-mezdim –kendimi edilgen ve güçsüz hissetmeye taham-mülüm yoktu. Onun yerine savunmaya geçer ya da öfkelenirdim –genellikle ikisi birden. Hiç düşünmeden tepki verirdim. Bu duygusal alanda kendimi daha rahat hissederdim –daha kontrollü.</p>

  <p class="normal">“Ben her zaman kitap okurum,” diye tersledim onu.</p>

  <p class="normal">Eski erkek arkadaşım Bob beni çeşitli yazarlarla tanıştırmıştı, birlikteliğimiz süresince epey kitap okumuşluğum vardı. Bob çok okuyan entelektüel biri olduğu için o bir kitap öneriyorsa iyidir diye düşünürdüm.</p>

  <p class="normal">“Ne okursun?” diye sordu.</p>

  <p class="normal">“Bir sürü şey. Richard Brautigan’ı severim mesela.”</p>

  <p class="normal">“Muhallebi çocuğu.”</p>

  <p class="normal">“Hubert Selby, Jr.’a ne dersin?”</p>

  <p class="normal">“Abartılmış bir yazar.”</p>

  <p class="normal">“Peki…” diye başladım.</p>

  <p class="normal">“… Charles <span class="ideitalik">Bukowski</span>,” dedi, cümlemi tamamlayarak.</p>

  <p class="normal">Bu konunun ne zaman açılacağını merak ediyordum. Korkuyordum açılacağından. Onu okuduğum pek söylenemezdi –iki şiir ve <span class="ideitalik">Pis Moruğun Notları</span>’ndan birkaç yazı. Postane’yi okumamıştım hâlâ.</p>

  <p class="normal">“Senin yazılarını da okudum,” dedim.</p>

  <p class="normal">“Bu yeni bir haber benim için,” dedi. “Bu konuda bir şey söylediğini hatırlamıyorum.”</p>

  <p class="normal">“Anlamıyorumdur belki,” dedim.</p>

  <p class="normal">“Neyi anlamıyorsun?”</p>

  <p class="normal">Yapmak istemediğim bir konuşmaydı bu. Bir süredir yazılarında o kadar abartılacak bir şey olmadığını düşünüyordum. İnsanlar tapıyorlardı yazılarına. Fakat ben o kadar muhteşem bulmuyordum. Konuları genellikle çiğ ve bayağıydı –sık sık bedensel işlevlere ve ölüme atıfta bulunuyordu– ve yazma tarzı çocuksu denecek kadar basitti. Kendime belki de değerini takdir edemeyecek kadar bilgili olmadığımı söylüyordum. Punk-rock akımı yaygınlık kazanmaya başlamıştı ve okurlarının özünü onların oluşturduğunu düşünüyordum –genç, memnuniyetsiz ve öfkeli.</p>

  <p class="normal">Doğrusunu isterseniz, yazarlığı o kadar önemli değildi benim için. Ben ilişkide adamın kendisi için vardım, yazarlığı için değil.</p>

  <p class="normal">Sorusunu yanıtladığımda <span class="ideitalik">Bukowski</span> odayı terk etti. Bira almak için buzdolabının kapısını açtığını duydum. Birkaç dakika sonra daktilonun takırtısı geldi, fakat sonra ses kesildi. Yatak odasının kapısında duruyordu.</p>

  <p class="normal">“İnsanlar beni neden okurlar sence?” diye gürledi bana.</p>

  <p class="normal">“Şok faktörü için,” dedim, pek düşünmeden.</p>

  <p class="normal">Televizyonu kapatıp önüne dikildi.</p>

  <p class="normal">“Tek nedeni bu mu?” diye sordu.</p>

  <p class="normal">“Tabii,” dedim. “Aynı şiirde sikişmekten, sıçmaktan, işemekten, kusmaktan ve ölümden bahseden bir yazar daha var mı?”</p>

  <p class="normal">“Sıçmanın ve işemenin ardına bakabilmelisin. O zaman sıçmayı ve işemeyi neyin doğurduğunu görebilirsin,” dedi.</p>

  <p class="normal">“Ne göreceğim?”</p>

  <p class="normal">“Biliyor musun,” dedi, sorumu dikkate almadan, “geçen gün hipodroma gittim. Bir arkadaşıma rastladım. Ona senden bahsettim. Yazılarıma hiç ilgi göstermediğini de söyledim. Seni önce biraz tartaklamam sonra da sırf bu nedenden ötürü başımdan def etmem gerektiğini söyledi. Ona hak vermeye başlıyorum galiba.”</p>

  <p class="normal">Ayağa fırladığım gibi giyinmeye başladım. Gerçekten istemiyordum bu konuşmayı yapmayı. Bir süre için uzaklaşmaya ihtiyacım vardı. Geceyi annemde geçirmeye karar verdim. Bazen, onunla birkaç gün geçirdikten sonra, bir yerlerimde mantar çıkıyormuş duygusuna kapılırdım. Evi bana mağara gibi gelmeye başlar, boğulacak gibi olurdum; zihnim ve bedenim temiz hava ve güneş ışığı için çığlık atıyormuş gibi.</p>

  <p class="normal">“Görüşürüz,” dedim.</p>

  <p class="normal">“Kiminle buluşacaksın?” diye sordu.</p>

  <p class="normal">Yeni bir kıskançlık nöbetinin gelmekte olduğunu sezebiliyordum. Anneme gideceğimi söyleyebilirdim, fakat bana inanmayacaktı. Hiçbir şey söylememeye karar verdim.</p>

  <p class="normal">“Gitme,” dedi, fısıltıyla neredeyse.</p>

  <p class="normal">“Burada nefes alamadığımı hissediyorum,” dedim, topuklularımı giyerek.</p>

  <p class="normal">“Git öyleyse, git,” dedi. “Sen yokken çok daha iyi yazabiliyorum.”</p>

  <p class="normal">“Harika,” dedim, ona bakarak. “Belki birkaç kafiyeli dize ya da ka-ka ve pi-pi dışında bir şeyler yazarsın değişiklik olsun diye. Belki şiirlerine biraz biçim katarsın –biraz da heyecan! O zaman onları neyin DOĞURDUĞUNU anlayabilirim belki!”</p>

  <p class="normal">O kadar üzgün ve sarsılmış göründü ki, karnına tekme atmıştım sanki. Hemen pişman oldum söylediklerim için, kast etmiştim ama. İçimde tutmaktan usanmıştım.</p>

  <p class="normal">Ayrıca, sözlerimi fazla önemseyeceğini düşünmemiştim. Bana güleceğini sanmıştım. Edebiyat ya da yazmak hakkında fazla bilgisi olmayan naif ve eğitimsiz bir kızdım nihayetinde.</p>

  <p class="normal">Ceketimi giyip çantamı kaptım.</p>

  <p class="normal">“Görüşürüz, Caligula,” dedim.</p>

  <p class="normal">Ellerini omuzlarıma koyup beni çevirmeye çalıştı.</p>

  <p class="normal">“Lütfen, Cups,” dedi, sesi çatlamak üzere. “Gitme. Lütfen kal. Özür dilerim. Seni kırmak istemedim. Fakat bazen beni yeterince takdir etmediğini düşünüyorum. Bir erkek kadını tarafından takdir edilmek ister, biliyor musun?”</p>

  <p class="normal">Oradan çıkmak zorundaydım. Alkol, kavgalar ve kıskançlık bende diri diri gömülüyormuşum duygusu yaratıyordu. Dünyada hiçbir kuvvet beni kalmaya ikna edemezdi.</p>

  <p class="normal">Gitmemem için yalvararak benimle kapıya kadar geldi. Ne kadar huysuzlaşıp ondan uzaklaşırsam beni o kadar çok arzuluyor, bana o kadar ihtiyaç duyuyordu sanki.</p>

  <p class="normal">“Hank, seni takdir ediyorum, fakat şu anda yolumdan çekilirsen daha çok takdir edeceğim. Bir süre için buradan uzaklaşmaya ihtiyacım var,” dedim. “Biraz hava almam gerek.”</p>

  <p class="normal">Kapıyı açtım, kenara çekildi. Arabama doğru koşarken arkamdan, “Git, Rod McKuen’i düz! Ayrıca Catullus, Caligula değil!” diye bağırdı.</p>

  <p class="normal">Franklin Bulvar’ında batı yönünde sürmeye başladım, anneme doğru.</p>

  <p class="normal">Birkaç dakika sonra dikiz aynasında yanıp sönen ışığı gördüm. Polis arkamdaydı. Kenara çektim, saçımı kabartıp oyuncu yüzümü takınarak hayatta kalabilmek için kızıl cazibemi kullanmaya hazırlandım. Hız sınırını aşmıştım, alkollüydüm, ehliyetim yoktu ve plakamın süresi geçmişti, bütün bunlara rağmen ceza yemekten kurtulmayı başardım. Adam bana hız yapmamamı, eve gidip uyumamı, ehliyet almamı ve plakamı yeniletmemi tembihledi.</p>

  <p class="normal">Anneme sürerken <span class="ideitalik">Bukowski</span>’yi düşünmemeye çalışıyordum, ama o kolu kanadı kırık hali aklımdan çıkmıyordu. Yazarlığı hakkında söylediklerim için de kendimi kötü hissediyordum. Fakat bir süre için uzaklaşmaya ihtiyacım vardı.</p>

  <p class="normal">Birkaç gün uzak durdum. Onu aramadım. Annemi aradığında telefona cevap vermedim. 1976 yılına dair bütün umutlarımın –hap atmayı bırakıp hayatımı toparlamak– aslında bir şaka olduğunu idrak ettim. Eskisinden daha bağımlıydım, kızımla daha az ilgileniyordum ve kafam her zamankinden daha karışıktı.</p>
</body>
</html>
