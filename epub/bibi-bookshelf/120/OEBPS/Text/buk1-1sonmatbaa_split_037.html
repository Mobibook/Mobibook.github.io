<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buk1-1sonmatbaa.html</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:354aad96-43a1-4e2c-bd00-7ee325815869" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="ortayazi1" id="calibre_toc_32">XXXII</h1>

  <p class="ortayazi">“Geçmişin beni ilgilendirmiyor,” dedi,<br class="chapter" />
  “Sadece bugün ve yarın önemli.”</p>

  <p class="normal"><span class="ideitalik">Bukowski</span>’nin buzdolabında bulduğum hindi bütün zamanını beni düşünerek geçirmediğine dair kuşkumu doğruladı –ve buna verdiğim tepki beni şaşırttı. Ağırlığın çoğunun onun sırtına bindiği yan yatmış ilişkimizi için kendini daha az suçlu ve bir ölçüde rahatlamış hissettim.</p>

  <p class="normal">Carlton Yolu’ndan taşınmak bazı şeyleri değiştirmişti. <span class="ideitalik">Bukowski</span>’nin kiramı ödemeye yardım etmemesinin acısını hissetmeye devam ediyordum belki –ki hâlâ ihanet olarak görüyordum. Fakat, her ne idiyse, ilgimi yitirmeye başlamıştım. Kimi isterse düzebilir, dedim kendime –tekrar denemeye karar verirsem onun dünden razı olduğundan emin.</p>

  <p class="normal"><span class="ideitalik">Bukowski</span>’den uzaklaşmak ilişkimize ve genel olarak hayatıma daha geniş bir perspektiften bakmamı sağladı. Gerçi o zaman bunun farkında değildim, fakat içimde bir şeylerin değişmekte olduğunu biliyordum. Yine de kendimi tahlil edecek içgörü ve cesaretten yoksundum ve beni ikisinden de mümkün olduğunca uzak tutacak gündelik kimyasal arayışımı sürdürüyordum.</p>

  <p class="normal"><span class="ideitalik">Bukowski</span>’yi hindi keşfimi izleyen günlerde birkaç kez görmüştüm, fakat aramızda Yılbaşı’nı birlikte geçirmeye dair herhangi bir şey konuştuğumuzu hatırlamıyorum. Yeni yıla nerede girdiğimi hatırlıyorum ama, Hollywood’daki The Alpine Inn’de. Norbert ile birlikte eski çalışma mekânımda kutlayarak. Mekanın sahipleri Ted ve Rita ile kötü ayrılmamıştım, fakat Yılbaşı’nı neden orada geçirmeyi seçtiğimden emin değilim. Eski işime tekrar dönebileceğimi düşünmüştüm belki.</p>

  <p class="normal">Mekân tıka basa doluydu ve müzik dolabında “Auld Lang Syne” çalıyordu. Herkes bira bardaklarını havaya kaldırıp birbirlerinin üzerine köpük döktü.</p>

  <p class="normal">“Should old acquaintance be forgot and never brought to mind? Should old acquaintance be forgot and days of Auld Lang Syne?”</p>

  <p class="normal">O gece söylemek için uygun bir şarkıydı benim için.</p>

  <p class="normal">Eski işimi geri alamadım, fakat işsizlik sigortamı altı ay uzatmayı başardım. Giderek <span class="ideitalik">Bukowski</span>’yi daha az, Norbert’i daha çok görür olmuştum. Norbert’e hala ilgi duymuyordum, fakat bana kraliçe muamelesi yapıyordu. Fakat, <span class="ideitalik">Bukowski</span> ile olduğu gibi, Norbert ile ilişkim tek taraflıydı. Onu canım istediğinde görüyor, ziyaret etmeden önce nadiren arıyordum. Eski erkek arkadaşı Bob ile de görüşmeye başlamıştım, senarist olan. Cindy Williams ile ilişkisini bitirmişti ve arkadaşlığımız sürüyordu. Şimdi yıkıcı yaşam tarzımı sübvanse etmeye hazır üç erkek vardı elimdi. Ve, tabii ki, Georgia vardı her zaman.</p>

  <p class="normal">1977 yılının ilk aylarını verimsiz bir durumdan ötekine sıçrayarak geçirmiştim. Kuyruğunu kovalayan köpekten farkım yoktu. Ve çalışmamama rağmen kızımla daha az zaman geçiriyordum. Hemen hemen her gün zayıflama hapı ve alkol kullanmakla birlikte, içimde yeni bir şey kıpırdanmaya başlamıştı. Rahatsız edici ve yabancı duygular hissetmeye başlamıştım. Bir bilinç doğmaya çalışıyordu ve ne yersem yiyeyim yutkunmak giderek zorlaşıyordu. Kendimden ve etrafımdaki herkesten iğrenmeye başlamıştı. O harikulade iletişim yeteneğini yitirmişti. Kendine zarar veriyordu, bütün vücudu yara ve kesiklerle kaplıydı. Kollarında, bileklerinde ve boynunda iğne izleri vardı. Abuk sabuk konuşmalarını çözdüğümde sanrı gördüğünü anladım –bazen şeytanla konuşuyordu. Şeytanın onu odadan odaya izlediğinden şikâyet ediyordu –onunla alay ediyor, şiddet uygulamakla tehdit ediyordu.</p>

  <p class="normal">Georgia’nın eve bir zamanlar eksik olmayan bohem, avangart karakterlerin yerini ürkütücü ve yavan tipler almıştı –canileri andırıyorlardı. Zavallı Georgia, bilinçaltında ölüm arzusu taşıyordu ve arzusunu gerçekleştirmeye iyice yaklaşmıştı.</p>

  <p class="normal">Norbert dışında etrafımdaki herkes kendini uyuşturucu ya da alkol –genellikle ikisi birden– ile mahvetmeye çalışıyorlardı. Abim Georige ve avenesiyle takılarak daha çok uyuşturucu kullanmaya başlamıştı. Daha bir yıl önce Hollywood’un gözde senaristlerinden biri olan Bob, alkol sorunu yüzünden iş kaçırıyordu. <span class="ideitalik">Bukowski</span> bile alkolikti –aşırı faal bir alkolik, fakat her güne alkolle başlayıp aynı şekilde bitirme ihtiyacı duyan bir alkolik yine de.</p>

  <p class="normal">Norbert’in ayıklığı beni onunla daha çok zaman geçirmeye iten temel nedendi kuşkusuz. Hâlâ ona karşı romantik duygular beslemememe ve eski sevgililerime kıyasla biraz sıkıcı bulmakla birlikte, hayatıma biraz düzen ve normallik katıyordu. Azimliydi ve hayatıyla bir şeyler yapmak için çabalıyordu. Norbert geleceğe olumlu ve umutlu bakıyordu, ben de ise ikisi de yoktu. O diş hekimliği okurken ben hâlâ fena halde bir dişçiye görünme ihtiyacı içindeydim.</p>

  <p class="normal">1977 Mayısının bir sabahı Norbert’in yatağında uyandım, çıplak ve korkunç akşamdan kalma. Şifonyerin üzerindeki saate baktım, bir buçuğu gösteriyordu. Pencereden içeri sızan parlak güneş ışığı olmasaydı öğlen mi yoksa akşam mı olduğunu anlayamazdım. Kafam karışıktı, bir gece önce olanları hatırlamıyordum. Yataktan kalktım ve başımı ellerimin arasına alıp banyoya gittim.</p>

  <p class="normal">“Norbert,” diye ses çıkarmayı başardım gırtlağımdan, “evde misin?”</p>

  <p class="normal">Bekledim fakat yanıt gelmedi. Norbert gitmişti, yalnızdım.</p>

  <p class="normal">Ayaklarımı sürüyerek banyona girdim ve çığlığı bastım. Biri daireye girmişti ve banyoda duruyordu –korkunç yüzüyle bana bakıyordu. Sonra aslında bir yabancıya bakmadığımı idrat ettim –aynada kendime bakıyordum.</p>

  <p class="normal">Kendimi tanıyamadım. Yüzüm ve gözlerim çarpılacak kadar şişmişti. Kirpibalık canavarını andırıyordum. Saçım, temel gurur kaynağım bile cansız, kuru ve kıvırcık görünüyordu. Tiroit sorunu olan palyaço Bozo’yu andırıyordum.</p>

  <p class="normal">Yüzümü yıkayıp Norbert’in diş fırçasıyla dişlerimi fırçaladım. Yatak odasında iç çamaşırımı bulup üzerime geçirdim. Sonra oturma odasına gidip kanepeye oturdum, midem bulanıyordu ve takatim yoktu.</p>

  <p class="normal">Hafta arasıydı ve o sabah Stacey’yi okula götürmeye gitmemiştim. Beni nerede bulabileceğini bilmeyen annem işe giderken Stacey’yi okula bırakmıştı muhtemelen –ikisi de bu yüzden geç kalmış olmalıydılar.</p>

  <p class="normal">Bir süredir Stacey hafta arasında annemde kalıyordu. Onu sabahları okula bırakıyor, saat üçte okuldan alıp akşamı onunla geçiriyordum. Birlikte akşam yemeği yedikten sonra geceyi ya annemin kanepesinden geçiriyor ya da uyumak için daireme dönüyordum –gecelerimin çoğunu âlem yaparak geçirdiğim için genellikle ikincisi.</p>

  <p class="normal">Bunun annemi ve Stacey’yi ilk ekişim olmadığını biliyordum, fakat bu yüzden kendime ilk kızışımdı. Şimdi de Stacey’yi okuldan almak zamanı yaklaşmıştı. Birden büyük bir üzüntüye kapıldım –suçluluk duygusu ve hüzün.</p>

  <p class="normal">Sanki tavan yarılmış ve beni yıldırım çarpmıştı. Kör edici bir içgörü ve farkındalık. Kendimden rezil bir sır saklamıştım sanki. Kapı çalındığında kapıyı açıp karşısında yirmi yıl önce evlatlık verdiği çocuğunu gören bir kadın gibi. Gerçekliğim beni yakalamıştı sonunda.</p>

  <p class="normal">Kendimle yüzleşmeye başladım –yüksek sesle sorular soruyordum.</p>

  <p class="normal">“Ne yapıyorum burada? Neden iç çamaşırımla aslında hoşlanmadığım bir adamın dairesinde oturuyorum? Neden böyle yaşıyorum? Neden kendimi mahvediyorum? Sevdiğim ve önemsediğim insanları neden ihmal ediyorum? Ne oldu bana?”</p>

  <p class="normal">Acı verici ve eziciydi. Yanıtlara ihtiyacım vardı ve gelmiyorlardı. Her zaman güçlü ve bağımsız olmakla övünmeme rağmen, bununla yalnız baş edemeyeceğimi biliyordum. Yardıma ihtiyacım vardı –profesyonel yardıma.</p>

  <p class="normal">Norbert’in dairesinde telefon rehberine bakındım. Sonunda mutfak çekmecesinde buldum ve “akıl sağlığı” bölümünü açtım. Para, daha doğrusu parasızlık, sorunda, dolayısıyla adının yanında Doç. ya da Prof. yazanlar devre dışıydı.</p>

  <p class="normal">Parmağımı sayfada aşağı doğru indirmeye devam ettim, sonra buldum –“Sunrise Danışma Merkezi, Kar Gözetmeyen Bir Kurum.” Adı cana yakın ve neşeliydi ve Sunset-Alvarado kavşağına yakındı.</p>

  <p class="normal">Telefonu alıp numarayı tuşladım. Yumuşak, yatıştırıcı bir sese sahip bir adam açtı telefonu.</p>

  <p class="normal">“Sunrise Danışma, John ben.”</p>

  <p class="normal">Tereddüt ettim, nereden başlayacağımı bilmiyordum.</p>

  <p class="normal">“Merhaba, adım Pam ve gerçekten yardıma ihtiyacım var,” diyebildim sonunda.</p>

  <p class="normal">“Pekala, hangi konuda yardıma ihtiyacın var, Pam?”</p>

  <p class="normal">“Emin değilim, ama yardıma ihtiyacım olduğunu biliyorum.”</p>

  <p class="normal">“Pekala, yardıma ihtiyacın olduğundan neden eminsin?”</p>

  <p class="normal">“Şey, çünkü yedi yaşındaki kızım nerede olduğumu merak ederken ben aslında hoşlanmadığım bir adamın evinde yarı çıplak, yalnız ve akşamdan kalma oturuyorum!”</p>

  <p class="normal">“Pekala, şimdi biraz yavaşlayalım. Nerede bu ev? Yakında mısın?”</p>

  <p class="normal">“Los Feliz’teyim, Hillhurst ile Franklin civarı.”</p>

  <p class="normal">“Yakın sayılır. Ben Sunset ile Alvarado’dayım. Araban var mı?”</p>

  <p class="normal">“Evet.”</p>

  <p class="normal">“Hemen gelip beni görebilir misin?”</p>

  <p class="normal">“Hayır. Kızımı okuldan almam gerek.”</p>

  <p class="normal">“Onu da yanında getirebilirsin. Çocuklar için güzel bir mekanımız var.”</p>

  <p class="normal">“Hayır. Bunu yapamam.”</p>

  <p class="normal">“Gelip seni almamı ister misin?”</p>

  <p class="normal">“Hayır. Benim gitmem gerek.”</p>

  <p class="normal">Elinde bir intihar vakası olduğunu sanmış olmalıydı, çünkü yumuşak ve ölçülü tonu giderek daha yüksek ve ısrarcı bir hal aldı.</p>

  <p class="normal">“HAYIR! LÜTFEN KAPATMA!”</p>

  <p class="normal">Samimi kaygısı ve ısrarı beni o kadar etkiledi ki, “Tamam, kapatmayacağım,” dedim, aslında yardıma ihtiyacı olan oymuş gibi.</p>

  <p class="normal">Sesi yumuşadı yine ve ertesi sabah on birde gelip gelemeyeceğimi sordu. Aradığım için pişmanlık duymaya başlamıştım ve az kalsın kapatıyordum, fakat onun yerine sırf kapatsın diye ertesi sabah onunla bulaşmayı kabul ettim.</p>

  <p class="normal">Telefonu kapattım, üzerime elbisemi geçirdim, sandaletlerimi giydim ve Stacey’i almaya gittim.</p>

  <p class="normal">Ertesi sabah sekiz buçukta Stacey’yi okula bıraktım ve biraz daha uyuyabilmek için daireme gittim. Yatakta yatarken günün kalanını nasıl geçireceğimi düşündüm. Sunrise Danışma’dan John ile randevuma gitmek niyetinde değildim. Her şey yoluna girecek, diye geçirdim içimden. Bir gün önce korkunç akşamdan kalmaydım ve o telefonu ederek aşırı tepki göstermiştim. Gidip <span class="ideitalik">Bukowski</span>’yi görürüm bugün, diye düşündüm. <span class="ideitalik">O bana kendimi daha iyi hissettirecektir</span>.</p>

  <p class="normal">Bir saat kadar uyuduktan sonra dış yapıp giyindim. Hyperion’da güneye, Sunset Bulvarı’na doğru sürmeye başladım Sonra radyodaki DJ saati söyledi. Sunset Bulvarı’na vardığımda on bire on vardı. <span class="ideitalik">Bukowski</span>’ye habersiz gitmek için fazla erken olduğuna karar verdim, bu yüzden sağa döneceğime sola döndüm. Belki bu Sunrise denen yerin önünden geçip hiç olmazsa neye benzediğini görmek istemiştim.</p>

  <p class="normal">Büyük, eski, harap, iki katlı beyaz bir bina çıktı. Geçkin bir güzelliği vardı binanın, elli yıl önce parmakla gösteriliyordu muhtemelen –para ve güç sahibi biri için inşa edilmişti kuşkusuz.</p>

  <p class="normal">1920’li yıllarda o semt zengin ve ünlülerin oturduğu harikulade evlerden oluşuyordu, fakat şimdi Burrito King’lerden, araba tamircilerinden ve mini marketlerden geçilmeyen ticari bir bölgeydi. Her şeyin ortasında, bir zamanlar soylu bir ev olan ve yıllarca ihmal edilmiş olan bu bina, ücretsiz bir kliniğe indirgenmiş olmasına rağmen, saygınlığını korumaya çalışmıştı. Ön kapının üzerine “Sunrise Danışma Merkezi” yazan ve yanına biraz gösteriş katmak için elle parlak sarı bir güneş resmedilmiş büyük bir pankart asılmıştı.</p>

  <p class="normal">Acayip bir yer olduğuna karar verdim. İçeri girip girmemeye karar vermeye çalışarak dolandım biraz.</p>

  <p class="normal">“Ne çıkar –buradasın zaten. Kaybedecek neyin var?” dedim yüksek sesle.</p>

  <p class="normal">“Sadece Yükleme İçin” yazan yere park ettikten sonra ön basamakları terrüddütle çıkıp kapıya doğru yürüdüm. Kapıdaki tabelada “Lüfen girmeden önce çalın” yazıyordu. Tehlikeli bir bölgeydi, bu yüzden kapı iş saatlerinde de kapalı tutuluyordu.</p>

  <p class="normal">İsteksizce zili çaldım. Sonra kapı açıldı ve karşımda ömrümde gördüğüm en muhteşem erkek tipini gördüm. Genç, bronz ve sarışındı, harikulade berrak mavi gözleri safir gibi parlıyorlardı. Onu ruhani bir görünüm veren bir de sakalı vardı. <span class="ideitalik">King of Kings</span> filminde İsa’yı canlandıran aktör Jeffrey Hunter’ı çağrıştırdı bana. Üzerinde temiz beyaz bir gömlek, kot pantolon ve Birkenstock sandalet bulunmasına rağmen ben onu beline altın sarısı örgülü bir ip bağlanmış uzun, beyaz bir cübbeyle tahayyül ettim –başının etrafında dans eden melek çocuklarla. Kutsayıcı bir yanı vardı adamın.</p>

  <p class="normal">“Merhaba, içeri girin lütfen,” dedi gülümseyip inci gibi dişlerini sergileyerek.</p>

  <p class="normal">Sesi bile İsa’nın hayalimdeki sesine benziyordu –sakin ve güven verici. Güzelliği karşısında nutkum tutuldu.</p>

  <p class="normal">Sonra kendimi toparlayıp, “Oo, teşekkür ederim. John’u görmek için geldim,” dedim.</p>

  <p class="normal">“John benim. Sen Pam misin?”</p>

  <p class="normal">“Evet, evet, Pam,” dedim, harikulade gözlerine bakmaya devam ederek.</p>

  <p class="normal">Elini yavaşça omzuma koyup beni evdeki küçük odalardan birine yönlendirdi. Küçük büro sadeydi –beyaza boyanmıştı, bir masa ve iki uyumsuz iskemleden başka bir şey yoktu.</p>

  <p class="normal">Önce biraz sohbet ettik, sonra bir gün önce neden aradığıma dair etkili sorular sormaya başladı.</p>

  <p class="normal">“Önce çocukluk travmalarımı öğrenmek istemez misin?” diye sordum en nüktedan tonumla.</p>

  <p class="normal">“Geçmişinle ilgilenmiyorum,” dedi. “Sadece bugün ve yarın önemli.”</p>

  <p class="normal">İlk danışma seansımız böyle başlamıştı. Dikkat dağıtıcı yakışıklılığına rağmen onunla konuşmak hoşuma gidiyordu ve onu haftada en az bir kez görmeye başladım. Buna rağmen, daha seyrek olmakla birlikte, içmeye ve haplanmaya devam ediyordum ve bazen randevuya kafam iyi gidiyordum. Bana karşı hoşgörülü ve sabırlıydı.</p>

  <p class="normal">İşsizlik maaşım kesilmek üzereydi, bu yüzden yapmak istediğim en son şeyi yaptım –anneme yanına taşınıp taşınamayacağımı sordum. Zamanlama mükemmeldi çünke annem bir ev satın alacak kadar para biriktirmişti. Glendale’de devlet kolejinin karşısında iki yatak odalı, bir banyolu küçük bir evdi. Haziran sonunda üçümüz yeni evimize taşındık.</p>

  <p class="normal">Temmuz geldiğinde <span class="ideitalik">Bukowski</span>’yi bir aydır görmediğimi idrak ettim. Kaçıyordum ondan. Danışma seanslarımı öğrenmesini istemiyordum sanıyorum –cesaretimi kıracağından ya da alay edeceğinden korkuyordum.</p>

  <p class="normal">Sunrise Danışma Merkezi’ne gidip John’u görmeye devam ettim. Amacımız hap bağımlılığıma son verip çalışmaya başlamamı sağlamaktı. Bir gün grup terapilerinden birine katılmamı önerdi. Önce şiddetle karşıydım. Henüz bir psikiyatr ile yüz yüze oturup konuşmakla bile rahat değilken bir grup nevrotikle bir odada oturmak bana hiç cazip gelmiyordu. Sonunda ertesi Salı akşamı bir seansa katılmayı kabul ettim.</p>

  <p class="normal">Toplantıya kendimi biraz küstah ve kapalı hissederek gittim –bunun bana göre olduğundan kuşkulu. Sekiz kişi bir daire oluşturacak şekilde yere oturduk. Görece genç bir gruptu ve çeşitliliği beni şaşırttı. Çok hoş eşcinsel bir adam vardı, otuz beş yaşlarında –büyük bir şirketin yöneticisiydi ve eşcinselliğinin ortaya çıkacağından ve bu yüzden işinden olacağından korkuyordu. Benden başka, iki kadın daha vardı. Biri alkolizmden kurtulmaya çalışıyordu ve içmeye devam eden tacizci bir kocası vardı. Öteki eroinmandı, kullanmaya devam ediyor ve fahişelik yapıyordu. İkisini de bırakmak istiyordu.</p>

  <p class="normal">Benimle aynı yaşlarda ve ailesiyle yaşayan genç bir adam vardı. Ailesinin ondan nefret ettiğini söyledi, o da onlardan nefret ediyordu. Ailesi üniversiteyi bırakıp müzik kariyeri yapmaya karar verdiği için hayal kırıklığına uğramıştı ve onu sözel olarak taciz ediyorlardı. Oysa kardeşi şimdi tıp okuyordu. Adı Tommy idi. Kısa boylu, tombulca bir tipti ve ortadan ayırdığı açık kızıl dalgalı saçları vardı. Henüz yirmili yaşların başında olmasına rağmen saçı dökülmeye başlamıştı. Tel çerçeveli gözlüğü ve genizden gelen kalın bir ses tonu vardı. Kronik bir tatminsizdi ve o rahatsız edici ses tonuyla sürekli mızırdanırdı. Halinden yakınmaya başladığında solgun yüzü kıpkırmızı olurdu. Taş devri dizisindeki “Schleprock” karakterini hatırlatıyordu bana, tavşan dudaklısı ama. Büyürken pek çok zorbanın tacizine uğramış olmalıydı. Bu sorunlu, gıcık genç adamın geleceğimi bu kadar derinden etileyeceğini asla tahmin edemezdim.</p>

  <p class="normal">Ağustos geldiğinde <span class="ideitalik">Bukowski</span>’yi görmeyeli iki ay oluyordu. Birkaç kez aramıştı, fakat soğuk davranmış, sorularına tek sözcükle yanıtlar vermiştim. Çünkü değişiyordum, onun yaşam tarzından bezmiştim. Bilinçaltımda <span class="ideitalik">Bukowski</span>’nin uzaklaşmaya çalıştığım hayatı temsil ettiğini biliyordum.</p>

  <p class="normal">Bağımlı olduğunda bellim insanlar ve mekânlar içindeki içme ya da haplanma dürtüsünü tetikler.</p>

  <p class="normal">Sadece bağımlılığını beslemek için ilişki kurduğun belli insanlar vardır –ve üzücüdür, <span class="ideitalik">Bukowski</span>’nin onlardan biri olduğunu düşünüyordum. Beni yanlış davranmaya teşvik etmiyordu; ama bir şekilde öyle oluyordu sanki. Ve, tabii ki, bu kategoriye girenlerden biri de Georgia idi. Bu insanlardan uzak durmak için verilmiş bilinçli bir kararım yoktu, kimse bana onlardan uzak durmamı önermemişti, sadece onlarla birlikte olmak benim içni fazla yıkıcı olmaya başlamıştı. <span class="ideitalik">Bukowski</span>’den ve Georgia’dan uzak durmam tamamen içgüdüseldi –hayat memat meselesi.</p>
</body>
</html>
