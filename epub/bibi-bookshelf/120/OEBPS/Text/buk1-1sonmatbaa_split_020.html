<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buk1-1sonmatbaa.html</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:354aad96-43a1-4e2c-bd00-7ee325815869" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="ortayazi1" id="calibre_toc_15">XV</h1>

  <p class="ortayazi">Bir kraker alıp bana fırlattı.<br class="chapter" />
  Ben de peçetemi su bardağına batırıp<br class="chapter" />
  ona fırlattım.</p>

  <p class="normal"><span class="ideitalik">Bukowski</span>’nin kıskançlık bozukluğuna ilk kez Brad olayından iki hafta önce tanık olmuştum. <span class="ideitalik">Bukowski</span>’den herhangi bir konuda bana yardım etmesini istediğimde genellikle ederdi. Sık sık beni arabasıyla bir yere bırakmasını, bir yerden almasını ya da bir şeyleri almaya götürmesini isterdim. Benimle ilgilenmekten zevk alıyor gibiydi –ve asla şikâyet etmezdi.</p>

  <p class="normal">Sıklıkla beni reçete yaptırmak için eczaneye götürmesini isterdim. Genellikle arabada beklerdi ve o gün de öyle yapacağını sanıyordum.</p>

  <p class="normal">Eczanenin önüne çektiğinde kapıyı açıp, “Hemen geliyorum,” dedim.</p>

  <p class="normal">“Benim de bir şey almam gerekiyor,” dedi, motoru kapatarak.</p>

  <p class="normal">Arabadan indiğimizde, “Park saati için bozuk paran var mı? “diye sordu.</p>

  <p class="normal">“Hemen döneceğiz zaten,” dedim.</p>

  <p class="normal">“Ceza yemek istemem,” dedi.</p>

  <p class="normal">“O zaman benim yaptığımı yaparsın,” dedim. “Ödemezsin.”</p>

  <p class="normal">“Ama ben öderim,” dedi, “ve nedensiz yere cebimden öyle bir para çıksın istemem.”</p>

  <p class="normal">“Fazla titizsin, Hank,” dedim.</p>

  <p class="normal">“Bozukluğun var mı, yok mu?”</p>

  <p class="normal">Çantamı karıştırıp bir on sentlik çıkardım. <span class="ideitalik">Bukowski</span> parayı alıp saate attı.</p>

  <p class="normal">“On beş dakikamız var,” dedi.</p>

  <p class="normal">Tezgâhta uzun bir sıra oluşmuştu. <span class="ideitalik">Bukowski</span>’yi bekletmekle ilgili bir sorunum yoktu. Çok sabırlı bir adamdı ve bu tür şeylerden asla şikâyet etmezdi. Etrafıma baktığımda onu göremedim. Sigara içmek için dışarı çıktığını düşündüm.</p>

  <p class="normal">Sonunda sıra bana geldi. Reçetemi eczacıya uzattım, kullanılmış tampon alır gibi aldı elimden. Bana yukarıdan bakıp başını salladı.</p>

  <p class="normal">“Bunu başka yere götür en iyisi,” dedi.</p>

  <p class="normal">Sesini yükseltmişti, hatta bağırmıştı. Dükkândaki herkes dönüp bana baktı. Hepsinin aklından aynı şeyin geçtiğini biliyordum: Cankiye bak. İşin tuhaf tarafı 70’li yılların Hollywood’undan söz ediyorum –bakanların çoğu gerçekten cankiydiler.</p>

  <p class="normal">İşgüzar eczacıyı bir güzel kalaylamak geldi içimden, fakat bunun amacıma ulaşma doğrultusunda bana yarar sağlamayacağını biliyordum –bir şişe farmasötik Dexedrine.</p>

  <p class="normal">“Doktorumu arayın lütfen,” dedim. “Numarası reçetenin üzerinde yazılı. Reçeteyi doğrulayacaktır.”</p>

  <p class="normal">“Reçete gerçek olmasına gerçek,” dedi eczacı. “Fakat bu ay size bir reçete hazırladım zaten.”</p>

  <p class="normal">Genellikle eczanelerimin rotasyonuna dikkat ederim, nasıl böyle bir hata yaptığıma şaştım.</p>

  <p class="normal">“Şey… kazayla şişeyi tuvalete düşürdüm ve sifonu çekmiş bulundum,” diye yalan söyledim. “Lütfen, doktorumu arayın, doğrulayacaktır.”</p>

  <p class="normal">“Pekâlâ,” dedi, “ama bu son.”</p>

  <p class="normal">Ben beklerken reçeteyi hazırladı. Köpürmeye devam ediyordum, fakat çok da rahatlamıştım aynı zamanda. <span class="ideitalik">Ne sanıyor kendini bu kendini beğenmiş göt, diye geçirdim içimden, Tanrı mı?!</span></p>

  <p class="normal"><span class="ideitalik">Bukowski</span> dükkânda değildi hâlâ. Çıkışa doğru yürüdüm ve yirmili yaşlarında yakışıklı siyahî bir genç bana kapıyı açtı.</p>

  <p class="normal">“Teşekkür ederim,” dedim, önünde yürüyerek. Çocuk ıslıkla Hot Chocolate grubunun hit parçası “You Sexy Thing”i çalmaya başladı.</p>

  <p class="normal">“Mucizelere inanırım –nerelisin– seksi şey?” diye mırıldandı.</p>

  <p class="normal">Başımı kaldırıp ona baktım, gülümsedim ve <span class="ideitalik">Bukowski</span>’nin mavi Volkswagen’inine doğru yürümeye devam ettim.</p>

  <p class="normal">“Hey, Hanfendi… n’oldu? Kardeşlerle bir alıp veremediğiniz mi var?”</p>

  <p class="normal">Gülümsedim ve başımı sallayarak arabaya doğru yürümeye devam ettim. <span class="ideitalik">Bukowski</span>’nin park saatine tekrar para attığını gördüm. Kapıdaki gençle aramda geçenleri görmüştü, sonradan keşfedeceğim üzere. Bana bir şey demeden arabaya bindi ve motoru çalıştırdı.</p>

  <p class="normal">Arabaya bindim. Koltuğun üstünde içinde bir tüp basur kremi de dâhil olmak üzere muhtelif tuvalet malzemeleri bulunan bir poşet duruyordu. Poşeti yere koydum. <span class="ideitalik">Bukowski</span> tek kelime etmedi, fakat mutlu olmadığı belliydi. Ayrıca yeni satın aldığı siyah çerçeveli güneş gözlüğünü takmıştı. Peygamber böceğini andırıyordu o gözlükle.</p>

  <p class="normal">Park saatine para atmamasını söylediğim için kızmış olduğunu düşündüm. O denli tuhaf bir bohem ve burjuva karışımıydı ki. Dairesinde kural yoktu –istediğin her şeyi istediğin anda yapabilirdin. Fakat dışarıda olduğunda bütün kurallara On Emir’lere uyarmış gibi uyardı. Hayatımda tanıdığım en ilkeli adamlardan biriydi.</p>

  <p class="normal"><span class="ideitalik">Bukowski</span> bir şey demedi. Yüzünde kısmen küskün kısmen somurtuk bir ifade vardı. Tek kelime etmeden önüne bakmaya devam etti.</p>

  <p class="normal">Yola çıktığında park saatini işaret edip, “Hey, on iki dakikamız daha var. Geri dönüp on dakika yiyişmeye ne dersin?” diye sordu.</p>

  <p class="normal">Söylediğini komik bulup güldüm. Fakat <span class="ideitalik">Bukowski</span> Hollywood Bulvar’ında hiçbir şey demeden sürmeye devam etti. Bir sigara yakıp radyoyu açtım, sevdiğim bir şarkı buluncaya dek kanal düğmesiyle oynadım. Kanalı değiştirmeye karar verinceye dek şarkıya eşlik ettim. Arabasında birlikte yol aldığımızda radyoyu bana bırakırdı –ne sabır vardı adamda.</p>

  <p class="normal"><span class="ideitalik">Bukowski</span> on dakika sonra arabayı boş bir park yerine çektiğinde etrafıma bakındım, fakat nereye gitmek niyetinde olduğunu çıkaramadım. Arabadan indi, kapıyı çarptı ve gidip park saatine para attı. Kapımı açıp arabadan indim.</p>

  <p class="normal"><span class="ideitalik">Bukowski</span> caddenin karşısına geçip Musso&amp;Frank Grill’e girdi. Peşinden gittim.</p>

  <p class="normal">Oraya ilk gittiğimizde oturduğumuz masayı gösterdiler bize. Locaya girip gözlerimi ona diktim. Garson mönüleri getirdi. <span class="ideitalik">Bukowski</span> spagetti ve bir bardak Chianti söyledi. Ben pek aç değildim, fakat bir biftek söyledim. <span class="ideitalik">Bukowski</span> bana bakmıyordu. O aptal yeni güneş gözlüğüyle öylece oturuyordu. Sonunda garson şarabı getirip bardaklarımızı doldurdu. <span class="ideitalik">Bukowski</span> uzun bir yudum aldı, tamamını içti neredeyse. Sonra ikinci bardakla da ayın şeyi yaptı. Sonra bana baktı.</p>

  <p class="normal">“Seni ikiye bölebilirim,” dedi.</p>

  <p class="normal">Espri yaptığını sandım. Güldüm.</p>

  <p class="normal">“Tek bir sözcükle ağlatabilirim seni.”</p>

  <p class="normal">Güldüm yine.</p>

  <p class="normal">“O herifle konuştuğunu gördüm,” diye hırladı.</p>

  <p class="normal">“Hangi herifle?”</p>

  <p class="normal">“Eczanede,” dedi. “Seni eve bırakmayı teklif etti.”</p>

  <p class="normal">“Hayır, yok öyle bir şey, hem etse de bundan ben mi suçluyum?”</p>

  <p class="normal">“Flört ettin onunla,” dedi, “karşına çıkan her erkekle yaptığın gibi.”</p>

  <p class="normal">“Sen kafayı yemişsin, Hank. Kuruyorsun.”</p>

  <p class="normal">“Kafatasını tek elimle kırabilirim,” dedi, aptal gözlüklerini takmaya devam ederek.</p>

  <p class="normal">“Neyin var senin?”</p>

  <p class="normal">Bir kraker alıp bana fırlattı. Ben de peçetemi su bardağına batırıp ona fırlattım. Aynı şeyi o bana yaptı. Tuzluğu kapıp üzerine tuz serptim. O da bir paket şeker açıp üzerime döktü.</p>

  <p class="normal">Şef garson koşarak masamıza geldi.</p>

  <p class="normal">“Lütfen, efendim,” dedi, “diğer müşterileri rahatsız ediyorsunuz.”</p>

  <p class="normal">Ben bir şişe ketçap açmaya yeltendim.</p>

  <p class="normal">“Buna bir son vermezseniz,” dedi şef garson, bu kez bana bakarak, “sizden gitmenizi istemek zorunda kalacağım.”</p>

  <p class="normal">O esnada yemeğimiz geldi. Garson yemekleri masaya koydu. Başka olay çıkarmadan yemeğimizi yedik.</p>

  <p class="normal"></p>
</body>
</html>
