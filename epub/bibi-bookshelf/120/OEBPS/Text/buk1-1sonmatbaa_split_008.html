<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buk1-1sonmatbaa.html</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:354aad96-43a1-4e2c-bd00-7ee325815869" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="ortayazi1" id="calibre_toc_3">III</h1>

  <p class="ortayazi">Göğüslerime baktığını fark ediyordum, sonra bacaklarıma, hatta ayaklarıma takılıyordu; şehvet düşkünü pis bir<br class="chapter" />
  zampara gibi değil ama. Estetik haz veren<br class="chapter" />
  bir sanat eserini takdir eder gibi daha çok.</p>

  <p class="normal">1975 yılında Hollywood Bulvarı’ndaki Alpine Inn’de barmaid olarak çalışıyordum. Alman göçmenlere hitap eden otantik bir Alman restoranıydı Alpine Inn. Mesaim akşam altıda başlıyor, sabah ikide bitiyordu. Salıdan cumartesine kadar. Mesaiden sonra uzun süre gevşeyemediğim için doğru eve gitmekten hoşlanmıyordum. Bir cumartesi gecesi, <span class="ideitalik">Bukowski</span> ile ilk tanışmamdan iki hafta kadar sonra, barda zor bir gece geçirmiş ve yay gibi gerilmiştim. Eve giderken ona uğramaya karar verdim. Evi iş yerimden iki kilometre uzaklıktaydı. Geceleri yatmadığından söz etmişti, bu yüzden saat iki buçukta uyanık olacağından emindim.</p>

  <p class="normal">Kapısını çaldığımda, “Kim o?” diye seslendi.</p>

  <p class="normal">“Kızıl sürtük,” deyip kıkırdadım.</p>

  <p class="normal">Asabi ve utangaç hissediyordum kendimi –tamamen ayık olduğum için muhtemelen.</p>

  <p class="normal"><span class="ideitalik">Bukowski</span> kapıyı açtı –bu kez bıçak gizlememişti arkasında. Beni gördüğüne memnun olmuş görünüyordu –ruhum olmasa da.</p>

  <p class="normal">Bana o yorgun, mavi-yeşil gözleriyle bakıp, “Gidecek başka yerin mi yoktu?” diye sordu.</p>

  <p class="normal">“Kadınlar sana sadece bu yüzden mi gelirler?” diye sordum, oturma odasına geçerek.</p>

  <p class="normal">“Bu yüzden ve genellikle içecek bir şeyler bulundurduğum için,” dedi, kapıyı kapatarak.</p>

  <p class="normal">Arkasından mutfağa seğirttim. Yıllanmış buzdolabını açıp iki bira aldı. Ev hatırladığım kadar pasaklı görünüyordu. Yine iki beden dar bir tişört ile belini sıkan bir kot pantolon vardı üzerinde. Müthiş bir görüntü değildi, ama konukseverliği bunu telafi ediyordu.</p>

  <p class="normal">Günün ilk içkisiydi benim için. Günlerce böyle gidebiliyordum –hap yok, içki yok, parti yok– işe gidip geliyor, sadece kızımla ilgileniyordum. Fakat sonra bir şey beni çekiyor ve öteki yaşantıma dönüyordum.</p>

  <p class="normal"><span class="ideitalik">Bukowski</span> neredeyse mahcup görünüyordu beni köhne kanepesine yönlendirirken. Fakat zihni ilgimi çekiyordu, onu daha iyi tanımak istiyordum.</p>

  <p class="normal">Yanına oturdum, Minnie Mouse ayakkabılarımı çıkardım ve bacaklarımı barmaid üniformamın altına kıvırdım. Üzerimde dirndl vardı; eteği kısa ve bol, üst kısmı dar, altında da dekolte, beyaz bir köylü bluzu olan yeşil çiçekli bir elbise. Seviyordum o kıyafeti, çünkü seksi olmakla birlikte hoş, sütçü kız görünümünü sahipti.</p>

  <p class="normal">Şişemi kaldırıp şişesiyle tokuşturdum.</p>

  <p class="normal">“Şerefe, Bay <span class="ideitalik">Bukowski</span>,” dedim.</p>

  <p class="normal">“Şerefe, Kızıl,” dedi, birayı dikerek.</p>

  <p class="normal">“İşten yeni mi çıktın, yoksa her zaman Heidi gibi mi giyinirsin?” diye sordu.</p>

  <p class="normal">Güldüm ve ona barın müdavimlerinden biriyle tartıştığımı anlattım. Fena bir tip değildi aslında, fakat birkaç kadeh içtikten sonra Yahudi Soykırım’ı konusunu açıyordu. Anladığım kadarıyla bu konuda suçluluk duyuyor, bu yüzden de yaşandığını inkâr ediyordu. İyi hesap ödeyen bir müşteriyi gücendirerek işimden olmak istemediğim için dilimi tutup konuyu değiştirmeye çalışıyordum. Fakat o akşam sabrım tükenmişti. Ona kesinlikle yaşandığını ve aksini iddia ettiği için kendinden utanması gerektiğini söyledim. <span class="ideitalik">Savunmayı umduğu bir delinin ölüme gönderdiği milyonlarca Yahudi’nin varlığını inkâr etmeye nasıl cüret edebiliyordu</span>? O kadar sinirlendim ki barı terk edip küçük bir yürüyüşe çıktım. On beş dakika sonra döndüğümde kovulmayı bekliyordum. Fakat adamla tartıştığıma tanık olan restoran sahibi benimle özür diler gibi konuştu, ancak ileride fikirlerimi kendime saklamamı önermekten de geri durmadı.</p>

  <p class="normal"><span class="ideitalik">Bukowski</span>, tarihin karanlık dönemlerinden biri olduğunu kabul etmekle birlikte, tartışmanın konusundan çok müşterilerimle ilgilendi.</p>

  <p class="normal">“Tahmin ederim ki pek çok çatlak, sarhoş herife katlanmak zorunda kalıyorsundur,” dedi.</p>

  <p class="normal">Ona devamlı müşterilerin birkaçından söz ettim, her gece gelip beni seyreden Bahriyeli gibi. Biraz sinir bozucuydu, ama her seferinde iyi bahşiş bırakırdı. Genç bir Avusturyalı vardı sonra, müzik dolabına para atıp “The Too Fat Polka,” parçasını çalardı. Sonra birden yerinden fırlayıp beni belimden kavrardı ve pistte polka yaparak ilerlerdik. Neyse ki restoranın sahibi müdahale ederek beni sarhoş Lawrence Welk’in elinden alırdı. Fakat beni asıl etkileyen yıllar önce kaybettiği karısının yasını tutmaya devam eden adamdı. Aynı şarkıyı tekrar tekrar çalar, sürekli karısından söz ederdi. Şarkının adı “Du Du Liegst Mir Im Herzen” idi (Sen, Sen, Kalbimdeki Ağırlık). Almanca şarkıların içinde sevdiğim tek şarkıydı aslında, fakat yaşlı adamın hali yüreğimi paralar, hiçbir zaman ne diyeceğimi bilemezdim.</p>

  <p class="normal"><span class="ideitalik">Bukowski</span> kibarca oturup benim müşterilere dair gevezeliğimi dinledi. İlk tanışmamızdan farklı bir hava vardı aramızda. Ben daha tutarlı ve açıktım. İki hafta önceki kaprisli, ukala tipin aksine.</p>

  <p class="normal">Onu daha iyi tanımak istediğimi fark ettim. Adam bir muammaydı. Yaşam biçimi neredeyse soylu tavırlarıyla çelişiyordu. Bu karmaşık adamın karanlık yanını henüz görmemiştim tabii ki.</p>

  <p class="normal">“Pekâlâ,” dedim, “benim berbat işimden yeterince konuştuk. Kendinden söz et bana. Los Angeles’li misin?”</p>

  <p class="normal">“Almanya’da doğdum,” diye başladı. “Babam Birinci Dünya Savaşı’nda Amerikan Ordusu askeriydi ve Almanya’da bulundu –annemi de orada tanımış. Evlenmişler ve ben doğduktan iki yıl sonra babam bizi Amerika’ya getirmiş. Los Angeles’a yerleşmişler ve birkaç karanlık yılı saymazsak, bütün hayatım burada geçti. Bir yıldır bu dairede yaşıyorum. Kirası ucuz, bu mahalleyi de seviyorum. Los Angeles’tan başka hiçbir yerde yaşamak istemem. Evrenin nabzı burada atıyor–kanın en parlak burada akıyor.”</p>

  <p class="normal">“Eminim sokaklarda aktığına sık sık tanık oluyorsundur. Yazacak şey bulmakta sıkıntı çekmiyorsundur.”</p>

  <p class="normal">“Özellikle insanlar ziyaretime geldiklerinde.”</p>

  <p class="normal">“Benim gibi çok insan tanıyor musun?”</p>

  <p class="normal">“Gelenler oluyor diyelim –senin gibi olduklarını söyleyemem.”</p>

  <p class="normal">Benden hoşlandığını görebiliyordum –gözlerini gözlerimden kaçırışından daha çok. İlk dansını yapan utangaç bir çocuktan farkı yoktu. Konuşurken bira şişesinin etiketini soymak gibi asabi bir tiki vardı. Birkaç bira içtikten sonra onu biraz gevşetmeye karar verdim.</p>

  <p class="normal">Ayağa kalkıp radyosunun bulunduğu mutfak masasına gittim.</p>

  <p class="normal">“Biraz müzik çalabilir miyim?” diye sordum.</p>

  <p class="normal">“Keyfine bak, Kızıl,” dedi, buzdolabından iki bira almak için peşimden mutfağa girerek. Biralardan birini bana verdi, oturma odasında döndük. Radyoyu sehpanın üzerine koyup açtım. Klasik müzik çalıyordu.</p>

  <p class="normal">“Yo, hayır, bu olmaz,” dedim. “Uyutur bizi.”</p>

  <p class="normal">“Klasik müzik sevmez misin?”</p>

  <p class="normal">“Pek sevmem –<span class="ideitalik">William Tell Uvertürü</span> hariç. Ben bir ‘rock ‘n’ roll’ bebeğiyim. Başka bir şey dinlemem.”</p>

  <p class="normal">“Ben sadece klasik müzik dinlerim. Kanımı coşturur. İnsan sesinden de nefret ederim ayrıca. Müziğin güzelliğini bozar. Hatta her şeyi bozar.”</p>

  <p class="normal">“Tanrım, gerçek bir siniksin sen, Hank. Biraz gevşemeniz gerek, Bayım.”</p>

  <p class="normal">Sanıyorum artık bir “<span class="ideitalik">Bukowski</span>” bakiresiyle karşı karşıya olduğunu idrak etmişti. Onun hakkında hiçbir şey bilmediğim için önyargılarım da yoktu. Bana bir şey kanıtlaması gerekmiyordu. Bir kaçıkla aynı odada olduğunun farkında olmayan bir çocuk gibiydim –Boris Karloff’un Frankenstein yorumunda küçük kızın göl kıyısında canavarla karşılaştığı sahneyi çağrıştırıyordu.</p>

  <p class="normal">Rock çalan bir kanal buldum. Linda Ronstad’ın “Heat Wave” yorumu çalıyordu. Yerimden fırladım ve onu ellerinden tutup kanepeden kaldırmaya çalıştım.</p>

  <p class="normal">“Hadi, Hank –dans edelim!”</p>

  <p class="normal">“Hayır, yavrum. Sen et, ben seyredeyim.”</p>

  <p class="normal">“Like a heat wave, burning in my heart,” diye mırıldandım şarkıya eşlik ederek. “Like a heat wave, tearing me apart –ye, ye, ye, ye, ye.”</p>

  <p class="normal"><span class="ideitalik">Bukowski</span> doğaçlama gösterimi yüzünde gülümsemeyle seyrediyordu. Bira şişesini mikrofon gibi tutarak odanın etrafında çılgın gibi dans ettim. İçimdeki bastırılmış showgirl seyircileri tutsak almaya bayılır. Şarkı bittiğinde reverans yaptım, alkışladı.</p>

  <p class="normal">“Bu şarkıyı sevmedin mi şimdi?”</p>

  <p class="normal">“Senin sesini sevdim,” dedi. “Seksi.”</p>

  <p class="normal">“Benim sesimi mi sevdin, Ronstadt’ın sesini mi?”</p>

  <p class="normal">“Adı ne?”</p>

  <p class="normal">“Linda Ronstadt’ı duymadın mı?”</p>

  <p class="normal"><span class="ideitalik">Bukowski</span> başını salladı. “Sadece klasik müzik dinlerim dedim ya. Yazmama yardımcı olur. Bazen kadın sesi dinlerim, ama erkek sesine tahammül edemem.”</p>

  <p class="normal">O anda Paul Simon’ın “50 Ways to Leave Your Lover” şarkısı çalmaya başladı. Sözlerini söyleyerek dans etmeye başladım yine.</p>

  <p class="normal">“Just slip out the back, Jack –make a</p>

  <p class="normal">new plan, Stan –you don’t need to be coy, Roy –</p>

  <p class="normal">just get yourself free,” diye mırıldandım.</p>

  <p class="normal">Şarkı bittiğinde, “Bunu sevmedin mi şimdi?” diye sordum.</p>

  <p class="normal">“Evet, sevdim,” dedi kıs kıs gülerek. “Bu adamın tarzı var –bir kıvılcım. Neydi o sözler –arkadan sıvış, Jack? Evet, o iyiydi.”</p>

  <p class="normal">DJ araya girip kusmuğunu saçmaya başlayınca <span class="ideitalik">Bukowski</span> hemen radyoyu kapattı.</p>

  <p class="normal">“Kusura bakma, Cupcakes –bu ses midemi bulandırıyor. İnce hassasiyetlerimi zedeliyor. O sesi duyunca kusmak geliyor içimden.”</p>

  <p class="normal">Bir süre kanepede oturup sessizce biralarımızı içtik. Geldiğimden beri ilk kez gözlerime baktı. Gözleri harikuladeydi. Yıpranmış başında yerini bulamamış gibi görünüyorlardı. Ondan ne istediğimden emin değildim, fakat ilgimi çekiyordu. Hayatıma bir yön vermeye ihtiyacım vardı; onun iyi bir arkadaş ve akıl hocası olabileceğini hissediyordum.</p>

  <p class="normal">Bir süre sonra onu tuhaf bir biçimde çekici bulmaya başladım. Yazarlara karşı her zaman zaafım olmuştu. Belki de zekâ ile öz-yıkım karışımıydı beni böyle çeken. Tanınmış bir senaristle beş yıllık ilişkimi bitirmek üzereydim. Babam da yazardı, ben beş yaşında iken bizi terk etmişti –Freudyen bir çekim söz konusuydu belki de.</p>

  <p class="normal">Onun da beni çekici bulduğunu hissediyordum. Saçlarıma bakıp duruyordu. Arada sırada göğüslerime baktığını fark ediyordum, sonra gözleri bacaklarıma, hatta ayaklarıma takılıyordu; şehvet düşkünü pis bir zampara gibi değil ama. Estetik haz veren bir sanat eserini takdir eder gibi daha çok. Kendimi rahatsız ya da tehdit altında hissetmiyor, aksine güzelliğimi hayranlıkla takdir etmesinden memnuniyet duyuyordum.</p>

  <p class="normal">Konuşmaya devam ettik, arada mutfaktan oturma odasına geçiyor, sonra yine mutfağa dönüyorduk. Yatak odasının yakınından bile geçmedik. <span class="ideitalik">Bukowski</span> saygılıydı, kibar hatta.</p>

  <p class="normal">Yirmi üç yaşında olduğumu söyleyip ona yaşını sordum. Elli beş yaşındaydı. Benden otuz iki yaş büyük olmasına rağmen o kadar yaşlı görünmüyordu, uzun yıllar bir yerlerde kilitli kalmıştı sanki.</p>

  <p class="normal">Altı yaşındaki kızımdan söz ettim ona. Onun da bir kızı olduğunu söyledi. On bir yaşındaydı ve sahil tarafında annesiyle oturuyordu. Fırsat buldukça onu görmeye gidiyordu.</p>

  <p class="normal">Ona hayatını yazarak kazandığı için hayranlık duyduğumu (gerçi satışların biraz düşük olduğu anlaşılıyordu) ve böyle bir yeteneğim olmasını arzuladığımı söyledim. Hayatımdaki yazarlardan söz ettim: Senaryo yazarı; UCLA gazetecilik bölümünden mezun ağabeyim Larry; bir zamanlar gazetecilik yapan ve bir yıl önce ilk romanı yayınlanan babam.</p>

  <p class="normal">“Çok isterdim yazabilmeyi, fakat nereden başlayacağımı bilemiyorum.”</p>

  <p class="normal">“Başından başlarsın. Yazmak çalışarak öğrenebilecek bir şey,” dedi.</p>

  <p class="normal">“İyi de hayatını bundan nasıl kazanıyorsun?” diye sordum. “İnsanlar yazdıklarını gerçekten satın alıyorlar mı?”</p>

  <p class="normal">“Hipodromda yazarlıktan kazandığımdan fazlasını kazanıyorum.”</p>

  <p class="normal">Güldüm. Yaşadığı ortamdan belli oluyordu.</p>

  <p class="normal">“Bu kulağına küpe olsun, Kızıl. Yazabildiğini düşünen insanların çoğu kendilerine gerçek bir meslek bulsalar iyi ederler. Hayatta istediğin her şey gibi, tutku hissetmiyor ya da o uğurda fedakârlık yapmaya hazır değilsen, zamanını boşuna harcama.”</p>

  <p class="normal">İşte o zaman itiraf ettim yazılarına dair hiçbir şey bilmediğimi. İğreti kütüphanesinden bir tane Pis Moruğun Notları kaptı, bir kalem alıp içine bir şeyler yazdı. Sonra kitabı bana verdi.</p>

  <p class="normal">“Bu ilk kitaplarımdan biri. Seni elin boş göndermek istemem.”</p>

  <p class="normal">“Gidiyor muyum?”</p>

  <p class="normal">Saate baktım. Dörde geliyordu.</p>

  <p class="normal">“Sadece istersen.”</p>

  <p class="normal">Kitabın sayfalarını karıştırırken <span class="ideitalik">Bukowski</span> ilk romanı Postane’yi nasıl yazdığını anlattı. John Martin, yayıncısı, ona hiçbir şey yazmasa bile hayatının sonuna kadar yüz dolar vermeyi vaat etmişti. Bu <span class="ideitalik">Bukowski</span>’ye işinden istifa edip sadece yazma olanağı tanımıştı. Postaneden istifa ettikten üç hafta sonra Martin’i aramış ve ona gelip romanı almasını söylemişti. <span class="ideitalik">Bukowski</span>’nin romanı üç haftada yazdığını öğrenince Martin ona inanmamıştı.</p>

  <p class="normal">“John için her gün tanrılara şükrediyorum,” dedi. “O olmasaydı sümüğünü çekerek hükümet için çalışan kırmızı kıçlı bir maymundum hâlâ.”</p>

  <p class="normal">Kitaba yazdığı ithaf yazısı şöyleydi: Pamela Brandes’a –o ki bana kahkahanın bıçağını getirdi. Charles <span class="ideitalik">Bukowski</span>.” Bir yanına imzası niteliğindeki başının üzerinde güneş parlarken sigara içen adamı çizmişti; diğer yanına aynı küçük adamı bu kez başının üzerinde bir kuş ve ayağının dibinde bir köpekle çizmişti. Kitaptan daha çok etkilenmem gerekirdi sanırım. Fakat küçük bir yayınevinin pek profesyonelce olmayan bir baskısı gibi geldi bana. Babamı bile ciltli kapakla basmışlardı.</p>

  <p class="normal">“Teşekkür ederim, Hank. Çok düşüncelisin. Bu gece yatağımda okuyacağım,” diye söz verdim, kitabı çantama atarak.</p>

  <p class="normal">Beş sularında gitmek üzere ayağa kalktım.</p>

  <p class="normal">“Seni arabana kadar geçireyim,” dedi <span class="ideitalik">Bukowski</span>, eski mokasenlerini giyerek.</p>

  <p class="normal">Arabaya bindikten sonra açık pencereden içeri eğilip beni dudaklarımdan hafifçe öptü.</p>

  <p class="normal">“Telefon numaranı alabilir miyim?” diye fısıldadı.</p>

  <p class="normal">Gülümsedim ve yolcu koltuğundaki karışıklıkta kalem aradım. Bir şekilde bir kalem bulmayı başardım. McDonald’s kesekâğıdından bir parça koparıp üzerine adımı ve telefon numaramı yazdım.</p>

  <p class="normal">Kâğıt parçasını benden alıp kot cebine koydu.</p>

  <p class="normal">“İyi geceler, Cupcakes,” dedi, sonra doğrulup el salladı.</p>

  <p class="normal">Sokağın sonuna geldiğimde dikiz aynasına baktım. El sallamaya devam ediyordu.</p>
</body>
</html>
