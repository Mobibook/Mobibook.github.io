<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buk1-1sonmatbaa.html</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:354aad96-43a1-4e2c-bd00-7ee325815869" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="ortayazi1" id="calibre_toc_1">I</h1>

  <p class="ortayazi">“<span class="ideitalik">Bukowski</span> yaşayan en büyük yazardır ulan,”<br class="chapter" />
  diye bağırdı dinleyenlere,<br class="chapter" />
  ki benden ibaretti.</p>

  <p class="normal">Bir anda akla esen bir şey olarak başladı. Öyle de bitecekti. İkisinin arasında Charles <span class="ideitalik">Bukowski</span> ile neredeyse iki yıl geçirdim ve kendimi yazılarında hem kutsanmış hem de cezalandırılmış buldum. Beni esin kaynağı ve eksik parçası olarak yüceltecekti. Bana duyduğu sevgiyi ve tutkuyu kanıtlayan öyküler ve şiirler yazdı, içlerinde bana şükran şarkısı olarak yazılmış Kızıl adındaki aşk şiirleri kitabı da vardı. Daha sonra beni acımasızca kaypak, kötü ve duygusuz olmakla eleştirecekti.</p>

  <p class="normal">1975 yılının 10 Kasım’ıydı. Los Angeles’te harikulade bir sonbahar akşamıydı ve büyük kısmını arkadaşım Georgia ile bir bardan ötekine giderek geçirmiştim. Georgia’nın otuz ikinci yaş günüydü ve Hollywood’daki bütün barları uğrayarak <span class="ideitalik">Bukowski</span> tarzında kutlamak istiyordu: İki asi ve eğlenmeyi seven serkeş, eğlence düşkünü, liseli kız giyimli hatun en berbat barlara takılarak kentin doğusundan başlamış batıya doğru ilerliyorduk.</p>

  <p class="normal">Haz peşinde koşmak iyi becerdiğim ender şeylerden biriydi. Yirmi üç yaşındaydım ve daha iyi bir yaşam seçeneğinden yoksun olarak bir barda garsonluk yapıyordum. Tek başıma büyütmek zorunda olduğum altı yaşında bir kız çocuğu ile eğitimime devam edecek zamanı ve parayı bulmam olanaksızdı. O dönemdeki gençlerin çoğu gibi yitiktim ve akıntıya kapılmış gidiyordum, fakat beni heyecanlı bir şeylerin beklediğine dair umudumu hiçbir zaman kaybetmemiştim. Bunun ne olduğunu ya da onu nerede bulacağımı bilmiyordum, ama bir yerlerde olduğundan emindim.</p>

  <p class="normal">Fakat onu buluncaya, ya da o beni buluncaya dek, günlük haz arayışımı sürdürecektim. Beş yıllık planın canı cehenneme, anın içinde yaşamak beni yeterince meşgul ediyordu. Kendimi ya da hayatı fazla ciddiye almıyor, genellikle kolay hoşnut oluyordum. Gençlik ve güzellik benden yanaydı –bir paket sigaram, dinleyecek güzel bir müziğim ve ucuz bir şişe şampanyam varsa, iyi bir gündü.</p>

  <p class="normal">Alice Harikalar Diyarında’ki gibi, dürtülerim ve maceraperest yapım beni genellikle yolumu kaybettiren dolambaçlı yollara götürürdü.</p>

  <p class="normal">O gece gezme arzum beni hayatımı değiştirecek olan Carlton Yolu’na götürecek, sola dönüp Charles <span class="ideitalik">Bukowski</span>’yle tanışacaktım.</p>

  <p class="normal">Georgia’yla son durağımıza gelmiştik –Batı Hollywood’da Barney’s Beanery adında gürültülü bir rock ‘n’ roll kulübü. Georgia oraya gitmemizde ısrar etmişti çünkü idölü Janis Joplin eskiden orada takılırdı. Efsaneye göre Janis beş yıl önce ölmeden önceki son akşamını orada geçirmişti.</p>

  <p class="normal">Barda oturuyorduk ve son içki uyarısına az kalmıştı. Ben birkaç Stinger götürmüştüm; Georgia ise, idolü Janis gibi, Southern Comfort içiyordu. Yeni içkilerimizin gelmesini beklerken Georgia son kahramanına dair yüksek sesle zırvalamaya başladı –Charles <span class="ideitalik">Bukowski</span> adında bir yazara dair. Viskileri içmeden önce her seferinde kadehini Büyük Sokak Şairi’nin şerefine kaldırıyordu.</p>

  <p class="normal">“<span class="ideitalik">Bukowski</span> yaşayan en iyi yazardır ulan,” diye bağırdı dinleyenlere, ki benden ibaretti.</p>

  <p class="normal">“<span class="ideitalik">Bukowski</span>’ye!” dedi, sonra başını geriye atıp viskiyi gırtlağından aşağı döktü.</p>

  <p class="normal">“Şu <span class="ideitalik">Free Press</span>’te ‘Pis Moruğun Notları’ başlığı altında yazan adam mı?” diye sordum.</p>

  <p class="normal">“Evet, ta kendisi. Söylüyorum sana, Pam, adam dâhi.”</p>

  <p class="normal">Los Angeles <span class="ideitalik">Free Press</span>’deki haftalık köşesinin dışında adamı da yazılarını da bilmiyordum ve giderek ünlenmekte olduğundan habersizdim. <span class="ideitalik">Free Press</span>’te bir-iki yazısını okumuş, fakat etkilenmemiştim. Sıradan ve kaba bir tarzı vardı, okuru şoke etmeyi amaçlayan yersiz küfürlerle dolu. İffet taslayan bir tip değildim –Henry Miller ve Hubert Selby, Jr’ın küfürlü, aykırı çalışmalarını seviyordum örneğin. Fakat <span class="ideitalik">Bukowski</span>’yi fazla okumamış olmama rağmen, arkadaşımın ona hayranlığını anlamakta güçlük çekiyordum.</p>

  <p class="normal">“Bilmiyorum, George… yazıları basit ve… bayağı sanki,” dedim, barmen içkilerimizi tazelerken.</p>

  <p class="normal">“Ah, lüt-fen, Azize Abdela,” dedi, beni yeşil kedigözleriyle şişleyerek. “Anlamıyorsun. Adamda yok yok –düz yazı–şiir– herif inanılmaz. Kitaplarından birini okumayı dene.”</p>

  <p class="normal">Genç olmama ve sınırlı eğitimime rağmen, okumayı sever ve yönlendirme için daha yaşlı ve entelektüel arkadaşlara güvenirdim. Georgia daha eksantrik arkadaşlarımdan biriydi, fakat edebiyat bilgisi en geniş olanlardandı aynı zamanda. <span class="ideitalik">Bukowski</span>’yi bu tartışmayı sürdürmeye yetecek kadar tanımadığıma karar verdim. Georgia onu beğeniyorsa, iyi olmalıydı.</p>

  <p class="normal">“<span class="ideitalik">Bukowski</span> a-ca-yip-tir. Yazıları o kadar çiğ ve gerçek ki –mizah duygusu da inanılmaz. Çok seviyorum orospu çocuğunu,” dedi. Sesi içtiği her viskiyle biraz daha yükseliyordu.</p>

  <p class="normal">“Bana kitaplarından birini ödünç vermelisin.”</p>

  <p class="normal">“Kahretsin –ne zaman bir kitabını satın alsam götün teki benden mutlaka araklıyor.”</p>

  <p class="normal">Georgia’nın Hollywood’daki bungalovu Andy Warhol filminden çıkmış gibi duran acayip ve bohem tiplerden geçilmediği için bu beni hiç şaşırtmadı. Sürekli uyuşturucu ve alkol tüketilen çılgın partiler veriyordu Georgia. Bazen efekt için yanıp sönen ışıklar ve duman makinesi ekliyordu. <span class="ideitalik">Bukowski</span>’nin kitaplarından birini çalmak Georgia’nın çatısının altında gerçekleşen yavan eylemlerden biri olsa gerekti.</p>

  <p class="normal">“Doğrusunu istersen, George, şu <span class="ideitalik">Bukowski</span> denen herifin seni bu kadar heyecanlandırmasını anlamakta güçlük çekiyorum. Kitaplarından birini okumak şart oldu –köşe yazıları benim için pek bir şey ifade etmiyor,” dedim, içkimi dipleyerek.</p>

  <p class="normal">“Bak… kitaplarından birini oku ve bana ortalıktaki en iyi yazar olup olmadığını söyle. Yok onun gibisi.” Bir viski daha dikti, sonra, “Çok isterdim orospu çocuğunu tanımayı,” dedi.</p>

  <p class="normal">Bir ampul yandı zihnimde ve kader diye bir şey varsa, buydu. Janis’i diriltemeyeceğimi biliyordum, fakat yapabileceğim en iyi ikinci şeyin ne olduğunu biliyordum.</p>

  <p class="normal">“Gidelim,” dedim, taburemden kalkarak.</p>

  <p class="normal">Hafiften başım dönüyordu, kaç içki içtiğimi hatırlamı-yordum. Elimi Georgia’nın çantasına daldırıp bir Dexi bulana kadar arandım. Hapı ağzıma atıp yuttum.</p>

  <p class="normal">Ayaklı eczaneydi Georgia. Arkadaş olduğumuz sürece hap sorun değildi. Ortam farklıydı o zamanlar –beyni etkileyen uyuşturucular denemek modaydı. Benim uyuşturucu tercihim amfetamindi. Bu bağımlılık gayet masumane bir biçimde başlamıştı. Biraz kilo vermek istemiştim sadece. Fakat kiloları verdikten sonra hapları almaya devam ettim. Beni korkusuz ve kendimden emin yapışını seviyordum. İstediğim zaman bırakacağımı düşünüyordum –iki gün uyumak dışında bir yoksunluk belirtisi yaşamıyordun.</p>

  <p class="normal">Georgia’nın başı giderek bar tezgâhına doğru düşüyordu. Kolundan tutup çektim.</p>

  <p class="normal">“Hadi, George, uyan –gitme zamanı.”</p>

  <p class="normal">“Son içki çağrısı bile yapılmadı henüz,” diye geveledi.</p>

  <p class="normal">Yanımda oturan tipe dönüp saatine baktım. Sabahın ikisine geliyordu. Georgia’ya döndüm, fakat saatine baktığım tipin başka düşünceleri vardı. Elini kot pantolonumun arka ceplerine sokup beni kendine çekti.</p>

  <p class="normal">“Adın ne, güzelim?” diye fısıldadı kulağıma. Sonra ellerini ceplerimden çıkarıp saçımda gezdirdi. “Kızıllara bayılırım,” dedi.</p>

  <p class="normal">“Ben de centilmenlere bayılırım,” dedim. Sonra gözünün içine bakıp, “Eğer bir tane görürsen haberim olsun.”</p>

  <p class="normal">Gözlerini kıstı, alınması gerekip gerekmediğini düşünüyordu. Sonra beni süzüp gülümsedi. Kızıl sihre karşı koyamadı, o kızıl az önce ona haddini bildirmiş olsa bile.</p>

  <p class="normal">Klasik anlamda güzel bulmazdım kendimi, fakat yıllarla erkeklerin üzerinde bıraktığım etkiyi kanıksamıştım. Belki uzun, kestane rengindeki saçlarım yüzündendi. Belki minyon, 38-24-36 ölçülerimdi. İnsanlar genellikle bana Ann-Margaret ile Susan Sarandon’ın karışımı olduğumu söylerler. Doğal, güçlü bir cinsel çekiciliğe sahiptim ve bu başımı belaya sokabildiği gibi beladan kurtarırdı da.</p>

  <p class="normal">Georgia’ya döndüğümde başı tezgâhın üzerindeydi. Bir büyük şişe Southern Comfort içmişti, sızmasına şaşmadım. Fakat gerçekleştirmem gereken bir misyonum vardı. O geceyi Georgia için unutulmaz kılmak.</p>

  <p class="normal">“Lütfen, George, uyan,” dedim, omzunu sarsarak. “Sana hayatının en güzel doğum günü armağanını vereceğim.”</p>

  <p class="normal">Gözlerini açtı, fakat başını tezgâhtan kaldırmadı.</p>

  <p class="normal">“Müthiş bir yüz ve iki muhteşem göğüs alırım öyleyse,” diye geveledi.</p>

  <p class="normal">Georgia’nın görünümüyle takıntısı vardı. Harikulade ve ince olmak istiyordu. Son zamanlarda elli kiloya yakın vermiş, dileğinin yarısını gerçekleştirmişti. Fakat güzel bir kadın değildi. Yüzü fazla uzun ve atımsı, yüz hatları abartılıydı. Büyükçe ve meyilli bir burnu vardı, üstüne üstlük burun delikleri geniş ve titrekti. Ağzı çok büyüktü ve derin gülme çizgileriyle vurgulanmıştı. Henüz otuz iki yaşında olmasına rağmen yaşlanma belirtileri göstermeye başlamıştı –verdiği kilolar ve aşırı uyuşturucu yüzünden muhtemelen. Ancak görünümü erkeklerin ilgisinden kendi payına düşeni almasına engel teşkil etmiyordu. Harikulade yeşil gözleri ve uzun, ipeksi, simsiyah saçları vardı. Erkekler onun rahat kişiliğine, zekâsına ve hiçbir şeyi umursamayan tavrına bayılırlardı. Georgia erkek türünün erbabıydı, gözüne en yakışıklılarını kestirir, genellikle de istediğini elde ederdi.</p>

  <p class="normal">“Hadiii, George –ciddiyim,” dedim. “Ne yapacağımı gördüğünde öleceksin!”</p>

  <p class="normal">“Bak, Bubbles McGee –ya da erkek arkadaşın sana bir zamanlar ne diyor idiyse. Hepimiz er ya da geç öleceğiz –hiçbirimiz buradan canlı çıkamayacağız,” diye sızlandı.</p>

  <p class="normal">“Cupcakes O’Brien,” dedim, onu düzelterek. “Şimdi gidelim!”</p>

  <p class="normal">Georgia’yı bir şekilde bardan çıkarıp otoparktaki telefon kulübesine götürmeyi başardım. Onu kulübeye yasladıktan sonra bir on sentlik çıkarmak için elimi cebime soktum.</p>

  <p class="normal">“Bill’i [gerçek adı değil] arayacaksan boşuna zahmet etme,” dedi, birlikte yaşadığı erkek arkadaşını kast ederek. “Ona şafak sökmeden gelmeyeceğimi söyledim.”</p>

  <p class="normal">On sentliği aralığa attım ve parmağımı “0” tuşuna sokup çevirdim.</p>

  <p class="normal">“<span class="ideitalik">Bukowski</span> nasıl yazılıyor?” diye sordum Georgia’ya, başımı kulübeden çıkararak.</p>

  <p class="normal">“Kütüphaneyi arıyorsan,” dedi, “kapalıdırlar bu saatte.”</p>

  <p class="normal">“Nasıl yazıldığını söyle,” dedim ona.</p>

  <p class="normal">“Okunduğu gibi,” dedi, sonra bardan çıkmakta olan yakışıklı bir tipten sigara otlanmak üzere uzaklaştı.</p>

  <p class="normal"><span class="ideitalik">Bukowski</span>’nin değil yazılışını, telaffuzunu bile hatırlamıyordum. BU-kowski mi? BOO-kowski mi? BUCK-owski mi?”</p>

  <p class="normal">Santral nihayet yanıt verdiğinde, “Charles <span class="ideitalik">Bukowski</span>, Los Angeles, lütfen,” dedim.</p>

  <p class="normal">Bana nasıl yazıldığını ya da oturduğu sokağı falan sormadı. Telefon numarasını söyledi.</p>

  <p class="normal">“Tekrarlayabilir misiniz, lütfen?” dedim, çantamda yazacak bir şey arayarak. Maybelline kaş kalemimi buldum ve numarayı sol avucuma yazdım.</p>

  <p class="normal">Kapattıktan sonra hâlâ genç kurbanını kaldırmaya çalışan Georgia’nın yanına koştum.</p>

  <p class="normal">“Aldım!” diye ciyakladım, elimi yüzünün önünde açarak.</p>

  <p class="normal">Bir an için gözlerini kıstı ve dengesini sağlamaya çalışarak numaraya baktı. Sonra genç adama dönüp, “Affedersin, canım,” dedi ve bana dönüp, “Adsız Alkolikler’i arayacaksın, beni sayma,” dedi.</p>

  <p class="normal">“<span class="ideitalik">Bukowski</span>’nin numarası,” dedim, onu tekrar telefon kulübesine sürükleyerek. Tekrar kulübeye yasladım, on sentliğe attım ve avucumdaki numarayı çevirdim.</p>

  <p class="normal">“Alo?” diye fısıldadı hattın öbür ucunda bir erkek sesi.</p>

  <p class="normal">“Alooo,” dedim, seksi bir ses tonu takınmaya çalışarak. “Charles <span class="ideitalik">Bukowski</span>’yle mi görüşüyorum?”</p>

  <p class="normal">“Evet,” dedi, bu soruyu duymaktan bıkmış gibi.</p>

  <p class="normal">“Oo, merhaba… Şey, kız arkadaşımın doğum günü ve sizin büyük hayranınız. Barney’s Beanery’deyiz, gelip sizinle tanışmak istiyoruz.”</p>

  <p class="normal">“Tamam, olur,” dedi, aynı bıkkın ses tonuyla, “neyiniz varsa getirin.”</p>

  <p class="normal">“Oo… tamam,” dedim, bu kadar kolay olacağını beklemiyordum. “Adresi alabilir miyim?”</p>

  <p class="normal">“5437 Carlton Yolu –Hollywood ile Sunset arasında, Western’den sapılıyor. Sağ tarafta ön bungalov.”</p>

  <p class="normal">Adresi telefon numarasının yanına yazdım.</p>

  <p class="normal">“Buluruz,” dedim, kulübeden aşağı kaymakta olan Georgia’ya bakarak.</p>

  <p class="normal">“Bir altılık paket getirin,” dedi, sonra ekledi: “Oo, saat ikiyi geçiyor,” Los Angeles’da o saatte içki satılmadığını kast ederek.</p>

  <p class="normal">“Hafif bir göğüs çatalının nelere muktedir olduğunu bilsen şaşarsın,” dedim.</p>

  <p class="normal">“Sanmıyorum,” dedi.</p>

  <p class="normal">Kapattıktan sonra dönüp artık kaldırımda oturmakta olan Georgia’ya baktım. Yüzünde aptal bir gülümseme vardı, yeşil gözleri parıldıyordu. Ağzını açıp bana baktı.</p>

  <p class="normal">“İ-na-nıl-maz! Adamınla tanışacaksın!” diye bağırdım, onu kaldırmak için elimi uzatarak.</p>

  <p class="normal">“Vay canına,” dedi istihzayla, eliyle mini eteğindeki pisliği süpürerek. Sonra bir an için durdu ve, “Kafa mı buluyorsun benimle? Palavra sıkıyorsan vay haline, Pam,” dedi.</p>

  <p class="normal">“Kafa bulmuyorum. Onunla konuştuğumu duydun.”</p>

  <p class="normal">67 model kırmızı Camaro’mu bulmak üzere Santa Monica Bulvarı’nda yalpalayarak yürümeye başladık –Georgia kalın apartman topukları, bense sivri topuklularımla.</p>

  <p class="normal">“Sesi nasıldı?” diye sordu Georgia.</p>

  <p class="normal">“Tuhaf bir sesi var… yumuşak… kadınımsı neredeyse. Şu çizgi film karakterinin sesini andırıyor, <span class="ideitalik">Snagglepuss</span> –ama depresif hali. Bu saatte ayakta olmasına inanamıyorum.”</p>

  <p class="normal">“Kim değil ki?”</p>

  <p class="normal">Bulvarda yürürken Georgia, Joplin’in hit parçası “Mercedes Benz,”in melodisini söz uydurarak söylemeye başladı.</p>

  <p class="normal">“Tanrım, kırmızı Ca-me-ro’mu bulmama yardım et,</p>

  <p class="normal">Arkadaşım kaçık bir kızılo.”</p>

  <p class="normal">Annemin Camaro’suydu aslında. Yirmi üç yaşındaydım ve hâlâ bir arabaya sahip olmadığım gibi, ehliyetim de yoktu. Annem ihtiyaç duyduğumda arabasını almama izin veriyordu. Benden kurtulduğuna memnun oluyordu sanıyorum –ya da bilinçaltında ölümcül bir kaza geçirmemi, böylece heyecan arayışımla başına açtığım dertlerden kurtulmayı umuyordu. Sürekli tartışıyorduk. Onu hayal kırıklığına uğrattığımı söylemek için hiçbir fırsatı kaçırmıyordu. Onu suçlayamıyordum ama. Çalışmama ve kendi dairem olmasına rağmen, geceleri çıkıp dağıtmak için her şeyi bahane edebilirdim. Anneme arabası ya da çocuk bakıcılığı ya da sıklıkla yaptığım gibi borç para almak için ihtiyaç duymasam onunla işim olmazdı. O gece altı yaşındaki kızım Stacey’ye bakıyordu. Stacey’yi on altı yaşında doğurdum. Evde, kızımım yanında olmam gerektiğini biliyordum, fakat kaçma ihtiyacım vicdan azabımı bastırıyordu. Erken yaşta çok fazla sorumluluk altına girmiştim, şimdi de umutsuzca ergenlik çağımı arıyordum.</p>

  <p class="normal">Georgia bana bir dirsek attı. “Hey, Lucy –işte kırmızı şeytan,” dedi, ileriyi işaret ederek.</p>

  <p class="normal">“Helal, Ethel!”</p>

  <p class="normal">Arabaya atladık, radyoyu sonuna kadar açtık ve Sunset Bulvarı’ndaki yirmi dört saat açık Safeway’e sürdük. Georgia içki satış yasağına rağmen kızıl sihrimi kullanarak bir altılık paket alabilmem için arabada bekledi.</p>

  <p class="normal">Tezgâhtar çocuğu cezbedebilmek için elimden geleni yaptım; gülümsedim ve 38D’lerime şöyle bir göz atmasına izin verdim. Tipik klas-döküntü kıyafetim vardı üzerimde –dar kot, yüksek topuklu ayakkabı, dekolte bluz ve dirsekleri yamalı tüvit öğrenci ceketi. Tezgâhtar çocuğun gözleri “evet” derken, başı “hayır” diye sallanıyordu.</p>

  <p class="normal">“Yapamam,” dedi.</p>

  <p class="normal">“Hadi, lütfen,” dedim en iyi kedi mırlamamla.</p>

  <p class="normal">Kızıl yelemi sallayıp gözlerine baktım. Genç bir çocuktu, yeni yetme hatta, çelişki içinde olduğunu görebiliyordum. Bıçkın çocuk olup hoş hatuna yardım etmek istiyordu, ama içinde bir şey oraya gitmesini engelliyordu.</p>

  <p class="normal">“İsterdim,” dedi, samimi olduğunu görebiliyordum. “A-ma yapamam.”</p>

  <p class="normal">“Oo, hadi, lütfen,” diye mırıldandım, ona doğru eğilerek.</p>

  <p class="normal">“Hmm… peki,” diye fısıldadı, “ama şu anda yapamam çünkü patron hemen arkamızda duruyor. Bir saat sonra çıkıyorum. Otoparka gel. Ceketimin altına birkaç bira saklayacağım. Ne dersin?”</p>

  <p class="normal">“Hayır, olmaz. Bana hemen lazım,” dedim, dudak bükerek.</p>

  <p class="normal">“Pekâlâ, bak ne diyeceğim… beş dakika sonra süt reyonunda buluşalım…”</p>

  <p class="normal">O anda patronu, “Steve, bir dakika gelir misin?” diye bağırdı.</p>

  <p class="normal">“Elbette, Bay Phillips. Hemen geliyorum.”</p>

  <p class="normal">Bu görev fazlasıyla karmaşık bir hal almaya başlamıştı. Zavallı çocuğu azat etmeye karar verdim ve elim boş çıktım.</p>

  <p class="normal">Arabaya döndüğümde Georgia uyukluyordu. Kaburgalarına hafif bir dirsek attım, hemen doğrulup iri yeşil gözleriyle etrafına bakındı.</p>

  <p class="normal">“Geldik mi?” diye sordu.</p>

  <p class="normal">Motoru çalıştırıp Sunset Bulvarı’nda gazladım. Radyoda Fleetwood Mac’in “Rhiannon” parçası çalıyordu. Georgia şarkıya eşlik ediyor, sözleri yalan yanlış geveleyerek Stevie Nick’in tatlı tonlarının içine ediyordu. Bulvarda yol alırken başını sallabaş bebekler gibi ileri geri, sağa sola sallıyordu. Ben markette iken haplanmış olabilir miydi?</p>

  <p class="normal">Georgia’yı beş yıl önce tanıdığımda aşırı kiloluydu ve rüküş bir banliyö ev kadınını andırıyordu. O zaman da uyuşturucu kullanıyordu, fakat sadece eğlence olsun diye. Ot içer, biraz alkol kullanır, arada sırada bir-iki barbiturat atardı.</p>

  <p class="normal">Üç sene önce Los Angeles’i terk edip Pennsylvania’nın Bradford kasabasına –annemle babam da o kasabadandılar– döndüğünden beri onu görmemiştim. Bu yüzden çalıştığım restorana girip bana sürpriz yaptığında onu tanıyamamıştım. Son görüşümden bu yana şaşılacak derecede değişmişti. Yine de o çok eğlendirici bulduğum yadsınamaz, dur durak tanımayan kişiliğini ve yakıcı zekâsını yitirmemişti.</p>

  <p class="normal">Fakat şimdi sert uyuşturuculara yöneldiğinden kuşkulanıyordum. Ne sıklıkta eroin kullandığını bilmiyordum, ama sınırı aşıp riskli bölgeye girdiğinden emindim. Ne kadar az bilirsem o kadar iyi diye düşünüyordum. Pek çok bakımdan taban tabana zıttık, kafalarımızı iyi ediş biçimlerimiz dâhil; ben her şeyin farkında ve kontrollü olmayı severdim, o kendini uyuşturmayı.</p>

  <p class="normal">Şimdi neredeyse ıssız sokaklarda hızla yol alıyorduk. Fakat Western Bulvarı’na yaklaştığımda trafik yoğunlaştı –her açıdan. Fuhşun kol gezdiği bölgeye gelmiştik. Arabalar yol boyunca dizilmiş kadın ve erkek fahişelerin önünden yavaşça geçiyor, anlaşmalar yapılıyor, birileri arabadan inerken birileri biniyordu.</p>

  <p class="normal">Western Bulvarı’nda sola saptım ve Hollywood Bulvarı’na doğru birkaç blok sürdüm. Seks dükkânları, striptiz kulüpleri ve masaj salonları ücretlerini parlak, yanıp sönen ışıklarla duyuruyorlardı. Cinsel devrim doruktaydı. Ahlâk sarkacı 1950’li yılların bastırılmış değerlerinden öteki uca sallanmıştı. Sansür sınırları sonuna kadar zorlanıyordu.</p>

  <p class="normal">Hollywood Bulvarı’na yaklaştığımızda <span class="ideitalik">Bukowski</span>’nin sokağını geçtiğimi idrak ettim. Western Bulvarı’nın ortasında bir U çekip Sunset Bulvarı’na sürdüm tekrar. Georgia şimdi de Eagles’ın “Lyin Eyes,” parçasının sözlerini katlederek durumumu daha da zorlaştırıyordu.</p>

  <p class="normal">“Belki sahte bir adres verdi sana,” dedi Georgia.</p>

  <p class="normal">“Kimse sahte adres verip bir altılık paket getir demez.”</p>

  <p class="normal">Georgia şimdi dizlerinin üzerinde toplanmış siyah naylon çoraplarını düzeltmeye çalışıyordu. Verdiği onca kilodan sonra üzerine uyan bir şey bulmakta zorlanıyordu. Yıllarca uzun bol elbise ve beli lastikli pantolon giydikten sonra nihayet istediği gibi giyinebiliyordu. Ancak neyin revaçta olduğunu bilmediği için kendi tarzını yaratmıştı. Modayı takip eden kadınların fahişe gibi giyindiklerini sanıyordu –mini etek, jartiyerle tutturulmuş file çorap, kısa bluz ve apartman topuk ayakkabı. Bazen karışıma bir fular ya da gerdanlık katardı -çünkü Janis öyle giyinirdi.</p>

  <p class="normal">Georgia daha sonra Charles <span class="ideitalik">Bukowski</span> ile buzdolabının önünde poz verince küçük çapta bir ün edinecekti. O ünlü fotoğrafta harcanmış bir fahişeyi andırıyor. O gece de ona yakın bir görünüm sergiliyordu.</p>

  <p class="normal">Western Bulvarı’nda güney istikametinde yol alırken Georgia’nın sahte adres konusunda haklı olabileceğini düşünmeye başladım. Dönüp duruyorduk sanki.</p>

  <p class="normal">“Hangi cehennemdeyiz?” diye mızırdandı Georgia.</p>

  <p class="normal">“Kahretsin, buralarda bir yerde olduğundan eminim. Bulacağız senin şu dâhini, bütün gecemizi alsa bile!”</p>

  <p class="normal">Sonra, tam da lafımın üzerine, Carlton Yolu tabelasını gördüm. Sola saptım ve <span class="ideitalik">Bukowski</span>’nin oturduğu sitenin tam karşısında bir park yeri buldum.</p>

  <p class="normal">Georgia jartiyerlerini çekti ve arabadan indi. Ben ellerimi saçlarımın arasından geçirip kendimi büyük yazarla tanışmaya hazırladım.</p>
</body>
</html>
