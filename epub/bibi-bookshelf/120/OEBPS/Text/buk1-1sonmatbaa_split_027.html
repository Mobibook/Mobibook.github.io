<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buk1-1sonmatbaa.html</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:354aad96-43a1-4e2c-bd00-7ee325815869" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="ortayazi1" id="calibre_toc_22">XXII</h1>

  <p class="ortayazi">Ön kapıya doğru koştum,<br class="chapter" />
  peşimden geldi.</p>

  <p class="normal">1975 Ekim’inde yayına girdikten sonra <span class="ideitalik">Saturday Night Live</span> komedi programını fırsat buldukça seyretmeye çalışırdım. Alpine Inn’de gece vardiyasında çalışırken programı izleme fırsatını nadiren bulabiliyordum. Fakat işimi kaybettikten sonra hiçbir bölümünü kaçırmadım. <span class="ideitalik">Bukowski</span>’yi benimle SNL seyretmeye ikna etmeye çalışırdım, fakat televizyondan nefret ederdi. Bazen programdan kendisi dışında herhangi bir şeyi çok eğlendirici bulduğum için nefret ettiğini düşünürdüm.</p>

  <p class="normal">Ben de çok fazla televizyon seyretmiyordum, fakat SNL’ı sabırsızlıkla beklerdim. Benim için büyük olaydı –programa ve bütün kadroya bayılıyordum.</p>

  <p class="normal">24 Nisan 1976’da yatağa uzanmış bira ve sigara içiyor, deli gibi gülüyordum. Raquel Welch ile Joe Cocker taklidi yapan John Belushi, birlikte Leon Russel’ın o harikulade “Superstar,” parçasını söylüyorlardı. Parça ilerledikçe Belushi sözleri yuvarlayışı ve spastik hareketleriyle iyice komikleşti, sonunda yere yığıldı. Öyle bir yaygara kopardım ki <span class="ideitalik">Bukowski</span> öteki odadan, “Kim var yanında?” diye bağırdı.</p>

  <p class="normal">“Gel de kendin gör,” diye geri bağırdım.</p>

  <p class="normal">Fakat öteki odada daktilosunu örselemeye devam etti. Vakit gece yarısına geldiği için <span class="ideitalik">Bukowski</span>’nin yazma seansı yeni başlıyordu. Neyse ki her koşulda yazabiliyor, gürültüden ya da dikkat dağıtıcı başka şeylerden etkilenmiyordu. Bir şekilde dairede kendinden başka birinin olduğunu bilmek ona iyi geliyordu sanıyorum.</p>

  <p class="normal">Dan Aykroyd’un Birleşik Devletler Standart ve Ölçüm Komisyonu’ndan Joe Franklin’i oynadığı skeçte de başından sonuna kadar güldüm. Skeçte Aykroyd/Franklin hızlı ve kesik bir tarzla alfabenin yeni metrik sisteme uygun olarak nasıl on harfe indirileceğinden söz ediyordu.</p>

  <p class="normal">Birkaç skeç sonra Pohebe Snow, “All Over” parçasını söyledi. <span class="ideitalik">Bukowski</span>’nin yatak odasına gelmesine belki de bu neden olmuştu. Kadın sesine bayılırdı –ve Snow o çok hoş ve eşsiz tarzıyla <span class="ideitalik">Bukowski</span>’yi Fareli Köyün Kavalcısı gibi kendine çekmişti. Pop kültüre umutsuzca yabancı olmasına rağmen onu bilgilendirmek için elimden geleni yapıyordum.</p>

  <p class="normal">Bir sigara yakıp yatağın kenarına oturdu. Şarkı bittiğinde bana döndü ve, “Bu hiç de fena değildi,” dedi.</p>

  <p class="normal">Ayağa kalkıp odadan çıkmaya yeltendi.</p>

  <p class="normal">“Benimle bir skeç izle,” diye yalvardım.</p>

  <p class="normal">Gönülsüzce dönüp yatağa doğru yürüdü.</p>

  <p class="normal">“Tek skeç,” dedi.</p>

  <p class="normal">Reklamlardan sonra ekrana “Claudine Longet Kayak Yarışması” yazısı geldi. Bir ay önce ünlü şarkıcı Andy Williams’ın eski karısı birlikte yaşadığı sevgilisi tanınmış kayakçı Spider Sabich’i tabancayla vurup öldürmüştü. Silahın kazayla ateş aldığını iddia etmiş, kefaletle salınmıştı. Duruşma gününü bekliyordu. Medyada ve kamuda Longet’in sevgilisini dört yıllık ilişkilerinden sonra kendisini terk etmeye karar verdiği için öldürdüğü inancı hâkimdi. Kaza olduğuna neredeyse hiç kimse inanmıyordu.</p>

  <p class="normal">Skeçte Chevy Chase ile Jane Curtin kayak pistinin yakınında duruyorlardı. Chase, erkekler serbest yarışını anlatmak üzere Colorado, Vale’de bulunduklarını duyurdu. Chase ile Curtin, Helmut adında bir yarışmacının kayışını anlatmaya başladılar. Bir el silah patladı ve Helmut kara yığıldı. Chevy Chase, Helmut’un kazayla Claudine Longet tarafından vurulduğunu gözlemledi. Sonra Jean-Paul adında bir kayakçı kaymaya başladı. Bir el silah patladı ve Jean-Paul kara yığıldı. Chevy Chase, Jean-Paul’un kazayla Claudine Longet tarafından vurulduğunu duyurdu. Sonra Jean-Paul ayağa kalktı, çünkü mermi onu sıyırmıştı. Bir el silah daha patladı. Jean-Paul kara yığıldı tekrar. Kalktı. Bir el silah daha patladı. Bu sefer kalkamadı. Her seferinde kazayla Claudine Longet tarafından vurulmuştu. Sonra bütün yarışmaların özeti geldi. Kayakçılar ardı ardına devriliyorlardı. Nedenler: Caludine silahını yere düşürdü ve ateş aldı; Claudine silahını temizliyordu; Claudine silahını bir arkadaşına gösteriyordu, Sonra silahı karın üzerine koydu ve kazayla ateş aldı.</p>

  <p class="normal">Skeç beni dumura uğratmıştı. SNL’ın aşırı ve alaycı mizahına bayılıyordum, fakat bu gerçekten zevksizdi. <span class="ideitalik">Bukowski</span>’den izlemesini istediğime pişman oldum.</p>

  <p class="normal">Reklamlar girdiğinde <span class="ideitalik">Bukowski</span> güldü ve, “Hey, bu iyiydi,” dedi. Sonra, “Fakat parodinin en adi mizah biçimi olduğunu bilmen gerekir,” diye ekledi.</p>

  <p class="normal">“Skeçler genellikle bundan çok daha iyi,” dedim.</p>

  <p class="normal">“Programın yapısı yaratıcılıktan ve özgünlükten uzak,” dedi.</p>

  <p class="normal">“Yaptıkları şeylerin çoğu gayet zekice,” dedim. “Programı tek bir skeçle yargılayamazsın.”</p>

  <p class="normal"><span class="ideitalik">Bukowski</span> başını sallayıp, “Var olan bir şeyi alıp yazıda kullanmak kolaydır,” dedi. “Fazla hayal gücü gerektirmez.”</p>

  <p class="normal">“Bunu fazla ciddiye alıyorsun, “dedim.</p>

  <p class="normal">“Yazıya dair bir şeyler biliyorum,” dedi.</p>

  <p class="normal">Bunu söylemesine şaştım. Yazarlık yeteneği söz konusu olduğunda her zaman son derece alçakgönüllüydü; büyük yazar gibi davranmaz, hava atmazdı.</p>

  <p class="normal">“Peki, ne komiktir sence?” diye sordum ve, “Laurel ile Hardy mi?” diye ekledim.</p>

  <p class="normal">“Onlar özgündü en azından.”</p>

  <p class="normal">“Hank, 1976’dayız, 1926’da değil.”</p>

  <p class="normal">“Önemli değil,” dedi. “Mizahın zamanı olmamalı. Bu izlediğimiz skeç bir yıl sonra bir şey ifade etmeyecek.”</p>

  <p class="normal">Televizyonu kapatıp yatağa geldi. “Çok güzel görünü-yorsun bu gece, Kızıl,” dedi, konuyu değiştirerek.</p>

  <p class="normal">Yanıma gelip kolunu belime doladı. Beni yanağımdan öptü, parmaklarını bacağımda gezdirdi. Beni her gün daha çok arzuluyor, bana daha çok ihtiyaç duyuyordu ve bu yoğunluk karşısında ne yapacağımı bilemiyordum. Kendimi kafese kapatılmış bir hayvan gibi hissetmeye başlamıştım yine.</p>

  <p class="normal">Yataktan usulca inip ayakkabılarımı giydim. Çantamı ve anahtarlarımı bulup kapıya doğru gittim.</p>

  <p class="normal">“Şaka yapıyorsun, değil mi?” dedi.</p>

  <p class="normal">“Hank, buradan bir süre için çıkmam gerek,” dedim.</p>

  <p class="normal">Ayağa kalkıp bana doğru geldi. Düşkünlüğü beni tüketmeye başlamıştı. Aramıza mesafe koymaya ihtiyaç duyuyordum, bu yüzden bu tartışmayı bahane ettim. Boğulmayacağım bir yere gitmeye ihtiyacım vardı. Benim bu nöbetlerim rutinleşmeye, panik atak belirtileri göstermeye başlıyordu.</p>

  <p class="normal">Kapıya doğru koştum, peşimden geldi. “Lütfen gitme. Seni gücendirmek istemedim. Bak, televizyonu açtım.”</p>

  <p class="normal">Sesinin çatlamak üzere olduğunu duyabiliyordum. Kendimi çok kötü hissettim, kalacak kadar değil ama.</p>

  <p class="normal">“Çıkmam gerek, Hank. İyi hissetmiyorum kendimi. Bir süre için çıkmaya ihtiyacım var,” dedim.</p>

  <p class="normal">“Lütfen gitme,” dedi. Duygusallaşmaya başlamıştı. Biraz daha kalırsam ağlayacağından korktum. Ağlamasına katlanamazdım.</p>

  <p class="normal"><span class="ideitalik">Bukowski</span> ön kapının yanında durdu. Arka kapıya gittim, açtım ve kendimi dışarı attım. Kaldırıma vardığımda arabamın yanında durduğunu gördüm.</p>

  <p class="normal">“Bu gece benimle kalmana ihtiyacım var, bebeğim,” dedi. “Lütfen.”</p>

  <p class="normal">“Lütfen, Hank, bana bunu yapma. Söyledim sana, kendimi iyi hissetmiyorum!” Onu itip arabanın kapısını açtım ve bindim. Eğilip yüzünü ön cama yapıştırdı. Gözlerinde yaşlar gördüğüme eminim. Arabayı yavaşça öne doğru sürdüm, fakat çekilmedi. Onu ezmek istemiyordum, fakat kalmam da söz konusu değildi. Panik atak geçiriyordum. Kesik kesik soluk alıyordum. Oradan bir an önce uzaklaşmazsam bayılabilirdim.</p>

  <p class="normal">Penceremi indirip, “Yarın geleceğim, söz veriyorum,” diye bağırdım. Gaza yüklendim ve kaçtım oradan.</p>

  <p class="normal">Arabayı sürerken dikiz aynasına bakmadım. <span class="ideitalik">Bukowski</span>’nin başını pencereden sokup dudaklarıma iyi geceler öpücüğü kondurduğu o ilk akşamın üzerinden çok uzun zaman geçmişti sanki. Oysa sadece beş ay önceydi. Nereye gittiğimi bilmiyordum. Anneme mi, Georgia’ya mı yoksa bir bara mı? Saat bire geliyordu.</p>

  <p class="normal">Hollywood Bulvarı’nda amaçsızca araba sürerken <span class="ideitalik">Bukowski</span>’yi düşünmemeye çalıştım. Fakat hüzünlü, kederli yüzü aklımdan çıkmıyordu. O kadar üzgün görünmüştü ki; boğuyordu bütün bunlar beni. Kendini böyle hissetmesi hoşuma gitmiyordu; ürkütücüydü. Ben de duygularım yüzeye fazla yakınlaştığında yaptığımı yaptım –kafamı iyi etmeyi düşündüm. Bir içki içmek için bir bara gitmemek ya da hap atmamak için mücadele verdim.</p>

  <p class="normal">Birlikte geçirdiğimiz fırtınalı günlerin, gecelerin ve saçma kavgalarımızın içinde bunun en kötüsü olduğunu hissediyordum. Bana en çok ihtiyaç duyduğu zamanda yanında kalamadığım için utanç duyuyordum. Fakat şimdi tam da bu yüzden kaçtığımı anlıyorum. Bana olan duygularının yoğunluğu benim o zaman kaldırmayacağım kadar şiddetliydi. Duygularına benden beklediği ve hak ettiği duygu ve sevgi derinliğiyle karşılık verememiştim. O geceki yüzü, sevgi ve hüzün dolu, bugün bile gözümün önüne gelir ve canım acır.</p>
</body>
</html>
