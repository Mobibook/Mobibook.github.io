<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buk1-1sonmatbaa.html</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:354aad96-43a1-4e2c-bd00-7ee325815869" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="ortayazi1" id="calibre_toc_23">XXIII</h1>

  <p class="ortayazi">“Çek git buradan, Larry,” dedim<br class="chapter" />
  ve ağlamaya başladım.</p>

  <p class="normal">Fevri çıkışımın üzerinden bir hafta bile geçmeden Carlton Yolu’ndaki küçük kulübeme döndüm. Gücümü toplayıp yenilenmiştim ve <span class="ideitalik">Bukowski</span>’yi görmek için sabırsızlanıyordum, fakat evde yoktu. Birkaç gün sonra ön tarafta Volks’unun sesini duydum. Gerçekten özlemiştim onu. Hoş geldin karşılaması için çok sevdiği “Daisy-Mae” kıyafetimi giydim –kısa pantolon ve kolsuz, büzgülü, pamuklu, mavi bluz. Yalın ayak koşarak dairesine indim.</p>

  <p class="normal">Kapıyı açtığımda çizgili koltuğunda oturuyordu. Yanına gidip kucağına yerleştim.</p>

  <p class="normal">“Nereye kayboldun?” diye sordum, onu öperek. Yanıt vermesine fırsat vermeden, “Giderken bütün kapıları ve pencereleri açık bırakmışsın. Kızmayacağına söz ver,” dedim.</p>

  <p class="normal">“Söz.”</p>

  <p class="normal">“Sen yokken Georgia geldi ve telefonunu kullandı. Birkaç şehirlerarası konuşma yaptı sanıyorum. Ona engel olmaya çalıştım, ama kafası bir tondu. Özür dilerim, Hank.”</p>

  <p class="normal">Kaygılanmama güldü ve , “Önemli değil, bebeğim,” dedi.</p>

  <p class="normal">“Pekâlâ… Neredeydin?”</p>

  <p class="normal">“Teksas’ta,” dedi, yorgun bir sesle. “Birkaç gün sonra yine kentten ayrılmam gerekiyor.”</p>

  <p class="normal">“Teksas’a mı yine?”</p>

  <p class="normal">Bir hafta önceki tartışmamızdan sonra içimde bir ses nerede olduğunu fazla kurcalamamamı söylüyordu bana. Döndüğü için mutluydum.</p>

  <p class="normal">“New York’ta bir okuma yapmam gerekiyor,” dedi. “Yarın değil öbür gün.”</p>

  <p class="normal">“New York!” dedim. “Oo, Hank, beni de götür, lütfen.”</p>

  <p class="normal">“Seni götürmek okuma için alacağım ücrete patlar bana. O zaman evde kalmayı yeğlerim, gitmek istemiyorum zaten. Nefret ederim New York’tan.”</p>

  <p class="normal">“Lütfen, Haaank,” dedim, yüzümü asarak.</p>

  <p class="normal">Komiklik olsun diye dudaklarımı büktüm. <span class="ideitalik">Bukowski</span> güldü.</p>

  <p class="normal">“Masrafı John karşılar belki,” dedi, yayıncısını kastederek. “Senin yazarlığıma iyi geldiğini düşünüyor –belki destek olur.”</p>

  <p class="normal">O John’u ararken ben kucağında kaldım.</p>

  <p class="normal">“Selam, John,” dedi <span class="ideitalik">Bukowski</span> ahizeye.</p>

  <p class="normal">Soluğumu tutup bekledim. <span class="ideitalik">Bukowski</span> arama nedenini izah ederken gözlerimi kapattım.</p>

  <p class="normal">Sonunda, “Yapar mısın? Sağ ol, dostum, sana bir kez daha borçlandım,” dedi.</p>

  <p class="normal">Biraz daha konuştular, sonra <span class="ideitalik">Bukowski</span> telefonu kapattı.</p>

  <p class="normal">“Ayarlandı,” dedi. “Gidiyoruz.”</p>

  <p class="normal">Kucağından atlayıp kasıla kasıla yürüdüm.</p>

  <p class="normal">“Evet, evet, evet!” diye çığırdım, “New York’a gidiyorum!”</p>

  <p class="normal">“Gel buraya, alçak kızıl seni,” dedi, beni kucağına çekip öperek.</p>

  <p class="normal">Ertesi günü yoluculuk hazırlığı yaparak geçirdim. Giyecek bir şeyler bulmam ve çamaşır yıkamam gerekiyordu. Fakat en önemlisi, ilaç desteği sağlamaktı –çünkü uçmaktan nefret ediyordum.</p>

  <p class="normal">Yola çıkmadan bir gün önce Doktor Feelgood’u görmeye gittim. Ona uçma korkum olduğunu söyledim, bana yarım düzine beş miligramlık Valium hapı yazdı. Aslında pek sevmezdim Valium’u, beni uyuştururdu –ben her zaman hiper-uyanık olmayı yeğlerdim. Fakat bu durumda uyuşmayı yeğlerdim.</p>

  <p class="normal">Doktordan çıkınca çamaşırımı yıkamak ve ben yokken Stacey ile ilgili düzenlemeleri yapmak için anneme gittim. Fakat vardığımda evde yoktu.</p>

  <p class="normal">Çamaşır makinesini doldurmaya başlamıştım ki Larry girdi içeri.</p>

  <p class="normal">“Hapın var mı?” diye sordu, merhaba bile demeden.</p>

  <p class="normal">Genellikle paylaşmaktan kaçmam. Fakat bu kez yolculuk süresince bana ancak yetecekti. Doğuya uçarak üç saat yitirecek ve jetlag olacaktım, beni canlandıracak bir şeylere ihtiyacım olacaktı.</p>

  <p class="normal">“Hayır, yok,” dedim.</p>

  <p class="normal">“Hiçbir şey yok mu?”</p>

  <p class="normal">“Sadece bir Valium reçetesi,” dedim, Larry’nin ilgilenmeyeceğini düşünerek, o speed bağımlısıydı.</p>

  <p class="normal">“Valium! Ver reçeteyi bana!” diye bağırdı.</p>

  <p class="normal">“Kusura bakma, Larry, veremem.”</p>

  <p class="normal">Bir an bana baktı. Soğuk, gözkapaksız bir bakış –av peşinde kertenkele bakışı. Başka bir yaklaşım deneyecekti.</p>

  <p class="normal">“Bana biraz verirsen reçeteyi senin için yaptırırım,” dedi, o yatıştırıcı sahtekâr tonuyla.</p>

  <p class="normal">“Zaten birkaç tane yazdı,” dedim. “Onlara uçuş için ihtiyacım var. Yarın Hank’le New York’a gidiyorum.”</p>

  <p class="normal">Larry ders kitaplarında okutulan türden bir bağımlıydı. Amacına ulaşmak için yapmayacağı ya da denemeyeceği şey yoktu. Sakin, yumuşak yaklaşımı iş görmeyince hemen öteki tarafa geçti. Kuduz bir kurda dönüştü.</p>

  <p class="normal">“Reçeteyi ver bana, Pam. Nerede?” dedi sert bir tonla, sesi evin içinde yankılandı.</p>

  <p class="normal">Geri çekildim. Aklını kaçırmış gibiydi. Gözlerinde çılgın ve kurnaz bir bakış belirdi. Kızıl saçları daha da kabardı sanki, elektriğe kapılmış gibi. Ondan uzaklaşmak zorunda olduğumu anladım.</p>

  <p class="normal">Larry gözlerimin çantamı koyduğum malzeme rafına kaydığını fark etti. Rafa koşup çantayı kaptı. Onu itip çantayı elinden almaya çalıştım. Boğuşurken elimi çantaya sokup reçeteyi çıkarmayı başardım. Larry üzerime atılınca reçeteyi ağzıma sokup yutmuş gibi yaptım. Üzerime çullandı, boğuşmaya başladık yine. Yüzümü sıktı, sonra ellerini boynuma koyup beni boğmaya başladı.</p>

  <p class="normal">“Tükür! Tükür!” diye bağırdı, başımı yere çarparak.</p>

  <p class="normal">Beni öldüreceğini düşündüm, fakat ona istediğini vermeyecek kadar gururlu ve inatçıydım. Ölmeyi yeğlerdim.</p>

  <p class="normal">“Yuttum!” diye yalan söyledim.</p>

  <p class="normal">Kavrayışını gevşetti, doğru söyleyip söylemediğimi anlamak için bana baktı. Adrenalinden aldığım güçle onu üzerimden ittim. Annemin yatak odasına koşup kapıyı kilitledim.</p>

  <p class="normal">“Çık git buradan, Larry,” dedim ve ağlamaya başladım. “Şimdi polisi arıyorum!”</p>

  <p class="normal">Şifonyerin üzerinde duran telefonu alıp <span class="ideitalik">Bukowski</span>’yi aradım. Reçete yanağımla damağımın arasında duruyordu hâlâ. Ona Lary’nin beni Valium reçetem için öldürmeye çalıştığını söyledim. Hiçbir şey sormadı, hemen geleceğini söyledi. Öteki odada kapının çarpıldığını duydum.</p>

  <p class="normal"><span class="ideitalik">Bukowski</span>’nin Volks’unun sesini duyuncaya kadar annemin yatak odasında kilitli kaldım. Kapıyı açıp ayakuçlarıma basarak evde Larry’yi aradım. Gitmişti ama. <span class="ideitalik">Bukowski</span> ile kapıda karşılaştığımda kollarına atılıp gözyaşlarına boğuldum.</p>

  <p class="normal">“Ağzını burnunu kırmamı ister misin?” diye sordu.</p>

  <p class="normal">“Hayır, beni eve kadar izle yeter.”</p>

  <p class="normal">Çamaşır makinesinden kirli giysilerimi aldım ve çıktık. Yolda reçeteye baktım. Buruşmuş, ıslanmış, bazı yerlerine mürekkep bulaşmıştı. Yaptırabileceğimi sanmıyordum.</p>

  <p class="normal">Eve vardığımızda Georgia’yı aradım. Ona New York’a uçacağımı ve birkaç sakinleştirici hapa ihtiyacım olduğunu söyledim. Bana iki tane Quaalude vermeyi önerdi.</p>

  <p class="normal">Georgia’ya gittiğimde kafası çok iyiydi –arada sırada ağzında yanık sigarayla uyukluyordu. Yatakta oturuyordu ve bir yanında ağzına kadar dolu bir küllük, diğerinde yarısı yenmiş bir elma ve iki günlük bir hamburger duruyordu. İçerisi bunaltıcı derecede sıcaktı ve Georgia’nın üzerinde kemikli omuzlarından dökülen kırmızı dantelli bir bluz vardı.</p>

  <p class="normal">“Vaaay, demek Hollywood’un vamp kadını Büyük Elma’ya gidiyor. Anneler, oğullarınızı kilitleyin,” dedi sözcükleri yuvarlayarak. Sürekli yüzünü ve kollarını kaşıyordu bu arada.</p>

  <p class="normal">Sigarasını aldım, söndürdüm ve küllüğü şifonyerin üzerine koydum.</p>

  <p class="normal">“Haplar nerede, Georgia? Kusura bakma, gitmem gerek. Birkaç dakika sonra Stacey’yi okuldan almalıyım.”</p>

  <p class="normal">“Sorun yok, Bayan Vanderbilt. Çantamı ver bana,” dedi, yatağın ayağını işaret ederek. Bütün dişi bağımlılar gibi, Georgia çantasını gözünün önünden ayırmazdı.</p>

  <p class="normal">Ona kocaman, kahverengi süet çantasını verdim. Kolunu dipsiz çantaya soktu ve küçük uyuklamalar eşliğinde dibini karıştırdıktan sonra kaplumbağa yavaşlığıyla birkaç şişe çıkardı, doğru şişeyi buluncaya kadar.</p>

  <p class="normal">“Hadi, kızım, geç kalıyorum,” diye dil döktüm.</p>

  <p class="normal">“Ah, İsa, Meryem ve Fred aşkına, sakin ol biraz! Al,” dedi, bana iki Quaalude uzatarak.</p>

  <p class="normal">“Teşekkürler,” dedim ve ön kapıya doğru koştum.</p>

  <p class="normal">“Evet, evet,” dedi, yeni bir sigaranın filtreli ucunu bulmaya çalışarak.</p>

  <p class="normal">Ertesi gün, öğlen iki sularında, <span class="ideitalik">Bukowski</span> kesekâğıtlarımı indirmeme yardım etmek için yukarı çıktı. Kesekâğıdıydılar gerçekten. Bavulum olmadığı için her şeyi kahverengi kesekâğıtlarına koymuştum. Elbise, bluz, kot pantolon ve ayakkabı dolu yarım düzine kadar kesekâğıdı.</p>

  <p class="normal">Volks’a birkaç kez gidip geldikten sonra nihayet yola çıkmaya hazırdık. Stacey ile arabaya bindik ve anneme gitmek üzere yola çıktık. Birden, “Dur, bir şey unuttum,” dedim.</p>

  <p class="normal">Camaro’ma koşup çöp yığının içinde <span class="ideitalik">Bukowski</span>’nin bana doğum günü hediyesi olarak verdiği Polaroid fotoğraf makinesini arayıp buldum. Elimde makineyle Volks’a depar attım.</p>

  <p class="normal">“Acıktım,” diye inledi Stacey. “Bir cheeseburger istiyorum.”</p>

  <p class="normal">“Anneanne sana öğle yemeği hazırlayacak,” dedim.</p>

  <p class="normal">Ağlamaya başladı.</p>

  <p class="normal">“Ben şimdi açım, Anne,” diye uludu.</p>

  <p class="normal">Carlton Yolu’ndan birkaç blok uzaklaşmıştık ki, “Dur. Dön, diş fırçamı unuttum!” diye bağırdım.</p>

  <p class="normal">“Benimkini kullanabilirsin,” dedi <span class="ideitalik">Bukowski</span>. “Hiçbir şekilde durmuyoruz. Uçağa yetişeceğimiz kuşkulu zaten.”</p>

  <p class="normal">“Uçağımızın kalkmasına daha bir saat var,” dedim.</p>

  <p class="normal">“Evet ve sayende havalimanından bir saat on beş dakika uzaktayız.”</p>

  <p class="normal">Derinde bir yerde uçağa binmekten korktuğum için yolculuğu sabote etmeye çalıştığımı biliyordum. Midem bulanıyordu.</p>

  <p class="normal">Annemin evine vardığımızda annem evde değildi.</p>

  <p class="normal"><span class="ideitalik">Bukowski</span> arabadan bağırdı. “Kahretsin, Kızıl, gidelim artık!”</p>

  <p class="normal">Annemin nerede olduğunu ya da ona nasıl ulaşabileceğimi bilmiyordum. Evde olması gerekiyordu. Fakat ona kaçta geleceğimizi söylemeyi unutmuş da olabilirdim.</p>

  <p class="normal">“Bir şeyler yemek istiyorum,” dedi Stacey hıçkıra hıçkıra.</p>

  <p class="normal">Mutfakta bir paket bisküvi buldum ve ona bir bardak süt koydum.</p>

  <p class="normal">“Al, televizyonu açalım, sen de bisküvilerini yersin,” dedim, saçını okşayarak. “Anneanne gelir gelmez sana öğle yemeği hazırlayacak. Birazdan gelir.”</p>

  <p class="normal">Fakat Stacey ikna olmadı.</p>

  <p class="normal">“Hayır! Hayır! Hayır! Gitme, Anne!” dedi, bana sarılarak.</p>

  <p class="normal"><span class="ideitalik">Bukowski</span> dışarıda aralıksız klakson çalıyordu.</p>

  <p class="normal">“Çık artık, Kızıl,” diye bağırdı.</p>

  <p class="normal">Stacey’ye sıkı sıkı sarıldım, öptüm sonra ayağa kalkıp kapıya yürüdüm. Döndüm ve Stacey’ye baktım. Gördüğüm son şey Stacey’nin yüzü oldu, kırmızı ve gözyaşlarıyla ıslanmış.</p>

  <p class="normal">İçim parçalandı evden çıkıp kapıyı arkamdan kilitlerken.</p>

  <p class="normal">“Seni seviyorum, bebeğim,” diye bağırdım kapıyı kapatırken. Ağladığını duyabiliyordum.</p>

  <p class="normal">“Çabuk döneceğim. Anneanneni üzme,” diye bağırdım kapının ardından.</p>

  <p class="normal">Arabaya koşup içine atladım.</p>

  <p class="normal"><span class="ideitalik">Bukowski</span> manyak gibi gazladı arabayı. Deli gibi sürüyordu –on saniyede birinci vitesten beşinci vitese geçmişti.</p>

  <p class="normal">Stacey’yi bıraktığım için kendimi o kadar suçlu hissediyordum ki havalimanına giderken Quaalude’lardan birini attım. Yol boyunca benden beklenmeyecek kadar suskundum. Havalimanına vardığımızda kafam güzel olmuştu.</p>

  <p class="normal"><span class="ideitalik">Bukowski</span> beni bir bez bebeği çeker gibi çekip terminalden geçirdi. Uçağa binmek üzereyken bir sigorta makinesi gördüm. Durup kolumu <span class="ideitalik">Bukowski</span>’den kurtardım.</p>

  <p class="normal">“Bana iki çeyrek ver, Hank. Sigorta satın almak istiyorum. Bana bir şey olursa Stacey’nin güvence altında olmasını istiyorum.”</p>

  <p class="normal">“Ah, Tanrım, lütfeeen, Cups, yapma bunu bana. Uçağın kalkmasına iki dakika var.”</p>

  <p class="normal">Tepindim ve ayaklarımı yere kararlılıkla bastım.</p>

  <p class="normal">“Bana birkaç çeyrek verinceye kadar hiçbir yere gitmiyorum,” diye bağırdım, onu sinir krizi geçiren bir çocuk gibi yumruklayarak.</p>

  <p class="normal"><span class="ideitalik">Bukowski</span>’nin yüzü saçımdan daha kırmızıydı. Bana vuracağından ya da kalp krizi geçireceğinden korktum. Derin bir soluk aldıktan sonra bana iki çeyrek verdi.</p>

  <p class="normal">Kısa formu doldurduktan sonra kâğıdı aralıktan atmaya çalıştım. Sersem gibiydim, birkaç kez denemem gerekti. Sonunda başardığımda giriş kapısına doğru yürüdüm.</p>

  <p class="normal">Bir boğayı çağrıştıran homurtular eşliğinde gelen soluğuna bakarak <span class="ideitalik">Bukowski</span>’nin içten içe kaynamakta olduğunu anlayabiliyordum –tek kelime etmedi ama.</p>

  <p class="normal">Uçağa en son biz bindik ve biz ayak basar basmaz uçak hareket etti. <span class="ideitalik">Bukowski</span> kesekâğıtlarımı üst göze koydu ve koltuklarımıza oturduk. <span class="ideitalik">Bukowski</span> derin bir iç çekti.</p>

  <p class="normal">Koltuklarımıza yerleştikten sonra hostes bir şey içmek isteyip istemediğimizi sordu.</p>

  <p class="normal">“Dört Votka Tonik,” dedi <span class="ideitalik">Bukowski</span>.</p>

  <p class="normal">Hostes doğru duyup duymadığından emin olmak için baktı ona.</p>

  <p class="normal"><span class="ideitalik">Bukowski</span> bakışını iade edip, “Misafir bekliyoruz,” dedi.</p>

  <p class="normal">Kadın zoraki gülümsedi ve siparişimizi almaya gitti. Tepsilerimizi indirdik ve ikişer votkayı önümüze koyduk. Ben benimkini göz açıp kapayıncaya kadar içtim ve çantamdan makyaj çantamla aynamı çıkardım. Rimel sürmeye koyuldum. Alışkanlığım olduğu üzere, rimel sürerken ağzımı açtım.</p>

  <p class="normal"><span class="ideitalik">Bukowski</span> bayılırdı beni makyaj yaparken seyretmeye. Onu tahrik ederdi. Bazen banyoya girip beni seyrederdi. Genellikle rahatsız olur, onu banyodan çıkarırdım. Fakat bu kez, her açıdan uçuyordum. Kimin bana baktığı umurumda değildi.</p>

  <p class="normal">Hapların ve alkolün etkisiyle kendimi uykulu hissetmeye başladım. Makyaj çantamı koltuğun altına koyup <span class="ideitalik">Bukowski</span>’ye sokuldum. Başımı omzuna koyup onu yastık olarak kullanırken o da bana yaslandı.</p>

  <p class="normal">Yüzümü okşayıp, “Seni seviyor, yavrucuğum,” dedi.</p>

  <p class="normal">“Hı, hıı,” diye mırıldandım.</p>

  <p class="normal">Ondan sonra etrafımı kalabalığın sardığını hatırlıyorum. Güzel bir hostes önümde diz çökmüş yüzümü tutuyordu.</p>

  <p class="normal">“İyi misin?” diye sordu.</p>

  <p class="normal">“Neredeyim? Neler oluyor?”</p>

  <p class="normal">Sonra <span class="ideitalik">Bukowski</span>’ye odaklandım.</p>

  <p class="normal">Beni kollarıma alıp, “Hey, küçük Kızıl, ödümü patlattın,” dedi. “Vardık. Buradayız, çürük elmada. Kalkıp yürüyebilecek misin?”</p>

  <p class="normal">“Evet, tabii, iyiyim. Ne var ki?”</p>

  <p class="normal">“Öldün sandık, Cups. Ödümü bokuma karıştırdın.”</p>

  <p class="normal"><br class="chapter" /></p>
</body>
</html>
