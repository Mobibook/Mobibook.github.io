<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buk1-1sonmatbaa.html</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:354aad96-43a1-4e2c-bd00-7ee325815869" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="ortayazi1" id="calibre_toc_28">XXVIII</h1>

  <p class="ortayazi"><span class="ideitalik">Bukowski</span> riyakâr bir insan değildi<br class="chapter" />
  ve kendi kontrol edemediği şeyler hakkında<br class="chapter" />
  başkalarına vaaz vermezdi.</p>

  <p class="normal">Alman belgeselciler gittikten –(ben gittiklerini sanıyordum en azından)– iki gün sonra <span class="ideitalik">Bukowski</span>’nin Batı Hollywood’daki Troubadour’da okuması gerekiyordu. Söylendiği şekliyle, The Troub, Los Angeles’ın en gözde eğlence mekânlarından biriydi. O zaman bilmemekle birlikte, Schmitt’ler de orada olacaklardı. Belgesellerini <span class="ideitalik">Bukowski</span>’nin okumasını çekerek tamamlayacaklardı.</p>

  <p class="normal"><span class="ideitalik">Bukowski</span> 11 Temmuz’da okuyacaktı –otuz yaşında rock yıldızı ünü edinmiş olan Steve Martin’den önce. Steve son on yılda yazarlıktan stand-up komediye geçmiş, Sony&amp;Cher, Smothers Brother ve Johnny Carson gibi programlarda sık sık boy gösterir olmuştu. Çılgın tuhaflıkları, gülünç hikâyeleri ve banjo çalmasıyla gittiği her yerde büyük ilgi görüyordu. Onunla aynı programda yer almak büyük başarıydı <span class="ideitalik">Bukowski</span> için.</p>

  <p class="normal">Steve’in aksine, <span class="ideitalik">Bukowski</span> sahne almaktan nefret ederdi. Fıkır fıkır, dışa dönük, seyirci seven Steve Martin’e asık yüzlü, içe dönük, hayranlarından nefret eden Charles <span class="ideitalik">Bukowski</span>’den daha büyük bir tezat düşünemiyorum.</p>

  <p class="normal">Her zamanki gibi erken gittik –<span class="ideitalik">Bukowski</span> dakik bir insandı– sonra Troubadour personeline geldiğimizi duyurmadan önce bir şeyler içmek üzere bara yollandık. <span class="ideitalik">Bukowski</span>’ye çabuk sarhoş olmaması için biradan şaşmamasını söyledim. Ben de dikkatli olmaya söz verdim.</p>

  <p class="normal"><span class="ideitalik">Bukowski</span> kalabalıkta birine el sallayıp beni odanın karşı tarafına götürdü. Okumalarda genellikle hayli asosyal davranırdı, bu yüzden ona el sallatmakla kalmayıp onu gülümsetenin kim olduğunu merak ettim. Kadın şair Joan Jobe Smith idi, yanında yeni erkek arkadaşı vardı.</p>

  <p class="normal">Joan’ın keyifli, iyimser, sempatik kişiliğine hayranlık duyuyordum. Sıcaklık ve zekâ yayıyordu, ikimizi de güldürdü. Görür görmez sevdim onu. Dördümüz birlikte içmeye devam ettik, sonra <span class="ideitalik">Bukowski</span> izin isteyip gösteriden sorumlu olan Peter’a bakmaya gitti.</p>

  <p class="normal">Bu arada kulüp dolmaya başlamıştı –<span class="ideitalik">Bukowski</span> de gerilmeye. Erkekler tuvaletine koştu, ben kapıda durup kusuşunu dinledim. Bağırsaklarını kusacakmış gibi sesler çıkarmasına rağmen hiç endişe duymadım. Daha önce pek çok kez tanık olmuşluğum vardı bu haline.</p>

  <p class="normal">Benim de başım dönmeye başlamıştı –kalabalığın heyecanı, mekânının şöhreti, gecenin yıldızının ünü ve alkol.</p>

  <p class="normal"><span class="ideitalik">Bukowski</span> erkekler tuvaletinden döndüğünde Peter bizim için yapabileceği bir şey olup olmadığını sordu. Cana yakın, yakışıklı bir gençti –uzun boylu, sarışın ve atletik– tam <span class="ideitalik">Bukowski</span>’nin nefret ettiği tiplerden. <span class="ideitalik">Bukowski</span> bir saatten daha az bir sürede beş bira tüketmişti, Peter’a karşı ters ve saldırgan bir tavır takınacağından endişe duydum. Hiç olmazsa medeni davranması için dua ettim.</p>

  <p class="normal">“Bira hazır mı?” diye sordu <span class="ideitalik">Bukowski</span>.</p>

  <p class="normal">“Sahnedeki buzdolabında,” dedi Peter.</p>

  <p class="normal">“Kaç tane var?”</p>

  <p class="normal">“Buzdolabı dolu.”</p>

  <p class="normal"><span class="ideitalik">Bukowski</span> Peter’ın sırtını sıvazladı ve yolun yarısını kat etmiş olduğumuzu düşünüp rahatladım. <span class="ideitalik">Bukowski</span>’nin yeterli içkisi varsa sorun yoktu.</p>

  <p class="normal">“Hank’i ben duyurabilir miyim?” diye sordum.</p>

  <p class="normal">Peter, <span class="ideitalik">Bukowski</span>’ye döndü. <span class="ideitalik">Bukowski</span> başını sallayıp bana baktı.</p>

  <p class="normal">“Benim için mahzuru yok,” dedi.</p>

  <p class="normal">“Hadi öyleyse,” dedi Peter, beni sahneye doğru götürerek. Elimde birayla sahneye çıktım, mikrofonu aldım ve kalabalığa baktım.</p>

  <p class="normal">“Hanımlar beyler…” diye başladım, sonra etkiyi artırmak için durakladım.</p>

  <p class="normal">Birkaç saniye sonra, “üzülerek söylemek zorundayım ki Charles <span class="ideitalik">Bukowski</span> bu gece maalesef gelemiyor.”</p>

  <p class="normal">Gürültülü kalabalık birden sustu, sonra yuhalamaya, ıslıklamaya ve tepinmeye başladılar. <span class="ideitalik">Bukowski</span> fanatiklerinin sahneye sıçrayıp haberciyi –yani beni– öldüreceğinden korktum.</p>

  <p class="normal">“Şakaydı!” diye bağırdım. Ardından da, “Hanımlar Beyler… Charles <span class="ideitalik">Bukowski</span>ii!”</p>

  <p class="normal"><span class="ideitalik">Bukowski</span> sahneye çıktı, buzdolabından bir bira aldıktan sonra koltuğuna yürüdü ve seyirci çıldırdı. Mikrofonu alıp seyirciye</p>

  <p class="normal">yeni bir numarası olduğunu söyledi.</p>

  <p class="normal">Bana baktı ve, “giderek gençleşiyorlar,” dedi.</p>

  <p class="normal">Seyirci çıldırdı. Temmuz ayında Mardi Gras gibiydi.</p>

  <p class="normal">Peter beni sahnenin solundaki ön masalardan birine oturttu.</p>

  <p class="normal">“İyi mi burası?” dedi.</p>

  <p class="normal">Salonun en iyi yeriydi. Başımı sallayıp Peter’a teşekkür ettim, sonra döndüm ve karşımda neredeyse eğilen garson kızla karşılaştım. Herkes bana Kraliçe Pamela muamelesi yapıyor, bu yüzden elimi ayağımı nereye koyacağımı bilemiyordum.</p>

  <p class="normal">“Bir şey içmek ister misiniz?” diye sordu garson kız.</p>

  <p class="normal">“Bir viski, lütfen,” dedim.</p>

  <p class="normal">“Hemen getiriyorum,” dedi kız.</p>

  <p class="normal">İçkiyi beklerken sabırsızlandım. Sert bir şey içmeye gerçekten ihtiyacım vardı.</p>

  <p class="normal">Garsona bahşiş verdikten sonra içkimle arkama yaslanıp <span class="ideitalik">Bukowski</span>’yi dinledim. O kadar da dikkatli dinlemiyordum <span class="ideitalik">Bukowski</span>’yi –daha önce dinlemiştim o şiirleri. İçkimi dipleyip garsonun bakışını yakaladım ve bardağımı kaldırıp bir tane daha istediğimi belirtttim.</p>

  <p class="normal">İçkinin gelmesini beklerken <span class="ideitalik">Bukowski</span>’yi seyrettim. Kendi oturma odasındaymışçasına rahat görünüyordu oturduğu koltukta. Sesi güçlüydü, titremiyordu, şiirler mükemmel bir ahenkle akıyorlardı. Formunun zirvesindeydi. Seyirci ona tapıyor ve o seyirciden nefret etmiyordu sanki. Formdaydı gerçekten. Bu okuma iyi başlamıştı.</p>

  <p class="normal">Viskimi içip bir tane daha istedim. <span class="ideitalik">Bukowski</span> benim için yazdığı şiirlerden okumaya başladı. Sarhoş olmaya başlamış, her zamanki çekingenliğimi üzerimden atmıştım.</p>

  <p class="normal">“Bu bana dairdi!” diye bağırdım, <span class="ideitalik">Bukowski</span> şiiri okumayı bitirdikten sonra.</p>

  <p class="normal">“Evet, canım,” diye cevap verdi, istifini bozmadan. “Sana dairdi.”</p>

  <p class="normal">Bir viski daha içtim ve <span class="ideitalik">Bukowski</span> okumaya devam etti. Her şiirden sonra bir şey bağırıyordum.</p>

  <p class="normal">“Seni seviyorum, Hank.”</p>

  <p class="normal">“Evet, bebeğim.”</p>

  <p class="normal">“Benim için yazdıklarından bir tane daha oku.”</p>

  <p class="normal"><span class="ideitalik">Bukowski</span> okumaya başladıktan bir saat kadar sonra başım dönmeye, midem bulanmaya başladı. Oda dönüyordu.</p>

  <p class="normal">Ayağa kalkmamla yerime yığılmam bir oldu. Bir kez daha kalkmayı denedim. İskemleden güç alarak kalktım, sonra çıkış tabelasını gördüm –masaların arasından sendeleyerek ilerlerken gözlerimi tabelaya odaklamaya çalıştım. Temiz havaya ihtiyacım vardı, yoksa kusacaktım.</p>

  <p class="normal">Salondan çıkmak üzereydim ki birinin “Pam, hey, Pam,” diye seslendiğini duydum. Etrafıma bakındım ve salonun ortasında bir masada oturan Jack Nitzsche ile Carrie Snodgress’i görüm. Derin bir soluk alıp yalpalamadan ve ayık görünmeye çalışarak onlara doğru yürümeye çalıştım.</p>

  <p class="normal">Masalarına yaklaştığımda dış görünümüm dağılmaya başladı –tökezledim, yalpaladım, insanlara çarptım.</p>

  <p class="normal">Nihayet onlara ulaştığımda “Selam, Jack. Nasılsın?” dedim, sözcükleri yuvarlayarak.</p>

  <p class="normal">“Çok eğleniyoruz, ihtiyar öldürüyor onları,” dedi Jack, elini seyirciye doğru sallayarak.</p>

  <p class="normal">“Evet,” dedim, bir bulantı dalgası hissederek.</p>

  <p class="normal">Onların önünde kusup rezil olmayayım diye dua ettim.</p>

  <p class="normal">Jack beni Carrie ile tanıştırırken beni hararet basmıştı ve soğuk terler döküyordum. Ne demeye içmiştim onca viskiyi?</p>

  <p class="normal">Carrie’nin elini sıkmak için uzandığımda masanın üzerine devrildim ve içkiler kucaklarına döküldü.</p>

  <p class="normal">“Ah, affedersiniz, affedersin,” diye inledim ve birkaç peçete kapıp kucaklarını silmeye çalışarak ortalığı iyice berbat ettim.</p>

  <p class="normal">Birinden ötekine gitmek başımı daha da döndürdü ve yüz üstü masaya kapaklandım.</p>

  <p class="normal">“İyi misin, Pam? Oturup bize katılmak ister misin?” diye sordu Carrie, yatıştırıcı bir sesle, kolumdan tutup beni doğrultmaya çalışarak.</p>

  <p class="normal">Başımı kaldırdım ve gözlerindeki endişeyi gördüm. O kadar güzel ve zarifti ki. Jack’in onun için deli olmasını anlayabiliyordum.</p>

  <p class="normal">Masanın kenarından destek alıp doğrulmaya çalıştım, fakat pek başarabildiğimi sanmıyorum.</p>

  <p class="normal">“Hayır, ama teşekkür ederim,” dedim sözcükleri yuvarlayarak. “Gitmem gerek.”</p>

  <p class="normal">Sarsak bir adım attım, sonra dönüp, “Affedersiniz,” dedim.</p>

  <p class="normal">“Özür dilemen için neden yok,” dedi Carrie o tatlı sesiyle.</p>

  <p class="normal">“Yardıma ihtiyacın olmadığına emin misin?” diye sordu Jack.</p>

  <p class="normal">“Evet, evet, iyiyim,” dedim, gülümsemeye çalışarak. “Daha sonra görüşürüz.”</p>

  <p class="normal">Geri çekilirken bir başka masaya takıldım ve ortalığı yıkmadan tuvalete ulaşabilmeyi umdum.</p>

  <p class="normal">Tuvalete giderken olimpik büyüklükte bir stadyumdaymış gibi hissettim kendini, çukurları ve engelleriyle. Bir şekilde amacıma ulaşmayı başardım –tam öğürmeye başladığım anda. Kusarken yaşadığım bütün deneyim berbat bir şakaymış gibi hissettim –<span class="ideitalik">Bukowski</span>’nin okuma öncesi kusma seansına bir kitap tutucu.</p>

  <p class="normal">Bitirdikten sonra yüzümü, ensemi ve bileklerimi soğuk suyla ovdum. Eve gitmem gerekiyordu –hem de bir an önce. Oda dönüyordu ve kendimi bayılacakmış gibi hissediyordum.</p>

  <p class="normal">Tuvaletten çıktığımda <span class="ideitalik">Bukowski</span> okuyordu hâlâ. Çıkışın yakınında bir paralı telefon buldum ve annemi aradım.</p>

  <p class="normal">“Anne, Batı Los Angeles’taki Troubadour’dayım ve kendimi iyi hissetmiyorum. Gelip beni alabilir misin?” dedim inleyerek.</p>

  <p class="normal">“Larry burada, onu gönderiyorum,” dedi.</p>

  <p class="normal">“Çok, çok kötüyüm… acele etmesini söyle!” diye yalvardım.</p>

  <p class="normal">Telefonu kapattıktan sonra kapı görevlisini bulup <span class="ideitalik">Bukowski</span>’ye ağabeyimle gittiğimi iletmesini söyledim.</p>

  <p class="normal">Kaldırıma oturup başımı dizlerimin üzerine yasladım. On beş dakika sonra Larry geldi.</p>

  <p class="normal">“Geri zekâlı,” dedi, arabaya binmeme yardım ederken. “Sınırını ne zaman öğreneceksin?”</p>

  <p class="normal">Kendimi o kadar kötü hissetmeseydim ironiye gülebilirdim. Ağabeyim bana sınırımı öğrenmemi söylüyordu. Alkol ve uyuşturucu söz konusu olduğunda Larry sızma noktasına gelinceye kadar durmazdı.</p>

  <p class="normal">“Bana borçlusun, Pam,” dedi.</p>

  <p class="normal">Anneme giderken kusmamak için yol boyunca derin soluklar aldım. Larry’nin arabasına kussam muhtemelen kenara çekip beni bir güzel döverdi.</p>

  <p class="normal">Larry arabayı sürerken direksiyonu boğmak istermiş gibi sıkıyordu –ya da ellerinin boğazımda olduğunu tahayyül ediyordu. Caddedeki bütün çukurlara kasten giriyordu sanki –sırf inlediğimi duymak, karnımı tutuşumu görmek için.</p>

  <p class="normal">Otobana girerken Larry bana dönüp, “Bazen direksiyonu kırıp otobandan aşağı uçmayı aklından geçirdiğin olur mu?” diye sordu. “Ben geçiririm. Bazen otobanda son sürat giderken yan taraftan aşağı bakar ve direksiyonu biraz sağa kırmanın yeterli olacağını düşünürüm. Sen düşünür müsün böyle şeyleri?”</p>

  <p class="normal">“Hayır, Larry, düşündüğümü söyleyemem,” diye inledim. Zavallı, Larry, ruhu ıstırap çekiyordu.</p>

  <p class="normal">Annemin evine yaklaştığımızda Bukowki’nin nasıl olduğunu merak edip mesajımı almış olmasını umdum. Anlayacaktı. Nasıl anlamazdı? O da sürekli sarhoş olup kusmuyor muydu? <span class="ideitalik">Bukowski</span> riyakâr bir insan değildi ve kendi kontrol edemediği şeyler hakkında başkalarına vaaz vermezdi.</p>

  <p class="normal">“Bir şey var mı?” diye sordu Larry, annemin evinin önüne park ederken.</p>

  <p class="normal">Elimi çantama sokup ona son haplarımı verdim. Kendimi kızağa çekmenin zamanı gelmişti, o hapları yutmayı düşünmek midemi daha da bulandırıyordu.</p>

  <p class="normal">Annem kapıyı açtı ve doğru banyoya koştum. Banyodan çıktığımda annem yatmıştı. Kanepenin üzerinde yastık ve battaniye vardı. Dinlenme ve toparlanma zamanı gelmişti. <span class="ideitalik">Bukowski</span>’yi bir haftadan daha uzun bir süre görmeyecektim ve, tabii ki, beni bağışlayacaktı.</p>
</body>
</html>
