<html xmlns="http://www.w3.org/1999/xhtml">
	<head>
		<title>attila-5</title>
		<link href="css/attila_idstyles.css" rel="stylesheet" type="text/css"/>
	</head>
	<body id="attila" xml:lang="tr-TR">
		<div>
			<p class="Kesme"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2"/></p>
			<p class="Orta-Baslik-Stil1"><span class="Baslik-Stil1 char-style-override-2">İKİNCİ KISIM</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2">GOL SEFERİNDEN döndükten sonra, Garbî Roma serdarı Aetyüs, ordu kıtaatının bakiyesini İtalya’ya sevketmişti; fakat yeni bir harp için bu ordu aslâ kâfi değildi ve bu sefer, imparatorluğun merkezini de müdafaa icabe­di­yor­du.</span></p>
			<p class="Temel-Paragraf"><span class="Normal char-style-override-2">Attilâ’nın ordusunu İtalya’ya yürüttüğü haber alındığı vakit, hiç kimse mukaavemeti hatırından geçirmedi. Muasırlardan birinin tâbiriyle: korku, İtalya’yı müdafaasız bırakmıştı...</span></p>
			<p class="Temel-Paragraf"><span class="Normal char-style-override-2">Fakat Attilâ, Jülyen Alplerine yaklaşıyordu. Raven sarayı da dâhil olduğu halde, her tarafı, kaplayan bozgun korkusu arasında Aetyüs’ün de cesareti kırılmıştı. Va­lantinyen’e kendisini İtalya hâricine kadar tâkip etmeği teklif etti. Böylece, imparatoru kurtaracağını, belki de Vizigotlardan yahut Burgontlardan medet bulacağını umuyordu.</span></p>
			<p class="Temel-Paragraf"><span class="Normal char-style-override-2">Kostantiniyye’de, imparator Marsiyen’e de müracaat ederek imdat talep etmişti. Fakat Valantinyen’i İtalya topraklarından çıkarmak fikrinden derhal vazgeçti. Zira bu dehşetli bir dedikodu yapmış ve kuvve-i mâneviyesini kırmıştı. Şarktan beklediği kuvvetler gelinceye kadar va­ziyeti idareye mecbur oldu.</span></p>
			<p class="Temel-Paragraf"><span class="Normal char-style-override-2">Hem Raven’i, hem de Roma’yı, kayserlerin diyarını ve Roma dünyâsının târihî metropolünü aynı zamanda kurtarmaktan ümidini kesince Raven’i feda etti ve Valantin­yen’i Roma’ya getirerek şehrin kalelerini tamir ettirdi.</span></p>
			<p class="Temel-Paragraf"><span class="Normal char-style-override-2">Aetyüs bunlarla didişip dururken, Attilâ sür’atle ilerliyordu. Merkezden hareket ederek en kısa ve en mükemmel yolu takip etmişti: Semiriyüm’den Akile’ye kadar Kostantiniyye ile Roma arasındaki esaslı münâkale hattı. Bu yol, Emon ve Nopor’dan geçiyordu. Nopor’da Jülyen Alpleri başlıyordu.</span></p>
			<p class="Temel-Paragraf"><span class="Normal char-style-override-2">Soğuknehir havalisinden yirmi iki mil mesafede, bugün İzonzo tâbir edilen Sontiyüs akıyordu. Attilâ burasını da bir hamlede geçti. İzonza köprüsünden Akile’ye kadar bağlar ve ağaçlarla dolu geniş bir saha vardı. İklimin tatlılığı, baharların erken gelmesi ve geç gitmesi eskilerce meşhurdur. Bir Romalı müverrih: «Yazın ilk nefeslerinde bu memleketin çiçeklerle ve asma renkleriyle bir bayram yeri gibi donandığı görülür.» diyor.</span></p>
			<p class="Temel-Paragraf"><span class="Normal char-style-override-2">Attilâ ilk defa olarak Akile tabyelerinde mukavemet gördü. Bu şehir, İtalya’nın en büyük ve müstahkem mevkiiydi. Natisa nehri şark tarafını baştanbaşa sular; ve muazzam çukurlar içinde sularını dört tarafa akıtarak şehri bir kemer gibi çevirir, yüksek kaleler şehrin etrafını ihata ederdi.</span></p>
			<p class="Temel-Paragraf"><span class="Normal char-style-override-2">Hem tabiat, hem de san’at itibarıyla dünyanın en müs­tahkem şehri addolunan Akile, kendini müdâfaaya karar verirse kat’iyyen zabtedilemez, diyorlardı. Evvelce müteaddit defalar muhasara edilen bu şehir hiç zabtolu­na­­mamıştı.</span></p>
			<p class="Temel-Paragraf"><span class="Normal char-style-override-2">Attilâ’nın böyle bir şehri zabtetmek için evvelkiler kadar vâsıtaları da yoktu. Yalnız cesaretine ve Hunların kudretine güveniyordu. Zerre kadar tereddüt etmedi. Fakat şehirdekiler Hunlara gülüyorlardı.</span></p>
			<p class="Temel-Paragraf"><span class="Normal char-style-override-2">Attilâ’nın şehri zaptetmek için hergün yaptığı müteaddit hücumlar muvaffakıyetsizlikle neticeleniyordu.</span></p>
			<p class="Temel-Paragraf"><span class="Normal char-style-override-2">Böyle üç ay geçti.</span></p>
			<p class="Temel-Paragraf"><span class="Normal char-style-override-2">Sıcaklar bastırmış, artık kırda yiyecek içecek de kalmamıştı. Fakat Aetyüs’ün Şarkî Roma’dan istediği imdat kuvvetleri İtalya’ya çıkıyordu. Hattâ İmparator Marsi­yen’in Panoni’ye inerek Hunların hatt-ı ric’atını keseceği de şâyî oldu.</span></p>
			<p class="Temel-Paragraf"><span class="Normal char-style-override-2">O zaman Hunlara tabiatın fevkinde bir kudret geldi. Attilâ Akile’yi zabtetmeğe azmetti.</span></p>
			<p class="Temel-Paragraf"><span class="Normal char-style-override-2">Dehâsı cehennemî bir makine gibi işliyor ve gayrı mümkün şeyleri öğretmek için, muhayyirü’l-ukûl bir kudret gösteriyordu.</span></p>
			<p class="Temel-Paragraf"><span class="Normal char-style-override-2">Bir gün, yanında kumandanlarıyla Akile’nin kaleleri etrafında dolaşıyor ve zerrelere bile dikkat eden ateşîn gözleriyle her tarafı tetkik ediyordu. Birdenbire durdu, parmağını uzatarak yanındakilere birşey gösterdi:</span></p>
			<p class="Temel-Paragraf"><span class="Normal char-style-override-2">- Bakınız şu leyleklere! dedi.</span></p>
			<p class="Temel-Paragraf"><span class="Normal char-style-override-2">Attilâ’nın bu sözünden hiçbirşey anlamayan etrafı, hayret ve sükût içinde Hun hâkanının işaret ettiği noktaya baktılar ve şu manzarayı gördüler: Bir kale harabesinin içine yuva yapmış leylekler, yavrularını sırtlarına alarak kırlara doğru uzaklaşıyorlardı.</span></p>
			<p class="Temel-Paragraf"><span class="Normal char-style-override-2">Attilâ bu manzaraya uzun uzun baktı. Çehresi derin bir tefekkürle kasılmış, yüzünün derisi çatlayacak bir dereceye gelmişti. Hafifçe gülümsedi.</span></p>
			<p class="Temel-Paragraf"><span class="Normal char-style-override-2">Artık çehresi rahatlamıştı. Yanındakilerin yüzlerine ayrı ayrı bakarak:</span></p>
			<p class="Temel-Paragraf"><span class="Normal char-style-override-2">- Bu beyaz kuşlara ehemmiyet veriniz, dedi.</span></p>
			<p class="Temel-Paragraf"><span class="Normal char-style-override-2">Yanındakileri hayretten fazla rahatsız etmemek için devam etti:</span></p>
			<p class="Temel-Paragraf"><span class="Normal char-style-override-2">- Bu beyaz kuşlar ne olacağını hissediyorlar: Bunlar da Akile’nin sakinleridirler, ve şehrin hârab olacağını şimdiden anlayarak hicret ediyorlar. Bu kalelerin hepsi düşecektir.</span></p>
			<p class="Temel-Paragraf"><span class="Normal char-style-override-2">Sözlerinin itimat uyandırması için ilâve etti:</span></p>
			<p class="Temel-Paragraf"><span class="Normal char-style-override-2">- Falcılık yapıyorum zannetmeyiniz. İstikbâli hissetmek kabiliyetinde olan mahlûkat, kat’î bir tehlike karşısında itiyatlarını değiştirirler.</span></p>
			<p class="Temel-Paragraf"><span class="Normal char-style-override-2">Attilâ söylediği şeye bizzat inanıyor mu? Yoksa ordunun kuvve-i mâneviyesini çoğaltmak için mi bu güzel vesileyi icat etti, bilinemez; ancak her iki ihtimalde de bu keşfi dâhiyane idi; zira havadis derhal karargâhta şâyî oldu.</span></p>
			<p class="Temel-Paragraf"><span class="Normal char-style-override-2">Hunlar bu vak’ayı birbirlerine anlattılar ve bir kere daha canlandılar.</span></p>
			<p class="Temel-Paragraf"><span class="Normal char-style-override-2">Artık yeni hücum için her vâsıtaya müracaat ediyorlardı. Makinalar bile yaptılar, çalışıyorlar, çabalıyorlardı...</span></p>
			<p class="Temel-Paragraf"><span class="Normal char-style-override-2">- Akile’yi alacağız! diye haykırışıyorlardı.</span></p>
			<p class="Temel-Paragraf"><span class="Normal char-style-override-2">Bütün dünyâ bu muhasaranın sonunu bekliyordu. Attilâ muvaffak olamazsa mahvolacaktı, muvaffak olursa o zaman da bir «dünyâ fâtihi» unvanını bihakkın kazanacaktı.</span></p>
			<p class="Temel-Paragraf"><span class="Normal char-style-override-2">Attilâ’nın şehre son hücumu korkunçtu. Hunlar, sanki imâl ettikleri vâsıtaların hiç birini kullanmaya lüzum görmüyorlar ve kaleleri tırnaklarıyla sökmek istiyorlardı.</span></p>
			<p class="Temel-Paragraf"><span class="Normal char-style-override-2">Taarruzları öyle dehşetliydi ki, Hunlar, gayelerine vâsıl olmadıkça, aralarında ölenleri kıskanıyorlar, sağ kalmaktan utanarak tabiî kuvvetlerinin bir kaç misli hamlelerle atılıyorlardı.</span></p>
			<p class="Temel-Paragraf"><span class="Normal char-style-override-2">Evvelâ en mühim kulelerden birkaçı düştü. Nehri geçmek için vâsıtaları evvelce hazırlanmış olduğu halde Attilâ, ordusuna sabır tavsiye etti.</span></p>
			<p class="Temel-Paragraf"><span class="Normal char-style-override-2">Bütün kuleler düşünce, Akile, mağrur şehir nihayet teslim işareti vermişti.</span></p>
			<p class="Temel-Paragraf"><span class="Normal char-style-override-2">Attilâ, generallerine dedi ki:</span></p>
			<p class="Temel-Paragraf"><span class="Normal char-style-override-2">- Ne olursa olsun bu Akileliler kahraman insanlardır; onların şehirlerine galip bir ordunun tantanasıyla girmeyelim ve zaten kırılmış kalplerini bir kat daha rencide etmeyelim. Ben şehre yapayalnız gitmek istiyorum.</span></p>
			<p class="Temel-Paragraf"><span class="Normal char-style-override-2">Maiyetindekiler, Attilâ’nın bu cesaretini mecnûnâne bulmuşlardı. Bâzı şeyler söyleyerek itiraz ettiler ve hâkana anlattılar ki, aylardan beri kinden ve garezden köpüren Akileliler, bu ulüvvücenapın kıymetini anlayacak ka­dar şuurlu değildirler ve bu fırsatı asla kaçırmayarak en büyük ve kudretli düşmanlarına mutlaka fenalık edeceklerdir.</span></p>
			<p class="Temel-Paragraf"><span class="Normal char-style-override-2">Attilâ, hiçbirini dinlemedi ve tek başına şehre girdi. Sokaklar ıssızdı, memleket ve ahâli evlere kaçmışlar, yağma ve katliâm korkusuyla her yeri boş bırakmışlardı.</span></p>
			<p class="Temel-Paragraf"><span class="Normal char-style-override-2">Attilâ şehirde ilerliyor ve hiç bir zulüm yapılmayacağını temin etmek için bir muhatap arıyordu.</span></p>
			<p class="Temel-Paragraf"><span class="Normal char-style-override-2">Ansızın, bir köşe başında, karşısına bir değil elli muhatap çıktı. Bunlar müsellâh ve gözleri parlak, teslimin zilletini kabul etmemek için mücâdeleye hazırlanmış, kendilerini fedaya müheyya görünen adamlardı.</span></p>
			<p class="Temel-Paragraf"><span class="Normal char-style-override-2">Attilâ’yı görünce şaşırdılar. Onu tanımamışlardı. Fakat, tek başına yürüyen ve tepeden tırnağa kadar vücûdunun her cüz’ünde hârikaların işaretlerini taşıyan bu fevkalâde adamın ilk tesirine mağlûp oldular.</span></p>
			<p class="Temel-Paragraf"><span class="Normal char-style-override-2">Attilâ durdu. Zırhlı vücutları delecek kadar metin gözlerinde hiç bir korku yoktu. Karşısındakilere temiz, açık, cesur gözlerle bakıyordu. Bir elini kılıcına dayamıştı.</span></p>
			<p class="Temel-Paragraf"><span class="Normal char-style-override-2">Akilelilerde hafif bir hareket oldu. İçlerinden biri hafif bir sesle bir şeyler söyledi. Fakat diğer biri, uzun boylu ve sağlam yapılı, sol yanağında bir yara izi bulunan ve gözlerinin yarısını örtecek kadar şişmiş kapaklar altından, müthiş bir garezle bakan bir tanesi ileri atıldı, yanındakilere haykırdı ve kılıcını çekerek Attilâ’ya doğru yürüdü.</span></p>
			<p class="Temel-Paragraf"><span class="Normal char-style-override-2">Ötekilerin hepsi de kılıçlarını çekmişlerdi, fakat bir şey bekliyorlarmış gibi hareketsizdiler</span></p>
			<p class="Temel-Paragraf"><span class="Normal char-style-override-2">Attilâ, hafifçe gülümsedi. Yüzünde ulvî ve tatlı bir mânâ parlamıştı. Kılıcını ağır ağır çekti. Ağzına götürdü ve dişlerinin arasına aldı. Sonra kollarını açtı. Göğsünü ileri çıkardı ve ona doğru, gayet sakin bir adım attı: «Vurun!» demek istiyordu.</span></p>
			<p class="Temel-Paragraf"><span class="Normal char-style-override-2">Elli adamdan hiç biri kımıldanamamıştı. Yalnız o şiş gözlü adam, kılıcı tutan kolunu geriye çekmiş ve bunu Attilâ’ya saplamak istemişti.</span></p>
			<p class="Temel-Paragraf"><span class="Normal char-style-override-2">Hun hâkanı geri çekileceği yerde, ağzında kılıçla, herifin üzerine öyle bir yürüyüş yürüdü ki, o da dâhil olduğu halde, elli kişi bir anda üzerlerine bir kale yıkılıyormuş gibi evvelâ iki kat eğildiler, sonra yere çöktüler ve nihayet birbirlerini ânî surette taklit ederek hep birden yüzükoyun yattılar.</span></p>
			<p class="Temel-Paragraf"><span class="Normal char-style-override-2">Attilâ bir kaçının sırtına basarak yürüdü. Köşeyi dönünceye kadar adamlardan hiçbiri ayağa kalkmamıştı.</span></p>
			<p class="Temel-Paragraf"><span class="Normal char-style-override-2">Hunların hâkanı, kılıcını kınına koyarak hiç bilmediği sokaklarda bakınarak ilerledi ve şehrin dışına çıkıncaya kadar kimseye rastlamadı.</span></p>
			<p class="Temel-Paragraf"><span class="Normal char-style-override-2">Hunlar ondan sonra şehre girdiler.</span></p>
			<p class="Temel-Paragraf"><span class="Normal char-style-override-2">Bâzı Fransız müverrihlerinin, sebepleri kolayca tahmin edilebilecek bir tarafgirlikle, Attilâ’nın bu şehri yağma ve tahrip ettiği hakkındaki iddiaları doğru değildir. Attilâ, her vakitki gibi yağmayı ve katliâmı şiddetle menetmişti, ancak hâlâ yatışmayan kinlerle mukavemet edenleri ve mezbuhâne bir müdâfaada ısrar edenleri tenkil etmekte bir saniye tereddüde düşmemiştir.</span></p>
			<p class="Temel-Paragraf"><span class="Normal char-style-override-2">Bunların arasında, bir ev halkının sekiz saat süren mukavemeti, unutulmayacak şeydi. Evin içindekiler, katliâm korkusuyla kapıyı bacayı kilitlemişler, sokağa giren ve pencerenin önünden geçen Hunların üstüne ağır taş parçaları atıyorlardı.</span></p>
			<p class="Temel-Paragraf"><span class="Normal char-style-override-2">İki Hun yaralanmıştı. Bir tanesi iki saat sonra öldü. Hunlar evin kapısını parçalamak için saatlarca uğraşmışlardı.</span></p>
			<p class="Temel-Paragraf"><span class="Normal char-style-override-2">Attilâ haber aldı ve atıyla evin önüne geldi. Pencerelerde erkek, kadın, çocuk başları kaynaşıyor ve hepsi, tehdide benzeyen çığlıklarla haykırıyorlardı.</span></p>
			<p class="Temel-Paragraf"><span class="Normal char-style-override-2">Attilâ Hunlara bağırdı:</span></p>
			<p class="Temel-Paragraf"><span class="Normal char-style-override-2">- Biraz durunuz!</span></p>
			<p class="Temel-Paragraf"><span class="Normal char-style-override-2">Sonra bir yerli tercüman vâsıtasıyla ev halkına sordu:</span></p>
			<p class="Temel-Paragraf"><span class="Normal char-style-override-2">- Neden korkuyorsunuz?</span></p>
			<p class="Temel-Paragraf"><span class="Normal char-style-override-2">- Hiç birşeyden! cevabını verdiler.</span></p>
			<p class="Temel-Paragraf"><span class="Normal char-style-override-2">- Neden askerlerimi yaraladınız?</span></p>
			<p class="Temel-Paragraf"><span class="Normal char-style-override-2">- Düşman oldukları için.</span></p>
			<p class="Temel-Paragraf"><span class="Normal char-style-override-2">- Evinize kapanmakta ne fayda umuyorsunuz? Askerlerimizin intikamın almak benim için çok kolaydır. Evinizi ateşe veririm.</span></p>
			<p class="Temel-Paragraf"><span class="Normal char-style-override-2">- Yapamazsın.</span></p>
			<p class="Temel-Paragraf"><span class="Normal char-style-override-2">Attilâ askerlerine emretti:</span></p>
			<p class="Temel-Paragraf"><span class="Normal char-style-override-2">- Kapıyı kırınız, içeri giriniz, ellerinize bir damla kan sürülmeden bu adamları tevkif ediniz, katil muhakeme olunacaktır.</span></p>
			<p class="Temel-Paragraf"><span class="Normal char-style-override-2">İki dakika geçmeden evin kapısı çatırdayarak boylu boyuna arkaya devrilmişti. Mızraklı Hunlar içeriye doldular. Bir vaveyla koptu. Camlar şangırdıyor ve kırılıyordu.</span></p>
			<p class="Temel-Paragraf"><span class="Normal char-style-override-2">Pencereden bir Hun başını uzatarak haykırdı:</span></p>
			<p class="Temel-Paragraf"><span class="Normal char-style-override-2">- Hücum ediyorlar, teslim olmuyorlar, hepsinin ellerinde...</span></p>
			<p class="Temel-Paragraf"><span class="Normal char-style-override-2">Sözünü bitirmeden başı pencereden aşağı sarktı... Arkasından vurmuşlardı. </span></p>
			<p class="Temel-Paragraf"><span class="Normal char-style-override-2">Beş dakika içinde ev halkından bir kişi sağ kalmadı.</span></p>
			<p class="Temel-Paragraf"><span class="Normal char-style-override-2">Attilâ, mukavemette şehrin inadını temsil ve ocaklarını bir vatan parçası gibi müdâfaa eden bu insanların cenazelerine şehirde büyük bir ihtifal yaptırdı.</span></p>
			<p class="Temel-Paragraf"><span class="Normal char-style-override-2">Kendisi bizzat merasime iştirak etti ve atının üstünde Akilelilere haykırdı:</span></p>
			<p class="Temel-Paragraf"><span class="Normal char-style-override-2">- Kahraman millet! Matemine iştirak ettiğim bu büyük aile, Akile şehrinin müdâfaası kadar şanlı bir celâdet gösterdi. Bu dünyanın hiçbir fâtihi Akile’nin yüksek kalelerini deviremezdi. Hiç bir kahramana bu şeref mukadder değildi, surlarınızın önünden nice büyük cengâverlerin münhezîmen döndüklerini biliyorum. Attilâ’nın ve Hunların şehrinizi zaptetmeleri gururunuza dokunmasın. Çünkü bizim vatanımız dünyâdır ve her tarafı zapte­de­ce­ği­mize imânımız var, bize toprağını teslim etmeyen hangi düşmanımız var ki onlara gıpta edebilesiniz?</span></p>
			<p class="Temel-Paragraf"><span class="Normal char-style-override-2">Akile’nin Hunlar tarafından işgal edildiğini haber alan bir çok İtalyan şehirleri harb etmeden kapılarını Attilâ’ya açtılar. Venedik ve Milân da Attilâ’nın hâkimiyeti altında idi.</span></p>
			<p class="Temel-Paragraf"><span class="Normal char-style-override-2">Attilâ bir gün Milân’da gezinirken maskaraca bir tablo gördü: Yaldızlı tahtlara oturmuş iki imparator, sırmalı mantoları ve elmaslı taçlarıyla, kendilerine secde eden bir halkın tâzimâtını kabul ediyorlardı. Bu halkın Hunlar olup olmadığını tarih iyice tasrih etmiyor, fakat Attilâ bu tabloyu sildirdi. Altın tahtlara kendisini oturttu ve arkalarında torbalar taşıyan Roma imparatorlarının, Hun hâkanına altınlar yağdırarak ayaklarına kapanmasını resmettirdi.</span></p>
			<p class="Temel-Paragraf"><span class="Normal char-style-override-2">Artık Hun istilâsı tehlikesi İtalya’nın kalbini tehdit ediyordu.</span></p>
			<p class="Temel-Paragraf"><span class="Normal char-style-override-2">Roma telâşa düştü. İmparator, Senato ve halk, Atti­lâ’ya serfürû etmekten başka çâre olmadığı noktasında ittifak ettiler. İstirham, tazmînat, tâvizât, ne olursa olsun, cihangiri tatmin edecek her vâsıta ile Roma’yı kurtarmaktan başka çâre göremiyorlardı.</span></p>
			<p class="Temel-Paragraf"><span class="Normal char-style-override-2">Bütün bu vak’alara şahit olan vak’anüvis Prosper Dakiten diyor ki:</span></p>
			<p class="Temel-Paragraf"><span class="normal-italik char-style-override-2">«İmparator, Senato, halk, bütün müzâkere ve istişarelerinin sonunda bu büyük Hâkan ile sulh akdetmeyi muvafık buldular.»</span></p>
			<p class="Temel-Paragraf"><span class="normal-italik char-style-override-2"/></p>
			<p class="Temel-Paragraf"><span class="Normal char-style-override-2">O zaman Roma’da makam-ı ruhanîyi «büyük» olarak telkîb edilen Leon işgal ediyordu. Bütün İtalya, halâsını bu tesirli şahsiyetten bekledi. Müthiş Attilâ ile temasında bu adamın emsalsiz dirayetinden, vukufundan, manevî sıhhatinden pek çok şey ümit ediliyordu.</span></p>
			<p class="Temel-Paragraf"><span class="Normal char-style-override-2">Attilâ Po nehrini geçmeden evvel, Roma elçileri Man­tu civarına vâsıl oldular.</span></p>
			<p class="Temel-Paragraf"><span class="Normal char-style-override-2">Attilâ Roma’nın ayaklarına kapanacağını haber alınca gülümsedi:</span></p>
			<p class="Temel-Paragraf"><span class="Normal char-style-override-2">- Gelsinler, dedi, zavallı Roma! Bu ne sükût?</span></p>
			<p class="Temel-Paragraf"><span class="Normal char-style-override-2">Kapitol, kendisini kurtarmak için, tarihte ilk defa bu zelîl vâsıtaya müracaat ediyor.</span></p>
			<p class="Temel-Paragraf"><span class="Normal char-style-override-2">Bu, Attilâ’da o kadar nefret husule getirmişti ki, merhametine bile mâni oluyordu. Mâmaafih elçileri nezâketle kabul etti.</span></p>
			<p class="Temel-Paragraf"><span class="Normal char-style-override-2">Leon, altınlarla işlenmiş ipek bir elbise giymişti. Attilâ’nın huzuruna girer girmez, yere doğru bir hareket yaparken, civanmerd Hun hâkanı ruhanîyi kollarının altından tutarak kaldırdı ve tâzimâtında mübalâğaya düşmek zilletinden onu kurtardı.</span></p>
			<p class="Temel-Paragraf"><span class="Normal char-style-override-2">İhtiyar Leon, tepeden tırnağa kadar râşeden ibaretti. Kirpikleri, dudağı, sesi, omuzları, elleri, dizleri titriyordu. Yüzü bembeyazdı. Gözlerinin dibinde yaşlar vardı. İri bir damla, gözlerinin altından yürüyerek çenesini kaplayan kıl yığınına karıştı. </span></p>
			<p class="Temel-Paragraf"><span class="Normal char-style-override-2">- Senden gufran istiyoruz! diye başladı.</span></p>
			<p class="Temel-Paragraf"><span class="Normal char-style-override-2">Sen Pol ve Sen Piyer’in ruhuna bir ilâhî tertip eder gibiydi, belki de kendini huzûr-ı ilâhîde farzediyordu.</span></p>
			<p class="Temel-Paragraf"><span class="Normal char-style-override-2">Attilâ’nın bakışlarına merhamet ve şefkat doldu...</span></p>
			<p class="Temel-Paragraf"><span class="Normal char-style-override-2">Leon sesine kuvvet vermek için o kadar cehdediyordu ki, zayıf göğsündeki ihtilâçlardan derûnî gayreti anlaşılıyordu.</span></p>
			<p class="Temel-Paragraf"><span class="Normal char-style-override-2">- Roma senin elinde! dedi. Yutkundu, ilâve etti:</span></p>
			<p class="Temel-Paragraf"><span class="Normal char-style-override-2">- Ve bütün İtalya!</span></p>
			<p class="Temel-Paragraf"><span class="Normal char-style-override-2">Sonra sustu. Bu sükût Roma satvetinin yıkılışını ne güzel ve ne kuvvetli temsil ediyordu. Devam etti:</span></p>
			<p class="Temel-Paragraf"><span class="Normal char-style-override-2">- O Roma ki...</span></p>
			<p class="Temel-Paragraf"><span class="Normal char-style-override-2">Öksürdü.</span></p>
			<p class="Temel-Paragraf"><span class="Normal char-style-override-2">Tekrar etti:</span></p>
			<p class="Temel-Paragraf"><span class="Normal char-style-override-2">- O Roma ki.... Havarîlerimizin merkadleri oradadır.</span></p>
			<p class="Temel-Paragraf"><span class="Normal char-style-override-2">Sonra dudakları kımıldadı, fakat sesi çıkmadı. Gâliba: «Sen Pol» ve «Sen Piyer» isimlerini telâffuz ediyordu; gâliba onu bir duâ takip etti; gâliba kılıcı Attilâ tarafından kırılmış âciz ve mağlûp bir kavmin rûhâniyetlerden istimdadını temsil ediyordu.</span></p>
			<p class="Temel-Paragraf"><span class="Normal char-style-override-2">- O Roma ki... diye devam etti, kahramanlarının merkadleri de oradadır.</span></p>
			<p class="Temel-Paragraf"><span class="Normal char-style-override-2">Artık nefes alamıyor, bir füc’eden, bir felçten veya bir kalb buhranından kurtulmak için sık sık soluyordu. Başını arkasına dayadı ve ağzını açtı. Gözlerinden yaşlar bol bol akıyordu. Yanında duran iki elçi, Attilâ’ya son derece istimdatkâr nazarlarla bakarak Papa’nın üstüne eğildiler. İhtiyara su getirildi.</span></p>
			<p class="Temel-Paragraf"><span class="Normal char-style-override-2">Attilâ susuyor ve hareket etmiyor, bu adamı kâh nefret ve kâh merhametle seyrediyordu.</span></p>
			<p class="Temel-Paragraf"><span class="Normal char-style-override-2">Papa biraz canlandı ve devam etti:</span></p>
			<p class="Temel-Paragraf"><span class="Normal char-style-override-2">- Beni Roma halkı gönderdi. </span></p>
			<p class="Temel-Paragraf"><span class="Normal char-style-override-2">Sonra, biraz daha canlanarak:</span></p>
			<p class="Temel-Paragraf"><span class="Normal char-style-override-2">- Beni imparator gönderdi, dedi ve nihayet ilk kuvvetlerini bularak:</span></p>
			<p class="Temel-Paragraf"><span class="Normal char-style-override-2">- Beni Senato gönderdi, dedi. </span></p>
			<p class="Temel-Paragraf"><span class="Normal char-style-override-2">Ve ilâve etti:</span></p>
			<p class="Temel-Paragraf"><span class="Normal char-style-override-2">- Senden af istiyorlar.</span></p>
			<p class="Temel-Paragraf"><span class="Normal char-style-override-2">Gene bir sükût oldu. Attilâ gene bir şey söylemiyordu. Papa titreyerek ayağa kalktı ve hürmetle sözlerine devam etti:</span></p>
			<p class="Temel-Paragraf"><span class="Normal char-style-override-2">- İstediğin kadar tazminât, istediğin kadar tâvizât, istediğin kadar hâkimiyet...</span></p>
			<p class="Temel-Paragraf"><span class="Normal char-style-override-2">Attilâ kolunun ağır bir hareketiyle ihtiyara oturmasını işaret etti. Sonra Hunların hâkanı ateş dolu sesiyle, fakat ağır ağır şu cevabı verdi:</span></p>
			<p class="Temel-Paragraf"><span class="Normal char-style-override-2">- İhtiyar!... Sen bütün Roma’sın. Kavmini senin kadar hiç kimse güzel temsil edemez. Etleri çürümüş ve kemikleri kakırdamış bir kavmi temsil ederken, sen onlardan fazla bir şeyi hâizsin: Mâneviyet. Fakat Roma’da bu da kalmamıştır. Beni dâima bir vahşi olarak âleme tanıtmak isteyen senin yalancı mütefekkirlerin, ihtimâl ki yarın birer yalancı müverrih kesilerek, düzenbaz kalemleriyle benden intikam almak isteyeceklerdir. İhtimal ki Roma’ya karşı göstereceğim müsamahayı bile tamâmiyle itiraf edemeyeceklerdir. Olsun. Zulümde de, merhamette de ilâhlara mahsus bir ölçü takip eden Attilâ, Roma’nın kendi kendine can çekişmesine ve mev’ut eceliyle ölmesine müsâade edecektir. İtalya’yı affediyorum.</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2">Papa, ihtimâl Attilâ’nın ayaklarına kapanmak için tekrar yerinden kalkıyordu. Attilâ bir işaretle bunu menetti ve söyledi:</span></p>
			<p class="Temel-Paragraf"><span class="Normal char-style-override-2">- Hayır! Teşekkür etme ki, eğer gufranım bir fazîlet tecellîsi ise en küçük mükâfatını bile görmüş olmayayım.</span></p>
			<p class="Temel-Paragraf"><span class="Normal char-style-override-2">Papa’nın dudakları kımıldıyor ve göğsünde rahat bir teneffüsün hareketleri beliriyordu.</span></p>
			<p class="Temel-Paragraf"><span class="Normal char-style-override-2">Roma, senevî muayyen bir tazminatı kabul etti ve Attilâ, İtalya topraklarını ihtiyarıyla terketmek üzere, 6 Haziran’da müsâleha aktolundu.</span></p>
			<p class="Temel-Paragraf"><span class="Normal char-style-override-2">O gün Sen Pol ve Sen Piyer günüydü. Romalılar kiliselere, Havarîlerin önüne diz çöktüler, şükranlarını edâ ediyorlardı. Hakikatta bu şükranların en hakikî muhatabı, âlicenap ve kahraman Hun hâkanıydı: Attilâ.</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2">Attilâ, sulh aktolunduktan sonra memleketine dönerken, Hun payitahtından iki mühim haber almıştı. Biri Onorya’dandı. Sâîler onun bir mektubunu getirmişlerdi. Hun hâkanı şu satırları okudu:</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="normal-italik char-style-override-2">“Attilâ!</span></p>
			<p class="Temel-Paragraf"><span class="normal-italik char-style-override-2">“Atının, İtalya topraklarını çınlatan muzaffer nallarının sesini tâ buradan duyuyorum. Kayserler diyarı da nihayet sana râmoluyor ve Avrupa’daki fütuhatını, cenupta birbirini velyeden zaferlerini, İskender’in bile kıskanabilecek olduğu, muazzam bir şân ve şerefle tamamlıyorsun. «Kalbim iftihar ve sevinçle doludur.» diyecek olursam, hakikatin yarısını söylemiş olurum. Çünkü senin İtalya seferin benim kalbimi ikiye ayırdı: Bir parçası kahramanlar kahramanı âşıkımın zafer sevinçleriyle doludur; fakat heyhat, ikinci yarısı, Attilâ’nın asla iştirak edemeyeceği bâzı acı duyguların istilâsı altındadır ki, bu satırları bana yazdırıyor.</span></p>
			<p class="Temel-Paragraf"><span class="normal-italik char-style-override-2">«Attilâm! Bu harp bana her günkünden ziyâde bir Romalı kadın olduğumu hatırlattı. Valantinyen’i bir kötürüm gibi Raven’den Roma’ya taşıdıklarını burada haber aldığım gün, saatlerce ağladım. Çocukluk senelerimin uzak ve derin hâtıralarına karışmış, uykuya dalmış ve uyudukça, benim haberim olmadan büyümüş ve kuvvetlenmiş bir duygu, ruhumda birdenbire yükseliverdi: Kardeş muhabbeti! Sonra bu, süratle, birçok yeni hisler doğurarak dal budak saldı; aile muhabbeti, memleket muhabbeti, vatan muhabbeti.</span></p>
			<p class="Temel-Paragraf"><span class="normal-italik char-style-override-2">“Oh! Senin İtalya topraklarında her zaferin, beni sevincin ve kederin en şiddetlileri arasında çırpındırdı. Kalbimin iki yarımları biribirini parçalıyorlar ve ayrılmak istiyorlardı. Sen, Gol seferinde Aetyüs’le karşı karşıya çarpıştığın zamanlar bu azabı duymamıştım, zira bu şımarık serdardan Raven sarayı kadar ben de nefret ederdim ve onun sana galebe edememesine pek çok sevinmiştim. Fakat bu defa, Raven’en Roma’ya taşınan biraderimin, gözyaşları dökerek inlediğini ve bana: Gel! Onorya, gel! Beni teselli et! dediğini rüyamda görünce, zavallı kardeşimin düşmanının metresi olmak beni tasavvurumun fevkinde bir azaba düşürdü. Hun payitahtı, senin sarayın, bana düşman gözleriyle bakan adamların, kraliçenin ayıplayıcı bakışları, her şey korkunç görünüyordu, gündüzleri bile koyu bir karanlık her tarafımı sıkıyor ve beni eziyordu. Bundan kurtulmak için bir karar vermeseydim ölebilirdim, ölebilirdim.</span></p>
			<p class="Temel-Paragraf"><span class="normal-italik char-style-override-2">“Attilâm, bu kararı sana danışmadan vermeğe mecbur olmak beni çok me’yus etmiştir. Ancak bu zarurîydi ve sen bu satırları okurken ben gene bir takım desiselere müracaat mecburiyetinin elemiyle Hun topraklarını terketmiş, belki de gizlice, Roma’ya vâsıl olmuş bulunuyorum. Emin ol ki bu, ne bir aşk sevkülceyşinin icabettirdiği işvebâzâne bir firardır, ne de herhangi siyasî bir tertibin neticesidir. Her şeyden, bilhassa kadınlardan şüphe eden ince ve ulvî ruhun, bu iki ihtimâlin hiçbiri üzerinde zerre kadar durmasın. Beni müsterih eden nokta şudur ki, Attilâm Onorya’nın yerinde olsaydı o büyük kalbi ve hârikalı zekâsıyla bundan başka türlü hareket edemezdi.</span></p>
			<p class="Temel-Paragraf"><span class="normal-italik char-style-override-2">“Nihayet, mühlik bir hastalığın pençesinde bulunan zavallı Kerka’yı vücudumla bîhuzûr etmemek arzusu da kararıma ayrıca kuvvet verdi.</span></p>
			<p class="Temel-Paragraf"><span class="normal-italik char-style-override-2">“Attilâm! Roma’ya ister zaferle, ister bir misafir gibi gel, seni Onorya’nın kolları karşılayacaktır. Koynumu sana hazırlıyorum. Gel! Mutlaka gel! Eğer beraberinde sulh de getirirsen Onorya sana câriye olacaktır.</span></p>
			<p class="Temel-Paragraf"><span class="normal-italik char-style-override-2"/></p>
			<p class="Temel-Paragraf"><span class="normal-italik char-style-override-2">«Ey benim güneşim! Roma’nın üstünde doğ! Tâ ki ağlayan gözlerimin yaşları senin hararetinle tebahhur etsin!...</span></p>
			<p class="Temel-Paragraf"><span class="normal-italik char-style-override-2">Onoryan»</span></p>
			<p class="Temel-Paragraf"><span class="Normal char-style-override-2">Attilâ bu mektubu okuduktan sonra gözlerini kapadı ve bir dakika hareketsiz durdu. Ondan sonra tabiî hayâtına devam etti. Herşeyi unutmuş gibiydi.</span></p>
			<p class="Temel-Paragraf"><span class="Normal char-style-override-2">Henüz İtalya topraklarından çıkmadan evvel, sâîler Attilâ’ya Kerka’nın ölümü haberini de getirdiler. Mektubunda Onorya’nın hasta olduğunu haber verdiği kraliçe, kırk gün yatakta kaldıktan sonra vefat etmişti.</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2">Attilâ Alp tarîkıyla memleketine dönüyordu. Avgus­ta şehrinden at üstünde, ağır ağır geçerken, halk arasından ince bir ses yükseldi:</span></p>
			<p class="Temel-Paragraf"><span class="Normal char-style-override-2">- Attilâ! Dur! Attilâ!</span></p>
			<p class="Temel-Paragraf"><span class="Normal char-style-override-2">Bu bir kadın sesiydi ve halk safları arasından sarı saçlı, pembe beyaz, parlak mavi gözlü, son derece güzel bir kız Attilâ’nın yolu üstüne atıldı, hayvanının önünde durdu, kollarını ileri uzatarak tekrar etti:</span></p>
			<p class="Temel-Paragraf"><span class="Normal char-style-override-2">- Attilâ! Dur!</span></p>
			<p class="Temel-Paragraf"><span class="Normal char-style-override-2">Ahâli safları büyük bir hayretle kımıldanmış, mırıltılar yükselmiş, sonra derin bir sükût ortalığı kaplamıştı.</span></p>
			<p class="Temel-Paragraf"><span class="Normal char-style-override-2">Hun hâkanı, atını durdurdu.</span></p>
			<p class="Temel-Paragraf"><span class="Normal char-style-override-2">Bir suikast ihtimalinden korkan generalleri, atlarının üstünde ellerini kılıçlarının kabzalarına götürmüşler, ileri doğru meyletmişlerdi.</span></p>
			<p class="Temel-Paragraf"><span class="Normal char-style-override-2">Güzel sarışın kız, bir Cermen şîvesiyle şunları söyledi:</span></p>
			<p class="Temel-Paragraf"><span class="Normal char-style-override-2">- Büyük hâkan! Dünyâ imparatoru! Seninle beş dakika görüşmek istiyorum, ya kabul et yahut hayvanınla beni çiğne geç!</span></p>
			<p class="Temel-Paragraf"><span class="Normal char-style-override-2">Attilâ dikkatle baktı: Sarışın kız, büyük bir heyecan içinde, bembeyaz esvâbiyle, rüzgârda sallanan mendil gibi titriyordu ve mütekebbir gözlerinde bu yalvarışının kaybettiremediği tabiî bir kibarlık ve azamet vardı. Sarı saçları öğle güneşiyle o kadar parlıyordu ki, başına alevden bir miğfer giymiş gibi, yüzüne bakanların gözlerini kamaştırıyordu.</span></p>
			<p class="Temel-Paragraf"><span class="Normal char-style-override-2">Attilâ, dik vücudu kımıldamadan ve gözlerini kırpmadan, yalnız dudaklarının hareketiyle:</span></p>
			<p class="Temel-Paragraf"><span class="Normal char-style-override-2">- Karargâha geliniz! dedi.</span></p>
			<p class="Temel-Paragraf"><span class="Normal char-style-override-2">Sonra, yolun kenarına çekilen sarışın kıza bir daha hiç bakmadan, atını sürdü.</span></p>
			<p class="Temel-Paragraf"><span class="Normal char-style-override-2">Attilâ ve karargâhı geceyi o şehirde geçirecekti. Büyük bir binayı muvakkaten işgal ettiler.</span></p>
			<p class="Temel-Paragraf"><span class="Normal char-style-override-2">Yarım saat sonra Attilâ’ya sarışın kızın geldiği haber verildi ve huzuruna çıkarıldı.</span></p>
			<p class="Temel-Paragraf"><span class="Normal char-style-override-2">İki nöbetçinin ortasında idi:</span></p>
			<p class="Temel-Paragraf"><span class="Normal char-style-override-2">- Bizi yalnız bıraksınlar! dedi.</span></p>
			<p class="Temel-Paragraf"><span class="Normal char-style-override-2">Nöbetçiler çekildiler.</span></p>
			<p class="Temel-Paragraf"><span class="Normal char-style-override-2">Sarışın kız, heyecanından hiç birşey kaybetmiş olmadan, tiz ve ahenkli bir sesle anlattı:</span></p>
			<p class="Temel-Paragraf"><span class="Normal char-style-override-2">- Ben Gol’den geliyorum ve seni bulmak için aylardan beri dağlar taşlar aştım. Sen Meç’e girdiğin vakit ben orada idim. Anam babam orada öldüler.</span></p>
			<p class="Temel-Paragraf"><span class="Normal char-style-override-2">Ben kızım, kimsesiz ve yalnızım. Seni evvelce orada görmemiştim, tanımazdım, fakat bulûğumdan sonra rü­ya­larıma tıpkı sana benzeyen bir kahraman girerdi. Ve ben, kimseye söylemeden, için için bu kahramanı severdim; emindim ki, günün birinde bu kahramana tesadüf edeceğim ve hakikate kavuşacağım. O kahraman sensin. Ben bir asilzadeyim, fakat senin sarayında bir nedîme olmaya razıyım. Beni de beraber götürür müsün?</span></p>
			<p class="Temel-Paragraf"><span class="Normal char-style-override-2">Kızın gözleri yaşarıyordu. Her harikulâde şeyin tehyîc ettiği Attilâ, titreyen bir sesle sordu:</span></p>
			<p class="Temel-Paragraf"><span class="Normal char-style-override-2">- Senin ismin ne?</span></p>
			<p class="Temel-Paragraf"><span class="Normal char-style-override-2">- İldiko!</span></p>
			<p class="Temel-Paragraf"><span class="Normal char-style-override-2">- Kimsesiz misin?</span></p>
			<p class="Temel-Paragraf"><span class="Normal char-style-override-2">- Evet. Ailem Meç mezarlıklarında kaldı.</span></p>
			<p class="Temel-Paragraf"><span class="Normal char-style-override-2">- Sen Cermen misin?</span></p>
			<p class="Temel-Paragraf"><span class="Normal char-style-override-2">- Ben kendimi öyle addederim; mamafih babam Ren maverasındaki Frank prenslerinden biriydi; Burgontlar­dan bir kadın sevdi, aldı. Ben onların çocuğuyum. Babam, sen Meç’i muhasara ettiğin vakit harp ederken öldü. Mükemmel bir cengâverdi. Bana kılıç kullanmasını ve ata binmesini o öğretti.</span></p>
			<p class="Temel-Paragraf"><span class="Normal char-style-override-2">- Sen bunları yapar mısın?</span></p>
			<p class="Temel-Paragraf"><span class="Normal char-style-override-2">- Bir Hun kadar.</span></p>
			<p class="Temel-Paragraf"><span class="Normal char-style-override-2">- ……</span></p>
			<p class="Temel-Paragraf"><span class="Normal char-style-override-2">- İstersen kılıcını ver, havada bir sallayayım, hamlelerimi gör, beğeneceksin. </span></p>
			<p class="Temel-Paragraf"><span class="Normal char-style-override-2">- ……</span></p>
			<p class="Temel-Paragraf"><span class="Normal char-style-override-2">- İstersen atını ver, uçurumların üstünden atlayım, en iyi Hun binicileriyle yarış edeyim, görürsün.</span></p>
			<p class="Temel-Paragraf"><span class="Normal char-style-override-2">- Benimle yarış eder misin? </span></p>
			<p class="Temel-Paragraf"><span class="Normal char-style-override-2">- Ederim.</span></p>
			<p class="Temel-Paragraf"><span class="Normal char-style-override-2">- Güzel bir iddia. Kaç yaşındasın?</span></p>
			<p class="Temel-Paragraf"><span class="Normal char-style-override-2">- Tam yirmi.</span></p>
			<p class="Temel-Paragraf"><span class="Normal char-style-override-2">- Oh! Tam hayâl çağı! Bu yaşta ne çok şeyler ümîd edilir, hattâ Attilâ’yı yarışta geçmek bile.</span></p>
			<p class="Temel-Paragraf"><span class="Normal char-style-override-2">Sarışın kız başını silkeleyerek bağırdı:</span></p>
			<p class="Temel-Paragraf"><span class="Normal char-style-override-2">- Ne? Sen beni hayalperest mi sanıyorsun? Zavallı cihangir, ben, gözleri altın yaldızlı tavanlara dalan ve mehtaplı gecelerde tahtırevanların peşinden koşan, âşıkların yanık türkülerini tahayyül eden budala ve tembel bir prenses değilim. Bana babamdan bir at kaldı, ona bindim, dağları taşları aştım, sana geldim. Bunların hepsi hakikattir. Ben hakikate meftunum.</span></p>
			<p class="Temel-Paragraf"><span class="Normal char-style-override-2">- Bunları sana hep hayâl yaptırmış.</span></p>
			<p class="Temel-Paragraf"><span class="Normal char-style-override-2">- Bunların hepsi hakikattir.</span></p>
			<p class="Temel-Paragraf"><span class="Normal char-style-override-2">- Mâmaafih sen şimdi bile rüya içindesin, benim Attilâ olduğuma emin misin? Bu şehrin ismi Avgusta mıdır? Şimdi kilise çanları Allah’tan istimdat ediyorlar, acaba İsâ dünyâya geldiğinden beri iddia ettikleri gibi beş asır olmuş mudur? Bunların hepsine kani misin?</span></p>
			<p class="Temel-Paragraf"><span class="Normal char-style-override-2">- Sihirbaz cihangir! Öyle tesirli söylüyorsun ki, nihayet ben bunların hepsinden şüphe edebilirim, çünkü, nihayet ben bir genç kızım, fakat niçin bana inanmıyorsun sen? Yemîn ederim ki ben iyi kılıç kullanırım, iyi ata binerim ve yemîn ederim ki sen Attilâ’sın.</span></p>
			<p class="Temel-Paragraf"><span class="Normal char-style-override-2">- Peki yavrum, dediğin olsun.</span></p>
			<p class="Temel-Paragraf"><span class="Normal char-style-override-2">- Bana yavrum deme, senin karşında bu kadar küçülmeğe tahammül edemem.</span></p>
			<p class="Temel-Paragraf"><span class="Normal char-style-override-2">- Senin ihtirasların da var demek?</span></p>
			<p class="Temel-Paragraf"><span class="Normal char-style-override-2">- Hem de pek çok. O kadar çok ki senin ihtiraslarından ne bir fazla, ne bir eksik.</span></p>
			<p class="Temel-Paragraf"><span class="Normal char-style-override-2">- Acâib!</span></p>
			<p class="Temel-Paragraf"><span class="Normal char-style-override-2">- Öyle ya... Meselâ sen bana hiç sormuyorsun, bir kere sor bana bakalım, ben seni niçin arayıp buldum?</span></p>
			<p class="Temel-Paragraf"><span class="Normal char-style-override-2">- Söyle bakalım, niçin?</span></p>
			<p class="Temel-Paragraf"><span class="Normal char-style-override-2">- Çünkü seni seviyorum.</span></p>
			<p class="Temel-Paragraf"><span class="Normal char-style-override-2">- Bunu söylemiştin.</span></p>
			<p class="Temel-Paragraf"><span class="Normal char-style-override-2">- Hepsi bu kadarcık değil ama!</span></p>
			<p class="Temel-Paragraf"><span class="Normal char-style-override-2">- Daha var mı?</span></p>
			<p class="Temel-Paragraf"><span class="Normal char-style-override-2">- Var. Ben senin de beni sevmeni istiyorum.</span></p>
			<p class="Temel-Paragraf"><span class="Normal char-style-override-2">- Ümit edebilirsin.</span></p>
			<p class="Temel-Paragraf"><span class="Normal char-style-override-2">- Dahası var.</span></p>
			<p class="Temel-Paragraf"><span class="Normal char-style-override-2">- Onu da söyle.</span></p>
			<p class="Temel-Paragraf"><span class="Normal char-style-override-2">- Ben senin kraliçen olmak istiyorum. Dur, dur. Benimle istihza edeceğini biliyorum. Çünkü sen, şimdi, içinden bugüne kadar senin kraliçen olmak isteyen yüzlerce kadın hatırlıyorsun. Bunlar, kimbilir, nice fedâkârlıklara mukabil bile senin kraliçen olamamışlardır, değil mi?</span></p>
			<p class="Temel-Paragraf"><span class="Normal char-style-override-2">- İyi tahmin ediyorsun.</span></p>
			<p class="Temel-Paragraf"><span class="Normal char-style-override-2">- Ama niçin olamamışlardır, ben sana söyleyeyim mi?</span></p>
			<p class="Temel-Paragraf"><span class="Normal char-style-override-2">- Söyle.</span></p>
			<p class="Temel-Paragraf"><span class="Normal char-style-override-2">- Mutlaka bir takım entrikalar çevirmişler.</span></p>
			<p class="Temel-Paragraf"><span class="Normal char-style-override-2">- Belki entrikalar çevirmişlerdir ama, sebep bu mu bakalım?</span></p>
			<p class="Temel-Paragraf"><span class="Normal char-style-override-2">- Budur</span></p>
			<p class="Temel-Paragraf"><span class="Normal char-style-override-2">- Neden acaba sarışın kız?</span></p>
			<p class="Temel-Paragraf"><span class="Normal char-style-override-2">- Çünkü sen kahramansın, senin mert bir ruhun var.</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2">O zamana kadar genç kız ayakta duruyordu. Yanakları pembeleşmiş, alnının üstünde incecik altın kıllar uçuşuyor, gözleri masum ve fevkattabîa hayallerle yanıyordu.</span></p>
			<p class="Temel-Paragraf"><span class="Normal char-style-override-2">Attilâ ona uzun uzun baktı. Annesiyle babasının vefatından sonra, bu öksüz derin bir keder içinde buruşacak ve ihtiyarlayacak yerde, gençlik onu bir hülya âlemine atmıştı. Tamâmiyle rüya içinde idi ve herşeyi tayf hâlinde görüyordu. Attilâ ona karşı nihayetsiz bir şefkat duydu. Kan ve ölüm işinde pişen ve nihayet kurumaya yüz tutan ruhuna, bu kız öyle bir tazelik ve masumiyet getiriyordu ki, Attilâ birdenbire değiştiğini hissetti.</span></p>
			<p class="Temel-Paragraf"><span class="Normal char-style-override-2">Oturdu ve genç kıza gayet müşfik bir sesle:</span></p>
			<p class="Temel-Paragraf"><span class="Normal char-style-override-2">- İldiko! dedi. Sen de oturmaz mısın? </span></p>
			<p class="Temel-Paragraf"><span class="Normal char-style-override-2">Sonra dizine bir avucunu koyarak ilâve etti: </span></p>
			<p class="Temel-Paragraf"><span class="Normal char-style-override-2">- Gel, istersen dizime otur!</span></p>
			<p class="Temel-Paragraf"><span class="Normal char-style-override-2">- Peki.</span></p>
			<p class="Temel-Paragraf"><span class="Normal char-style-override-2">Genç kız yavaşça geldi, Attilâ’nın dizine oturdu ve bir kolunu onun boynuna dolayarak yüzüne ta yakından baktı...</span></p>
			<p class="Temel-Paragraf"><span class="Normal char-style-override-2">- A! dedi, senin yüzün ne tuhaf!</span></p>
			<p class="Temel-Paragraf"><span class="Normal char-style-override-2">- Neden İldiko?</span></p>
			<p class="Temel-Paragraf"><span class="Normal char-style-override-2">- Senin yüzünde ne çok delik var! Adetâ kafes gibi.</span></p>
			<p class="Temel-Paragraf"><span class="Normal char-style-override-2">- Hele hele.</span></p>
			<p class="Temel-Paragraf"><span class="Normal char-style-override-2">- Gözlerin de öyle ufak ki. Serçe parmağımın ucu kadar.</span></p>
			<p class="Temel-Paragraf"><span class="Normal char-style-override-2">- Yo, o kadar küçük değil.</span></p>
			<p class="Temel-Paragraf"><span class="Normal char-style-override-2">- Vallahi o kadar küçük. Hem de ne kadar esmersin. Fakat güzelsin gene de.</span></p>
			<p class="Temel-Paragraf"><span class="Normal char-style-override-2">Sustular.</span></p>
			<p class="Temel-Paragraf"><span class="Normal char-style-override-2">Genç kız başını Attilâ’nın omuzuna koydu. Derin nefes alıyor ve yutkunuyordu.</span></p>
			<p class="Temel-Paragraf"><span class="Normal char-style-override-2">Gözlerini kapadı.</span></p>
			<p class="Temel-Paragraf"><span class="Normal char-style-override-2">Başı yavaş yavaş Attilâ’nın omuzundan koluna düştü. Bütün vücûdu gevşemişti. Ayakları yerden kesildi ve vücûdunda hareket kalmadı: Uyuyordu!</span></p>
			<p class="Temel-Paragraf"><span class="Normal char-style-override-2">Uyuyor. Attilâ ona hayran hayran baktı. Bu kız onun için yepyeni, garip, anlaşılmaz, tatlı ve derin birşeydi. Birdenbire onu o kadar sevdi ki, hemen kucaklamak ve bağrına basmak istedi. Fakat uyandırmak korkusuyla hiç kımıldamadı.</span></p>
			<p class="Temel-Paragraf"><span class="Normal char-style-override-2">Ne güzel uyuyordu. Yanaklarından kan hafifçe çekilmiş ve yerine bir manolya beyazlığı gelmişti.</span></p>
			<p class="Temel-Paragraf"><span class="Normal char-style-override-2">Dışarıda kilise çanları ötüyor ve esir halk kütleleri arasından derin bir harıltı yükseliyordu. Şehir uğuldadı. Bu, mağlûpların Allah’a yalvardıkları saatti.</span></p>
			<p class="Temel-Paragraf"><span class="Normal char-style-override-2">Attilâ, birçok kadınların kendisi için oldukça büyük maceralara atıldıklarını ve hârikaların cazibesiyle ehemmiyet kazanmak istediklerini görmüştü. Fakat hiç biri bu masum ve garip genç kızın sergüzeşti kadar ona tesîr etmedi. Hem de İldiko, Attilâ’nın bütün İtalya seferinde pek az düşündüğü kadın hâtıralarını birdenbire uyandıracak kadar tesirli olmuştu.</span></p>
			<p class="Temel-Paragraf"><span class="Normal char-style-override-2">Beşinci asır, ister şövalyeleriyle, ister kadınları ve genç kızlarıyla, tam mânâsıyla bir macera ve efsane asrıydı. O devirde bütün insanlar henüz muhayyelerine esirdiler ve birçok vehimleri hakikat zannetmekte en maddî adamlar bile hayâllerine tâbi idiler. İnsanlık ancak müstakbel medeniyetlerin rüyaları içinde idi ve ancak efsanevî emelleri tahakkuk ettiren, hârikalı sergüzeştlerin peşinde koşuyordu. Erkekler, sevdikleri kadınlar için iki dakikada canlarını veriyorlar, memleketleri için harp meydanlarında, destânî kahramanlıklarla ölüme atılıyorlardı. Kadınlar, büyük ihtiraslara zebûn, hedeflerine varmak için karışık entrikalar tertip ediyorlar, yahut erkekleri bile hayrete düşüren maceraların kahramanı oluyorlardı. Adetâ hârika, fevkalâdeliği hissedilmeyecek derecede tekerrür ediyor, bütün insanlarda itiyat hâline geçiyor, basit yaşamak hayreti celbedecek birşey hâline geliyordu.</span></p>
			<p class="Temel-Paragraf"><span class="Normal char-style-override-2">Bununla beraber Attilâ, İldiko’nun macerasını yeni ve müstesna bulmuştu. Öksüz kızın halk arasından ileri atılarak haykırışı bile unutulacak şey değildi. Başkalarında kolayca affedilmeyecek bir kusur telâkki ettiği bu cesaret, sarışın kızda büyük bir meziyet hâlinde görünmüştü.</span></p>
			<p class="Temel-Paragraf"><span class="Normal char-style-override-2">Attilâ kucağında uyuyan İldiko’ya bakarken bunları düşünüyordu. Fakat genç kızın, uyurken takallüs eden yüzünde bâzı incecik fena çizgiler de gördü, bunlar onda, ümit edilmeyecek kadar kuvvetli kin, garez ve hile işaretleriydi.</span></p>
			<p class="Temel-Paragraf"><span class="Normal char-style-override-2">En masum insanlarda bile her türlü kötülüğün tohumları bulunduğuna emîn olan Attilâ, buna hayret etmedi. Henüz genç olduğu için, maharetle idare edildiği takdirde bu kızın tehlikelerine mâni olabileceğini düşündü.</span></p>
			<p class="Temel-Paragraf"><span class="Normal char-style-override-2">Onorya’nın Hun topraklarını terketmesinden ve kraliçenin ölümünden sonra Attilâ’nın yeni bir kadınla meşgul olmağa ihtiyacı da vardı. İldiko’ya karşı gösterdiği zaafın sebepleri arasında bunu da hesaba katmak lâzımdı.</span></p>
			<p class="Temel-Paragraf"><span class="Normal char-style-override-2">Attilâ kadınsız yaşayamazdı. Bu, kadınlar arasında bile o kadar malûm bir şeydi ki, hiçbiri kıskançlık sahnesi yapmaya cesaret edemezler ve ıstıraplarını gizlerler, için için kendilerini avuturlardı. Bu hususta Kerka’nın gösterdiği cesaret, Attilâ’nın çocuklarına zaafını bildiği içindi.</span></p>
			<p class="Temel-Paragraf"><span class="Normal char-style-override-2">İldiko derin bir nefes aldı, kımıldandı ve gözlerini açtı. Evvelâ yüzünü bir hayret kaplamıştı. Attilâ’nın yüzünü görünce gülümsedi ve onun kollarında uyuduğunu hatırlayınca da sevindi.</span></p>
			<p class="Temel-Paragraf"><span class="Normal char-style-override-2">- Uyumuş muyum? dedi.</span></p>
			<p class="Temel-Paragraf"><span class="Normal char-style-override-2">Attilâ da gülümsedi ve samimiyetle cevap verdi:</span></p>
			<p class="Temel-Paragraf"><span class="Normal char-style-override-2">- Uykuda ne kadar güzelsin!</span></p>
			<p class="Temel-Paragraf"><span class="Normal char-style-override-2">Kız canlandı ve doğruldu, gözlerini ovalayarak etrafına bakındıktan sonra başını Attilâ’ya çevirdi:</span></p>
			<p class="Temel-Paragraf"><span class="Normal char-style-override-2">- Biliyor musun, dedi, ne kadar yorulmuşum? Meç’ten buraya tam yirmi sekiz günde geldim. Vakıa yollarda herkes bana güzel muamele etti. Harpte ailemin öldüğünü söylüyordum, bana acıyorlardı. Nereye gittiğimi soruyorlardı, tabiî hepsine ayrı ayrı cevaplar veriyordum ve bunların hiçbiri doğru değildi. Yalnız hepsine senin nerede olduğunu soruyordum. «Akile’yi zabtetti, muhakkak ki Roma’ya girecek!» diyorlardı. Az daha başka bir yoldan dosdoğru Roma’ya gidecektim, fakat biraz sonra Romalıların senden af istediklerini ve sulha can attıklarını öğrendim. Mütekaid bir Frank generali bana senin hangi yollardan döneceğini öğretti. Hiç yanılmamış, seni burada bekledim ve burada buldum.</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2">Attilâ, genç kızın yüzüne bakıyor, fakat sözlerinin çoğunu dinlemeyerek başka şeyler düşünüyordu. Bu kızla evlenmenin neticelerini hesaplıyordu. Bu derece masum görünen, bu kadar genç bir kız, kraliçe olabilir miydi? Ne zararı var? Dünyanın her tarafında kraliçe denilen mahlûk, ancak kralın dişisi olmak itibarıyla bir mevki sahibiydi ve devlet işlerinde hiç bir reyi olmamalıydı? Nerede kadınlar yüksek işlere kanştırılmışsa orada millî felâketler başgöstermişti. Hem zavallı Kerka da millî mes’ele­ler­de rey sahibi değildi, hattâ şahsî olarak bile, alâka göster­mezdi. Çünkü herhangi bir fikrini söylemek bile Atti­lâ’nın zekâsına bir tecâvüz demek olurdu.</span></p>
			<p class="Temel-Paragraf"><span class="Normal char-style-override-2">Attilâ, bir çok defalar dirayet ve tedbir sahibi bir kadının kraliçe olup olamayacağını düşünmüştü; fakat başkalarının reyine müracaat etmeği her zaman bir aciz telâkki ettiği için, zevcelerinde ne malûmat, ne de siyâsî zekâ aramıştı.</span></p>
			<p class="Temel-Paragraf"><span class="Normal char-style-override-2">İldiko’yu tezevvüç etmenin bir mahzuru yoktu. Bir faydası da vardı ki, o da eski zevceleri arasında kraliçe olmak için zuhur edecek rekabet mücâdelelerinin önüne geçmiş olacak ve üzüntüden kurtulacaktı.</span></p>
			<p class="Temel-Paragraf"><span class="Normal char-style-override-2">İldiko Attilâ’nın zaafından cesaret alarak çenesini tuttu ve başını hafifçe sarsarak: </span></p>
			<p class="Temel-Paragraf"><span class="Normal char-style-override-2">- Ne düşünüyorsun? dedi.</span></p>
			<p class="Temel-Paragraf"><span class="Normal char-style-override-2">Attilâ, hissiz cevap verdi:</span></p>
			<p class="Temel-Paragraf"><span class="Normal char-style-override-2">- Bin türlü şey, dedi ve başını çevirmek istedi. </span></p>
			<p class="Temel-Paragraf"><span class="Normal char-style-override-2">Fakat genç kız onun çenesini iki parmağı arasında sıkıştırıyor, yüzünü kendine doğru çeviriyor, gözlerinin içine bakıyor, tecrübeli kadınlara mahsus bir ciddiyetle:</span></p>
			<p class="Temel-Paragraf"><span class="Normal char-style-override-2">- Yemîn ederim ki bana âit şeyler düşünüyorsun! diyordu.</span></p>
			<p class="Temel-Paragraf"><span class="Normal char-style-override-2">Attilâ, bu genç zekânın keşfini inkâra tenezzül etmedi.</span></p>
			<p class="Temel-Paragraf"><span class="Normal char-style-override-2">- Evet, dedi, senin demin bana hayret veren bir arzunu düşünüyordum.</span></p>
			<p class="Temel-Paragraf"><span class="Normal char-style-override-2">Gülümseyerek ilâve etti:</span></p>
			<p class="Temel-Paragraf"><span class="Normal char-style-override-2">- Bu küçücük yavru kız Hunların kraliçesi olsa devlet işleri ne hâle girer dedim...</span></p>
			<p class="Temel-Paragraf"><span class="Normal char-style-override-2">İldiko birdenbire Attilâ’nın boynuna iki kolunu doladı:</span></p>
			<p class="Temel-Paragraf"><span class="Normal char-style-override-2">- Sen beni ne zannediyorsun kuzum? dedi. «Küçücek yavru kız!» bu ne demek a canım?... Evvelâ ben ne küçü­ce­ğim, ne de yavruyum! Ben yirmi yaşındayım. Vakıa senin karşında kendimi biraz çocuklaşmış buluyorum ama, en ihtiyar generallerin bile senin azametin karşısında böyle küçülmezler mi? Devlet işlerine gelince, sen hiç bir kadına, hiçbir kraliçeye bu işleri emânet edemezsin; bu dünyâda sen varken başka hiç kimse yoktur. Fakat... Canım... Farzedelim ki... Sen bu işleri bana tevdî etsen bile, seni utandırmam. Attilâ! Sen beni tanımıyorsun. Fakat... günün birinde, sözüme dikkat et, iyice tanıyacaksın! İyice tanıyacaksın! Zira... ben göründüğüm kadar değilim.</span></p>
			<p class="Temel-Paragraf"><span class="Normal char-style-override-2">İldiko’nun yüzü garip ve karışık mânâlarla dolmuştu. Birdenbire yaşlı ve tecrübeli, hem de şahsiyetine ehemmiyet verilmesi lâzım gelen bir kadın tesîri yaptı ve Attilâ’nın bir kat daha hoşuna gitti.</span></p>
			<p class="Temel-Paragraf"><span class="Normal char-style-override-2">Hun hâkanı:</span></p>
			<p class="Temel-Paragraf"><span class="Normal char-style-override-2">- Vay benim küçücek kraliçem!... diye lâtife ederek genç kızı kucakladı ve iki yanağından öptü.</span></p>
			<p class="Temel-Paragraf"><span class="Normal char-style-override-2">Attilâ ertesi sabah şafakla beraber şehirden çıktı. İidiko’yu da beraber götürüyordu.</span></p>
			<p class="Temel-Paragraf"><span class="Normal char-style-override-2">Payitahta geldikleri vakit, kraliçenin hâtırasına hürmet için zafer şenlikleri yapılmasını menetmişti. Matem günleri geçtikten sonra misli görülmemiş büyük bir şenlik yapılacağı ilân edildi. Halk, derhal Attilâ’ya yeni bir düğün hazırlandığını hissetmişti.</span></p>
			<p class="Temel-Paragraf"><span class="Normal char-style-override-2">Hunların hâkanı bu emelini hiç kimseden gizlemedi ve İldiko ile elveneceğini ilân etti.</span></p>
			<p class="Temel-Paragraf"><span class="Normal char-style-override-2">Güzel sarışın kıza Kerka’nın dâiresi verilmiş ve her tarafla teması kesilmişti. Kız mahbus gibiydi.</span></p>
			<p class="Temel-Paragraf"><span class="Normal char-style-override-2">Kerka’nın nedimeleri, yeni kraliçeye çeyiz hazırlıyorlardı. Kadınlar dâiresinde bir tezgâh faaliyeti vardı. Ellerindeki beyaz işler üzerinde başlarını eğen nedimeler, arada bir gözlerinden yuvarlanan yaş damlalarıyla çeyizi ıslatacak kadar mahzundular, Kerka’yı unutamıyorlardı.</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2">İldiko da mahzundu. Hep pencerenin önünde oturuyor, gözleri ufuklara dalıyor; nerede olduğunu unutuyordu.</span></p>
			<p class="Temel-Paragraf"><span class="Normal char-style-override-2">Sonra düşünüyordu ki, vaktiyle bu odada bir kraliçe varmış ve bu kraliçe ölmüş. Oh, bunu düşününce herşey ona korku veriyordu: bu yatak, şu sedir, o kapı, odada her ne varsa, koyu bir duman yığını içinde eriyorlar, biçimlerini değiştiriyorlar, canlı, korkunç, mânâlı ve garip şekillere istihale ediyorlardı.</span></p>
			<p class="Temel-Paragraf"><span class="Normal char-style-override-2">Bir akşam, ince bir ses, İldiko’yu esrarlı rüyalarından uyandırdı. Birdenbire sıçramış ve kapı tarafına bakmış, içeriye ölü kraliçe giriyor sanmıştı.</span></p>
			<p class="Temel-Paragraf"><span class="Normal char-style-override-2">Elinde bir beyaz esvap tutan müphem bir kadın şekli, ağır ağır ve korku ile ilerliyordu.</span></p>
			<p class="Temel-Paragraf"><span class="Normal char-style-override-2">İldiko iyi dikkat ettikten sonra bunun başnedime Serkas olduğunu tanıdı.</span></p>
			<p class="Temel-Paragraf"><span class="Normal char-style-override-2">- Sultânım, diyordu bu ince ses, ışıkları yakayım mı? </span></p>
			<p class="Temel-Paragraf"><span class="Normal char-style-override-2">Ve ışıkları yakıyor, sonra elindeki işiyle İldiko’nun ayakları dibine oturuyordu.</span></p>
			<p class="Temel-Paragraf"><span class="Normal char-style-override-2">Evvelâ, uzun müddet sustular.</span></p>
			<p class="Temel-Paragraf"><span class="Normal char-style-override-2">İldiko’nun duvağını diken Serkas, işten yorulan tatlı gözlerini yarının kraliçesine doğru kaldırdı.</span></p>
			<p class="Temel-Paragraf"><span class="Normal char-style-override-2">- Niçin mahzunsun öyle, sultânım? dedi.</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2">Burgont kızı evvelâ bu şefkate isyan etmek istedi, sonra teslim olarak mırıldandı:</span></p>
			<p class="Temel-Paragraf"><span class="Normal char-style-override-2">- Yalnızım, dedi.</span></p>
			<p class="Temel-Paragraf"><span class="Normal char-style-override-2">Sonra birdenbire canlanarak sözüne devam etti:</span></p>
			<p class="Temel-Paragraf"><span class="Normal char-style-override-2">- Ben böyle olacağını bilmiyordum. Beni buraya hapsettiler. Attilâ’yı az görüyorum... burada sıkılıyorum... Beni hür olmaya lâyık bulmuyor mu? Ben böyle şeylere alışmadım. Ben hürüm. Ben Frank ve Burgont kanı taşıyorum. Ben esareti sevmem.</span></p>
			<p class="Temel-Paragraf"><span class="Normal char-style-override-2">Serkas, tesellî etmek için değil, hakikati anlatmak için cevap verdi, İldiko’ya Hun âdetlerini izah etti:</span></p>
			<p class="Temel-Paragraf"><span class="Normal char-style-override-2">- Güzelim, dedi, bu yalnız sana mahsus değil ki... Bu bizde âdettir: Hunların arasına giren her kadın bu dâireye kapatılır, hattâ düğünde bile bulunmaz.</span></p>
			<p class="Temel-Paragraf"><span class="Normal char-style-override-2">İldiko bir çığlık kopardı.</span></p>
			<p class="Temel-Paragraf"><span class="Normal char-style-override-2">- Düğünde bile bulunmaz mı?</span></p>
			<p class="Temel-Paragraf"><span class="Normal char-style-override-2">- Bulunmaz ya, sultânım... Düğün erkekler arasında yapılır ve sen, burada, telinle, duvağınla oturur, Attilâ seni yatağına çağırıncaya kadar beklersin.</span></p>
			<p class="Temel-Paragraf"><span class="Normal char-style-override-2">- Müthiş!</span></p>
			<p class="Temel-Paragraf"><span class="Normal char-style-override-2">- Ben belki yüzüncü duvağı dikiyorum, kaç defa Atti­lâ’nın evlendiğini gördüm, hepsinde böyle oldu, müstesnası yoktur.</span></p>
			<p class="Temel-Paragraf"><span class="Normal char-style-override-2">İldiko dudaklarını ısırıyor ve tekrarlıyordu:</span></p>
			<p class="Temel-Paragraf"><span class="Normal char-style-override-2">- Müthiş!</span></p>
			<p class="Temel-Paragraf"><span class="Normal char-style-override-2">Halbuki saltanat ve tahakküme âşık olan bu genç kız, neler ümit etmişti: altın tahtlar, elmas taşlar, meş’aleler içinde mûsikî, şarap, neş’e, şiir, kasîdeler...</span></p>
			<p class="Temel-Paragraf"><span class="Normal char-style-override-2">Ne sukût-ı hayâl; dudaklarını ısırıyor, tekrarlıyordu:</span></p>
			<p class="Temel-Paragraf"><span class="Normal char-style-override-2">- Müthiş! </span></p>
			<p class="Temel-Paragraf"><span class="Normal char-style-override-2">Ve sordu:</span></p>
			<p class="Temel-Paragraf"><span class="Normal char-style-override-2">- Attilâ sık sık mı evlenir?</span></p>
			<p class="Temel-Paragraf"><span class="Normal char-style-override-2">- Tabiî... harb olmazsa ayda bir, hattâ günde bir evlenecek.</span></p>
			<p class="Temel-Paragraf"><span class="Normal char-style-override-2">Genç kız taştı:</span></p>
			<p class="Temel-Paragraf"><span class="Normal char-style-override-2">- Kabil değil! diye bağırdı.</span></p>
			<p class="Temel-Paragraf"><span class="Normal char-style-override-2">Serkas gülüyordu:</span></p>
			<p class="Temel-Paragraf"><span class="Normal char-style-override-2">- Kabil mi değil? İlâhî sultânım... Kimden bahsediyorsun? Attilâ’yı tanımıyor musun? Hem onun bir sevgilisi vardır, şimdi Roma’ya gitti, Attilâ’nın evleneceğini duyarsa dayanamaz, gelir.</span></p>
			<p class="Temel-Paragraf"><span class="Normal char-style-override-2">- Kimdir o?</span></p>
			<p class="Temel-Paragraf"><span class="Normal char-style-override-2">- Onorya.</span></p>
			<p class="Temel-Paragraf"><span class="Normal char-style-override-2">- Ben bu ismi işittim.</span></p>
			<p class="Temel-Paragraf"><span class="Normal char-style-override-2">- Daha da işiteceksin güzelim. Zâten şimdiden rivayet dolaşıyor, gelecekmiş.</span></p>
			<p class="Temel-Paragraf"><span class="Normal char-style-override-2">İldiko, gözleri tavanın ortasına mıhlanmış, bağırdı:</span></p>
			<p class="Temel-Paragraf"><span class="Normal char-style-override-2">- Asla!</span></p>
			<p class="Temel-Paragraf"><span class="Normal char-style-override-2">- Asla mı?</span></p>
			<p class="Temel-Paragraf"><span class="Normal char-style-override-2">- Gelemez, göreceksin, gelemeyecek!</span></p>
			<p class="Temel-Paragraf"><span class="Normal char-style-override-2">Serkas düşündü: «Bu da yaman kız! Bu da yaman kız! Attilâ hep böylelerini bulur.» Sonra başını duvağına eğerek eski bir Hun türküsünü yanık yanık söylemeğe başladı.</span></p>
			<p class="Siir"><span class="siir char-style-override-2">Çöllerde bir inilti var, </span></p>
			<p class="Siir"><span class="siir char-style-override-2">Uzak çöllerde, uzak çöllerde... </span></p>
			<p class="Siir"><span class="siir char-style-override-2">Sevgilim bu senin sesin mi? </span></p>
			<p class="Siir"><span class="siir char-style-override-2">Ağlıyor musun, gülüyor musun? </span></p>
			<p class="Siir"><span class="siir char-style-override-2">Çöllerde bir inilti var, </span></p>
			<p class="Siir"><span class="siir char-style-override-2">Yurdumdan geliyor, yurdumdan geliyor, </span></p>
			<p class="Siir"><span class="siir char-style-override-2">Sevgilim ağlama, sevgilim gülme, </span></p>
			<p class="Siir"><span class="siir char-style-override-2">Uzak çöllerde, uzak çöllerde...</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2">İldiko birdenbire Serkas’ın dizlerini çiğneyerek kalktı ve yere indi. Odada bir erkek gibi dolaşıyor ve kendi ken­dine söyleniyordu.</span></p>
			<p class="Temel-Paragraf"><span class="Normal char-style-override-2">- Aslâ! Aslâ!</span></p>
			<p class="Temel-Paragraf"><span class="Normal char-style-override-2">Serkas’ın önünde durarak bir kolunu yukarı kaldırdı ve kaşlarını çattı. Yüzünden genç kızlığın bütün işaretleri silinmişti.</span></p>
			<p class="Temel-Paragraf"><span class="Normal char-style-override-2">- Ne?... diye bağırdı, benim üstüme başka bir kadın ha!.. Aslâ! Aslâ! Benim damarlarımda Burgont kanı var! Ben Attilâ’yı seviyorum. Ona bu kâfidir. Benim anam ve babam onun yüzünden öldüler. Zavallı kız! Sen beni biliyor musun? Haydi şu güzel şarkıyı bir daha söyle! Mûsikî bana kendimi unutturuyor.</span></p>
			<p class="Temel-Paragraf"><span class="Normal char-style-override-2">Serkas tekrar şarkı söylemeğe başlamıştı. İldiko oturdu ve kımıldamadan dinledi. Şarkı bitince doğruldu:</span></p>
			<p class="Temel-Paragraf"><span class="Normal char-style-override-2">- Ne güzel! dedi. Fakat söyle bana bu Onorya bir Romalıdır değil mi?</span></p>
			<p class="Temel-Paragraf"><span class="Normal char-style-override-2">- Evet.</span></p>
			<p class="Temel-Paragraf"><span class="Normal char-style-override-2">- Bir prenses midir?</span></p>
			<p class="Temel-Paragraf"><span class="Normal char-style-override-2">- Valantinyen’in kızkardeşi.</span></p>
			<p class="Temel-Paragraf"><span class="Normal char-style-override-2">- Attilâ onu niçin almadı?</span></p>
			<p class="Temel-Paragraf"><span class="Normal char-style-override-2">Serkas biraz düşündü. Sonra, başucunda oturan güzel Burgontlunun dizlerine doğru sokularak:</span></p>
			<p class="Temel-Paragraf"><span class="Normal char-style-override-2">- Sultânım... dedi. Attilâ’yı muhafaza etmenin bir yolu vardır.</span></p>
			<p class="Temel-Paragraf"><span class="Normal char-style-override-2">- Söyle bakayım.</span></p>
			<p class="Temel-Paragraf"><span class="Normal char-style-override-2">- Güzel çocuk yapmak!</span></p>
			<p class="Temel-Paragraf"><span class="Normal char-style-override-2">- Kâfi mi?</span></p>
			<p class="Temel-Paragraf"><span class="Normal char-style-override-2">- Kâfî olabilir. Attilâ Kerka’nın üstüne kimse ile evlenmedi, hattâ Onorya ile bile; çünkü Prens Erlâk Kerka’ dan doğmuştu ve Attilâ, bu oğluna bayılır.</span></p>
			<p class="Temel-Paragraf"><span class="Normal char-style-override-2">Burgontlu kız teselli kabul etmez bir halde idi, iki dizini birbirine vuruyor, avuçlarını sıkıyor ve bütün vücudu buruşup açılıyordu:</span></p>
			<p class="Temel-Paragraf"><span class="Normal char-style-override-2">- Hayır! diye bağırdı. Ben sevilmek için çocuğumdan mı imdat isteyeceğim? Hayır! Fakat söyle bana... Attilâ Onorya’yı sevdi mi?</span></p>
			<p class="Temel-Paragraf"><span class="Normal char-style-override-2">- Çok sevdi.</span></p>
			<p class="Temel-Paragraf"><span class="Normal char-style-override-2">- Bu kısa boylu cihangirin kimi sevip sevmediği belli olur mu?... Nereden biliyorsun?</span></p>
			<p class="Temel-Paragraf"><span class="Normal char-style-override-2">- Onorya Attilâ’nın aradığı kadındı.</span></p>
			<p class="Temel-Paragraf"><span class="Normal char-style-override-2">- Ne gibi?</span></p>
			<p class="Temel-Paragraf"><span class="Normal char-style-override-2">- Onorya ikbâlperestti.</span></p>
			<p class="Temel-Paragraf"><span class="Normal char-style-override-2">- Başka?</span></p>
			<p class="Temel-Paragraf"><span class="Normal char-style-override-2">- Onorya kavimleri cenge sürüklemeğe hazır bir kadındı; insan kanını allık gibi dudaklarına sürebilirdi.</span></p>
			<p class="Temel-Paragraf"><span class="Normal char-style-override-2">İldiko’nun gözlerinde bir karanlık görünüp geçti: </span></p>
			<p class="Temel-Paragraf"><span class="Normal char-style-override-2">- Başka? diye sordu.</span></p>
			<p class="Temel-Paragraf"><span class="Normal char-style-override-2">- Onorya erkek gibi cesurdu ve tehlikeye atılırdı.</span></p>
			<p class="Temel-Paragraf"><span class="Normal char-style-override-2">- Serkas! öyle bir şey söyle ki bende olmasın ve beni korkutsun. Rakîbemle kendimi ölçüyorum. Söyle bana, güzel miydi?</span></p>
			<p class="Temel-Paragraf"><span class="Normal char-style-override-2">- Cidden.</span></p>
			<p class="Temel-Paragraf"><span class="Normal char-style-override-2">- Çok mu güzeldi?</span></p>
			<p class="Temel-Paragraf"><span class="Normal char-style-override-2">- Çok.</span></p>
			<p class="Temel-Paragraf"><span class="Normal char-style-override-2">- Sarışın mıydı?</span></p>
			<p class="Temel-Paragraf"><span class="Normal char-style-override-2">- Garbî Romalıydı.</span></p>
			<p class="Temel-Paragraf"><span class="Normal char-style-override-2">- Yani esmer, öyle mi?</span></p>
			<p class="Temel-Paragraf"><span class="Normal char-style-override-2">- Evet. Vüvûdundan öyle tatlı bir buğu dağılırdı ki, biz kadınları bile uzaktan mest ederdi.</span></p>
			<p class="Temel-Paragraf"><span class="Normal char-style-override-2">- Neye yarar? Attilâ kendi rengindekileri sevmez.</span></p>
			<p class="Temel-Paragraf"><span class="Normal char-style-override-2">- Sultânım, Attilâ Onorya’yı severdi, buna inan!</span></p>
			<p class="Temel-Paragraf"><span class="Normal char-style-override-2">Genç kız öfkeleniyordu. Esvabının eteğini avucuna alarak sıktı, sıktı, buruşturdu ve bağırdı:</span></p>
			<p class="Temel-Paragraf"><span class="Normal char-style-override-2">- Ben buna tahammül edemem.</span></p>
			<p class="Temel-Paragraf"><span class="Normal char-style-override-2">Serkas cevap vermedi, İldiko ayağını yere vuruyordu:</span></p>
			<p class="Temel-Paragraf"><span class="Normal char-style-override-2">- Göreceksin, tahammül etmeyeceğim.</span></p>
			<p class="Temel-Paragraf"><span class="Normal char-style-override-2">Sonra etrafına bakındı, korkuyor gibiydi, birdenbire sesini yavaşlatarak:</span></p>
			<p class="Temel-Paragraf"><span class="Normal char-style-override-2">- Bana bir iğne verir misin? dedi.</span></p>
			<p class="Temel-Paragraf"><span class="Normal char-style-override-2">- Dikiş iğnesi mi?</span></p>
			<p class="Temel-Paragraf"><span class="Normal char-style-override-2">- Evet.</span></p>
			<p class="Temel-Paragraf"><span class="Normal char-style-override-2">- Al.</span></p>
			<p class="Temel-Paragraf"><span class="Normal char-style-override-2">İldiko iğneyi muayene ettikten sonra:</span></p>
			<p class="Temel-Paragraf"><span class="Normal char-style-override-2">- Daha uzunu yok mu? dedi ve başnedimenin yakasındaki iğnelerden bizzat bir tane beğendi:</span></p>
			<p class="Temel-Paragraf"><span class="Normal char-style-override-2">- Bu iyi, dedi, bu iyi.</span></p>
			<p class="Temel-Paragraf"><span class="Normal char-style-override-2">Ve iğneyi kendi yakasına soktu.</span></p>
			<p class="Temel-Paragraf"><span class="Normal char-style-override-2">Rahatlamıştı.</span></p>
			<p class="Temel-Paragraf"><span class="Normal char-style-override-2">Dizleri gevşiyor ve bacakları uzanıyordu.</span></p>
			<p class="Temel-Paragraf"><span class="Normal char-style-override-2">- Serkas, dedi, beni ovar mısın?</span></p>
			<p class="Temel-Paragraf"><span class="Normal char-style-override-2">- Peki sultânım.</span></p>
			<p class="Temel-Paragraf"><span class="Normal char-style-override-2">İldiko sedire uzandı. Gözlerinin biri büyümüş, öteki olduğu gibi kalmıştı. Yüzünde sinir kıvrılmaları vardı.</span></p>
			<p class="Temel-Paragraf"><span class="Normal char-style-override-2">Serkas düşündü: «Bu kız Hunların târihini karıştırmak, altüst etmek istiyor. Gol arazisinden buraya maksatsız gelmişe benzemiyor. Attilâ koynunda yılan beslemeği sever. Halbuki âşüftenin ne masum görünüşü var!»</span></p>
			<p class="Temel-Paragraf"><span class="Normal char-style-override-2">İldiko, Serkas’ın yüzünden anlamıştı ki, başnedime kendisine dâir bir şeyler düşünüyor ve fena düşünüyor.</span></p>
			<p class="Temel-Paragraf"><span class="Normal char-style-override-2">- Niçin bu kadar aeyhimde düşünüyorsun, Serkas!</span></p>
			<p class="Temel-Paragraf"><span class="Normal char-style-override-2">Başnedime inkâr etmedi:</span></p>
			<p class="Temel-Paragraf"><span class="Normal char-style-override-2">- Sizden korkuyorum, sultânım! dedi.</span></p>
			<p class="Temel-Paragraf"><span class="Normal char-style-override-2">İldiko öyle bir hayret göstermeğe muvaffak oldu ki, Serkas’ın bu samimiyetten şüphe etmesine imkân yoktu.</span></p>
			<p class="Temel-Paragraf"><span class="Normal char-style-override-2">İldiko bağırmıştı.</span></p>
			<p class="Temel-Paragraf"><span class="Normal char-style-override-2">- Benden mi korkuyorsun? Niçin? En âciz kadından korkulur mu?</span></p>
			<p class="Temel-Paragraf"><span class="Normal char-style-override-2">Serkas tereddüde düştü. Biraz evvelki düşüncesinin bir su-i zan olduğuna inanmaya başlamıştı. Mırıldandı:</span></p>
			<p class="Temel-Paragraf"><span class="Normal char-style-override-2">- Bilmem, dedi, içime öyle doğuyor.</span></p>
			<p class="Temel-Paragraf"><span class="Normal char-style-override-2">İldiko omuzlarını kaldırdı:</span></p>
			<p class="Temel-Paragraf"><span class="Normal char-style-override-2">- Tuhaf şey... Hun kadınları ne kadar hassas! Yahu, sen, Serkas’çığım... Sen, çok sevimlisin. Bırak bu evhamı ve bana söyle: Onorya kaç yaşında vardı?</span></p>
			<p class="Temel-Paragraf"><span class="Normal char-style-override-2">- Yirmisini geçkindi.</span></p>
			<p class="Temel-Paragraf"><span class="Normal char-style-override-2">- Ne kadar?</span></p>
			<p class="Temel-Paragraf"><span class="Normal char-style-override-2">- Yirmibeş diyelim.</span></p>
			<p class="Temel-Paragraf"><span class="Normal char-style-override-2">- Şimdi Roma’da değil mi?</span></p>
			<p class="Temel-Paragraf"><span class="Normal char-style-override-2">- Evet.</span></p>
			<p class="Temel-Paragraf"><span class="Normal char-style-override-2">- Niçin gitti oraya?</span></p>
			<p class="Temel-Paragraf"><span class="Normal char-style-override-2">- Attilâ Akile’yi zabtetmişti. İtalya korku içinde idi, imparatoru Raven’den Roma’ya kaçırdılar. Fakat Roma da tehlikede idi. Papa Leon’u Attilâ’ya ricacı gönderdiler. Onorya dayanamadı. Geceleri ağlıyordu. Kardeşini tesellîye gitmek istedi, hem de âşüfte kadındı, kendini aratmak için kaçtı.</span></p>
			<p class="Temel-Paragraf"><span class="Normal char-style-override-2">İldiko hiç bilmediği bu teferruatı büyük bir dikkatle dinliyordu:</span></p>
			<p class="Temel-Paragraf"><span class="Normal char-style-override-2">- Sonra, sonra! dedi.</span></p>
			<p class="Temel-Paragraf"><span class="Normal char-style-override-2">- O kadar, şimdi Roma’da.</span></p>
			<p class="Temel-Paragraf"><span class="Normal char-style-override-2">- Peki... buraya geleceğini kimden duydun?</span></p>
			<p class="Temel-Paragraf"><span class="Normal char-style-override-2">- Giderken bana söylemişti.</span></p>
			<p class="Temel-Paragraf"><span class="Normal char-style-override-2">- Kendisi mi söyledi? Ne dedi?</span></p>
			<p class="Temel-Paragraf"><span class="Normal char-style-override-2">- Dedi ki: «Attilâ beni aramazsa geleceğim.» </span></p>
			<p class="Temel-Paragraf"><span class="Normal char-style-override-2">İldiko’nun vücudu gerildi. Belini sağa sola çevirerek çıtlatıyordu. İyice uzandı:</span></p>
			<p class="Temel-Paragraf"><span class="Normal char-style-override-2">- Bacaklarımı oğ, Serkas! dedi.</span></p>
			<p class="Temel-Paragraf"><span class="Normal char-style-override-2">Sonra gözlerini hüzün doldurdu. Başını geriye atıyor ve gözlerini yumuyordu. Bir müddet hareketsiz kaldı.</span></p>
			<p class="Temel-Paragraf"><span class="Normal char-style-override-2">- Serkas, bana bir şarkı daha söyle! dedi.</span></p>
			<p class="Temel-Paragraf"><span class="Normal char-style-override-2">Ve başnedime yeni bir şarkı söylerken İldiko’nun kapalı gözleri hafifçe nemlendi. Gözleri açıldığı vakit kupkuru idi. Yakasındaki dikiş iğnesini yokladı ve canlandı:</span></p>
			<p class="Temel-Paragraf"><span class="Normal char-style-override-2">- Serkas, dedi, düğünümden evvel bu kadından bir haber gelirse bana söyle. Bu kadına âit herşeyden malûmatım olmalıdır.</span></p>
			<p class="Temel-Paragraf"><span class="Normal char-style-override-2">Başnedime, kendisine itimat edilebileceğini bakışıyla İldiko’ya hissettirdi ve bu sessiz teminât her türlü vaadin fevkine çıktı.</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2">Yirmi</span><span class="Normal char-style-override-2"> gün geçmişti. Düğün yaklaştı. Müstakbel kraliçenin dairesinde yüzlerce iğnenin vazifesi de bitmişti.</span></p>
			<p class="Temel-Paragraf"><span class="Normal char-style-override-2">İldiko her gün başnedimeye gözleriyle haber soruyordu. Serkas kaşlarını kaldırıyor, şimdilik bir şey olmadığı cevabını veriyordu.</span></p>
			<p class="Temel-Paragraf"><span class="Normal char-style-override-2">Bir sabah erkenden İldiko’nun odasına girdi ve genç kızın yatağına doğru koştu. İldiko anlamıştı ki, bir haber var.</span></p>
			<p class="Temel-Paragraf"><span class="Normal char-style-override-2">Yatağından sıçradı ve oturdu, gözlerini açtı, açtı ve bebeklerinin mavisi gerildi.</span></p>
			<p class="Temel-Paragraf"><span class="Normal char-style-override-2">Serkas’ın ilk kelimesi şu oldu:</span></p>
			<p class="Temel-Paragraf"><span class="Normal char-style-override-2">- Geliyor!</span></p>
			<p class="Temel-Paragraf"><span class="Normal char-style-override-2">Başnedime kat’î söylüyordu. Fakat İldiko onun kadar emîn değildi ve izahat istedi.</span></p>
			<p class="Temel-Paragraf"><span class="Normal char-style-override-2">- Nereden duydun?</span></p>
			<p class="Temel-Paragraf"><span class="Normal char-style-override-2">- Başvekilin zevcesinden,</span></p>
			<p class="Temel-Paragraf"><span class="Normal char-style-override-2">- Bu kadın herşeyi bilir mi?</span></p>
			<p class="Temel-Paragraf"><span class="Normal char-style-override-2">- Attilâ’nın mektuplarını evvelâ Onejes açar. Karısına söylemiş.</span></p>
			<p class="Temel-Paragraf"><span class="Normal char-style-override-2">İldiko o kadar canlandı ki, vücudunda sebepsiz ve mânâsız hareketler yapmak ihtiyacı görünüyordu; yorganı fırlatıp attı, çıplak ayaklarını yatağın kenarından sarkıttı ve sallamaya başladı.</span></p>
			<p class="Temel-Paragraf"><span class="Normal char-style-override-2">Serkas anlatıyordu:</span></p>
			<p class="Temel-Paragraf"><span class="Normal char-style-override-2">- Bir mektup göndermiş.</span></p>
			<p class="Temel-Paragraf"><span class="Normal char-style-override-2">- Roma’dan mı?</span></p>
			<p class="Temel-Paragraf"><span class="Normal char-style-override-2">- Roma’dan.</span></p>
			<p class="Temel-Paragraf"><span class="Normal char-style-override-2">- Ne diyor?</span></p>
			<p class="Temel-Paragraf"><span class="Normal char-style-override-2">- Attilâ’nın seninle evleneceğini, Kerka’nın vefatını duymuş. Hiç sitem etmiyormus, yalnız, geleceğini yazıyormuş. Roma’ya karşı ulüvvücenapından dolayı da Atti­lâ’ya teşekkür ediyor.</span></p>
			<p class="Temel-Paragraf"><span class="Normal char-style-override-2">İldiko iki eliyle şiltenin kenarını sıkıyor, tırnaklarını geçiriyordu. Öfkeden rengi değişti. Mırıldandı:</span></p>
			<p class="Temel-Paragraf"><span class="Normal char-style-override-2">- Demek benden bahsetmemiş ha?</span></p>
			<p class="Temel-Paragraf"><span class="Normal char-style-override-2">- Hayır.</span></p>
			<p class="Temel-Paragraf"><span class="Normal char-style-override-2">- Ne gurur! Papa Leon Attilâ’nın ayakları dibine sakalını sürdükten sonra hem Romalı, hem de mağrur olmak mümkün değildir. Fakat söyle bana, güzel ablacığım, Attilâ bu haberi nasıl karşılamış?</span></p>
			<p class="Temel-Paragraf"><span class="Normal char-style-override-2">- Bilinmiyor.</span></p>
			<p class="Temel-Paragraf"><span class="Normal char-style-override-2">- Fakat ben bunu öğreneceğim. Çabuk beni giydir! Derhal kralımı görmek istiyorum.</span></p>
			<p class="Temel-Paragraf"><span class="Normal char-style-override-2">İldiko çabucak hazırlandı ve sekiz yaşında bir çocuk atikliğiyle dâiresinden dışarı fırladı.</span></p>
			<p class="Temel-Paragraf"><span class="Normal char-style-override-2">Bahçede öyle gayrı-tabiî yürüyordu ki, herkesi şaşırttı.</span></p>
			<p class="Temel-Paragraf"><span class="Normal char-style-override-2">Attilâ’nın dâiresinin kapısında Onejes’Ie karşılaşmıştı:</span></p>
			<p class="Temel-Paragraf"><span class="Normal char-style-override-2">- Hâkan nerede? diye sordu.</span></p>
			<p class="Temel-Paragraf"><span class="Normal char-style-override-2">Dirayetli başvekil, bir genç kızı veya kadını ancak kıskançlığın bu hâle getirebileceğini ve İldiko’nun mutlaka Onorya’ya dâir haber duyduğunu anladı:</span></p>
			<p class="Temel-Paragraf"><span class="Normal char-style-override-2">- Hâkan bu saatte o kadar meşguldür ki, kaybettiği saniyelere bile acır. Yanına girmeğe teşebbüs etmeyiniz, makûs netice alırsınız.</span></p>
			<p class="Temel-Paragraf"><span class="Normal char-style-override-2">İldiko bu nasîhate, alt dudağının bir nefret kıvrımıyla cevap vererek sordu:</span></p>
			<p class="Temel-Paragraf"><span class="Normal char-style-override-2">- Aşağı katta mı?</span></p>
			<p class="Temel-Paragraf"><span class="Normal char-style-override-2">Başvekil mukadder bir hâdisenin önüne geçe­meye­ce­ğini anladı:</span></p>
			<p class="Temel-Paragraf"><span class="Normal char-style-override-2">- Evet, dedi, genç kızı selâmladı ve ona yol verdi.</span></p>
			<p class="Temel-Paragraf"><span class="Normal char-style-override-2">İldiko, nöbetçileri iterek, düşen bir cisim hızıyla, Attilâ’nın odasına daldı ve generalleriyle konuşan Hâkana bağırdı:</span></p>
			<p class="Temel-Paragraf"><span class="Normal char-style-override-2">- Bu efendiler biraz dışarı çıksınlar!</span></p>
			<p class="Temel-Paragraf"><span class="Normal char-style-override-2">Attilâ, esasen mükâlemeleri biten ve çıkmaya hazırlanan generaller odayı terkettikleri vakit, İldiko’nun söze başlamasına müsâade etmeden dedi ki:</span></p>
			<p class="Temel-Paragraf"><span class="Normal char-style-override-2">- Odama girdiğin hızla Meç’e dönmek istemezsen, bundan sonra biraz daha sakin ol; ve yirminci yaşının güzelliklerini gideren böyle hareketler yapma!</span></p>
			<p class="Temel-Paragraf"><span class="Normal char-style-override-2">Attilâ’nın sesi yumuşaktı, fakat İldiko odanın ortasında kaskatı kesildi.</span></p>
			<p class="Temel-Paragraf"><span class="Normal char-style-override-2">Derhal odadan, saraydan, Tuna’dan, huduttan, aşktan çıkmak iştiyakını hisseyliyordu. İki adım geriledi. Kararını vermek üzere idi.</span></p>
			<p class="Temel-Paragraf"><span class="Normal char-style-override-2">Attilâ darbesinin tesirini görünce müşfik oldu, ayağa kalktı ve ona doğru yürüdü, elini tuttu ve güldü:</span></p>
			<p class="Temel-Paragraf"><span class="Normal char-style-override-2">- Ama sen nereye gidersen ben de beraber gelirim!</span></p>
			<p class="Temel-Paragraf"><span class="Normal char-style-override-2">İldiko titriyordu. Bir şey söylemiyordu. Birdenbire ayağını yere vurdu:</span></p>
			<p class="Temel-Paragraf"><span class="Normal char-style-override-2">- Onu huduttan içeri sokmayacaksın! dedi.</span></p>
			<p class="Temel-Paragraf"><span class="Normal char-style-override-2">Attilâ da, kızın odaya girişinden anlamıştı ki, onu böyle coşturan şey Onorya’nın geleceğini haber almasıdır.</span></p>
			<p class="Temel-Paragraf"><span class="Normal char-style-override-2">- Ben, kudretimin bir kısmını seninle paylaşabilirim, fakat hepsini sana veremem. Bana emredebileceğini zannetmen de gösteriyor ki, bugün maneviyâtın fenadır. O kadın buraya gelecektir. Benim onu nasıl karşılayacağımı görmek için onun buraya gelmesini istemelisin. Hem de Hunlar misafirperverdirler, kimseyi topraklarından kovamazlar.</span></p>
			<p class="Temel-Paragraf"><span class="Normal char-style-override-2">- Bunu senin sonsözün addedeyim mi?</span></p>
			<p class="Temel-Paragraf"><span class="Normal char-style-override-2">- Şüphesiz, ben münâkaşa sevmem.</span></p>
			<p class="Temel-Paragraf"><span class="Normal char-style-override-2">- Ben de.</span></p>
			<p class="Temel-Paragraf"><span class="Normal char-style-override-2">İldiko elini hafifçe Attilâ’nın avucundan çekti. Gözlerinin mavisi birdenbire öyle buz tutmuştu ki, onlardan bir şey anlamak kabil değildi; fakat Attilâ bu taze ateşli ruhta birçok harikulade şeyler cereyan ettiğini, ve gözlerin küçük buzdan maskeleri arkasında gizlendiğini anladı. Hattâ garip şey, en tehlikeli harp ve ölüm zamanlarında bile hissetmediği bir râşenin sırtından geçtiğini duydu. Tekrar ve büyük bir arzu ile İldiko’nun ellerini tutmak istemişti. Fakat o, gayet atik bir kıvrılışla uzaklaştı, kapıdan çıktı.</span></p>
			<p class="Temel-Paragraf"><span class="Normal char-style-override-2">Attilâ’nın hayâtında en büyük zaaf ânıydı. O kadar müthiş şeyler hissediyordu ki, iki gözüne de birer ok saplanacakmış gibi insiyâkî bir korku ile gözlerini kapadı ve açtı. Hayâtında ilk defa duyduğu bu neviden bir hissin sebeplerini anlamaması da zaafını artırıyordu.</span></p>
			<p class="Temel-Paragraf"><span class="Normal char-style-override-2">Mecnûnâne surette bir at gezintisi yapmağa karar verdi.</span></p>
			<p class="Temel-Paragraf"><span class="Normal char-style-override-2">Kapıyı kıracak gibi çatırdatarak açtı ve adamlarına dehşetli bir sesle haykırdı:</span></p>
			<p class="Temel-Paragraf"><span class="Normal char-style-override-2">- Hayvanımı hazırlayınız!</span></p>
			<p class="Temel-Paragraf"><span class="Normal char-style-override-2">İldiko da odasına kapandı ve vaktiyle, gene aynı odada, aynı şekilde, müthiş kıskançlık azapları içinde güç nefes alarak can veren Kerka gibi, İldiko da saatlerce yattı, gözlerini yumdu ve düşündü.</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2">Düğüne birkaç gün vardı ve herhalde Onorya gelmeden evvel İldiko Hunların kraliçesi olacaktı.</span></p>
			<p class="Temel-Paragraf"><span class="Normal char-style-override-2">Düğün gecesi bütün Hunlar Tuna ovalarına dolmuşlardı. Her taraftan alevler fışkırıyordu... Saman yığınları ateşe veriliyor, meş’aleler yakılıyor, öküzler kurban ediliyor; şarkılar ve haykırışlar, dumanlara ve alevlere sarılarak yükseliyordu.</span></p>
			<p class="Temel-Paragraf"><span class="Normal char-style-override-2">Attilâ’nın sarayı da ateş ve ses dolu idi. Birçok davetliler, sarayın alt kat sofasına kadar beygirleriyle giriyorlar, sarayın içinde kırbaçlarını şaklatıyorlardı.</span></p>
			<p class="Temel-Paragraf"><span class="Normal char-style-override-2">Ziyafet salonu da hıncahınçtı: elçiler, resmî memurlar, diplomatlar, kumandanlar, generaller, en kıymetli halılarla, dokumalarla örtülmüş peykelerin üstündeki, altın kadehleri fasılasız dudaklarına götürüyorlardı.</span></p>
			<p class="Temel-Paragraf"><span class="Normal char-style-override-2">Salonda bir tek kadın yoktu.	</span></p>
			<p class="Temel-Paragraf"><span class="Normal char-style-override-2">Davetlilerden bâzıları birbirlerine soruşturuyorlardı:</span></p>
			<p class="Temel-Paragraf"><span class="Normal char-style-override-2">- Gelin nerede?</span></p>
			<p class="Temel-Paragraf"><span class="Normal char-style-override-2">- Hunlarda gelinin düğünde bulunması âdet değildir.</span></p>
			<p class="Temel-Paragraf"><span class="Normal char-style-override-2">- Peki, ya güvey?</span></p>
			<p class="Temel-Paragraf"><span class="Normal char-style-override-2">Filhakika Attilâ da ortada yoktu.</span></p>
			<p class="Temel-Paragraf"><span class="Normal char-style-override-2">Bütün gözler, esrarengiz perdelerle kapalı duvarları kucaklıyor ve etrafındaki her şeyden şüphe ediyordu.</span></p>
			<p class="Temel-Paragraf"><span class="Normal char-style-override-2">Ecnebî davetlilerden bir kısmı, Attilâ’nın kimle evlendiğini bilmiyorlardı. Bir tanesi ötekine soruyordu:</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2">- Kız Burgontlu imiş değil mi?</span></p>
			<p class="Temel-Paragraf"><span class="Normal char-style-override-2">- Babası Frank.</span></p>
			<p class="Temel-Paragraf"><span class="Normal char-style-override-2">- Güzel mi imiş?</span></p>
			<p class="Temel-Paragraf"><span class="Normal char-style-override-2">- Hârika</span></p>
			<p class="Temel-Paragraf"><span class="Normal char-style-override-2">- Diyorlar ki kızın babasını Attilâ öldürmüş.</span></p>
			<p class="Temel-Paragraf"><span class="Normal char-style-override-2">- Bu olabilir. Zira Moğollar’da olduğu gibi Hunlarda da siyasiyat ekseriya memleket âdâtına karışır. Hun cihangirleri kurban ettikleri adamın dul karısını veya kızını tezviç ederler. Asya fâtihlerinin sık sık evlenmeleri bundandır... Cengiz Han ve haleflerinin zevceleri arasında böyle harb ve siyâsetin birçok kurbanları vardır.</span></p>
			<p class="Temel-Paragraf"><span class="Normal char-style-override-2">- Beşerî bir nokta-i nazarla düşünülürse güzel tazminât.</span></p>
			<p class="Temel-Paragraf"><span class="Normal char-style-override-2">- Ve bir nevi ulüvvücenap. </span></p>
			<p class="Temel-Paragraf"><span class="Normal char-style-override-2">- Müstesna bir âdet.</span></p>
			<p class="Temel-Paragraf"><span class="Normal char-style-override-2">- Hem gariptir ki, galible izdivaç eden bu kadınlar, maktül peder veya zevcelerinin kinini taşıyarak yeni zevçlerinden nefret edecekleri yerde, umumiyetle onlara çıldırasıya merbut oluyorlar.</span></p>
			<p class="Temel-Paragraf"><span class="Normal char-style-override-2">Konuşan ecnebilerden biri gözünü salonun kapısına dikerek:</span></p>
			<p class="Temel-Paragraf"><span class="Normal char-style-override-2">- Bu ne?!... diye bağırdı.</span></p>
			<p class="Temel-Paragraf"><span class="Normal char-style-override-2">Bütün gözler kapıya dikilmişti ve ziyafetin hay ve huyu birdenbire kesilerek, herkes yerinden fırladı. Çünkü odanın içine simsiyah bir duman doluyordu.</span></p>
			<p class="Temel-Paragraf"><span class="Normal char-style-override-2">Salon birdenbire karıştı.</span></p>
			<p class="Temel-Paragraf"><span class="Normal char-style-override-2">Herkes kapıya fırlamıştı, fakat dışarıya kimse çıkamadı. Her taraf kilitliydi ve kapı aralıklarından, deliklerden, pencerelerden, döşemelerden koyu bir duman sızıyor, göz gözü görmüyordu.</span></p>
			<p class="Temel-Paragraf"><span class="Normal char-style-override-2">Davetliler haykırıyorlardı:</span></p>
			<p class="Temel-Paragraf"><span class="Normal char-style-override-2">- Yanıyoruz! Yanıyoruz!</span></p>
			<p class="Temel-Paragraf"><span class="Normal char-style-override-2">- İhanet! İhanet! Hunlar bizi yakıyorlar. İhanet! İhanet! Kapıları kırınız! Erkekler! Kuvvet! Cesaret! Vurunuz, kırınız, dökünüz, haydi! Cayır cayır yanmayalım!</span></p>
			<p class="Temel-Paragraf"><span class="Normal char-style-override-2">- Attilâ, düğünü cenazelerimizin üstünde yapmak istiyor. Ona bu gece büyük bir heyecan lâzım.</span></p>
			<p class="Temel-Paragraf"><span class="Normal char-style-override-2">Maamâfih şâirler, cesur ve filozof Hun şâirleri; bu kıyamet içinde bile yerlerinden kımıldamıyorlar, rebaplarını ellerinden bırakmıyorlar, Katalonya hezimetine dâir destanlar terennüm ediyorlardı</span></p>
			<p class="Temel-Paragraf"><span class="Normal char-style-override-2">Pencerelerden içeriye müthiş bir alev kızıllığı doluyordu. Fakat birdenbire duman kesildi ve salonun ortasındaki yüksek sedirde Attilâ göründü. Ne vakit, nasıl gelmişti? Önündeki alçak masada tahta bir kadeh vardı.</span></p>
			<p class="Temel-Paragraf"><span class="Normal char-style-override-2">Kendisinden biraz aşağıda, başvekil Onejes ayakta duruyor ve bir emre muntazırmış gibi Attilâ’ya bakıyordu.</span></p>
			<p class="Temel-Paragraf"><span class="Normal char-style-override-2">Attilâ hareketsizdi.</span></p>
			<p class="Temel-Paragraf"><span class="Normal char-style-override-2">Bütün davetliler de hayret içinde, kımıldamıyorlar ve ânî bir manzara görememek korkusuyla kirpiklerini bile oynatmıyorlardı.</span></p>
			<p class="Temel-Paragraf"><span class="Normal char-style-override-2">Dışarıda alevler ve salonda duman kesilmişti.</span></p>
			<p class="Temel-Paragraf"><span class="Normal char-style-override-2">Biraz sonra anlaşıldı ki, bu bir düğün latifesinden ibâretmiş ve aşağıda birkaç araba saman yakılmış.</span></p>
			<p class="Temel-Paragraf"><span class="Normal char-style-override-2">Çabucak hâileden mudhikeye geçen ruhların neş’esi, azamîyi bulmuştu.</span></p>
			<p class="Temel-Paragraf"><span class="Normal char-style-override-2">Attilâ sedirde bağdaş kurdu. Sağ elini masaya dayamıştı. Kimseye aşinalık etmedi.</span></p>
			<p class="Temel-Paragraf"><span class="Normal char-style-override-2">Bir işareti üzerine şâirler ortaya çıktılar. Kıvrak ve neş’eli sevda havaları çalıp söylüyorlardı. Davetliler kılıçlarıyla sıralara vurarak tempo tutuyorlardı.</span></p>
			<p class="Temel-Paragraf"><span class="Normal char-style-override-2">Mûsikî bitince büyük bir sükût oldu.</span></p>
			<p class="Temel-Paragraf"><span class="Normal char-style-override-2">Herkes Attilâ’dan bir şey bekliyordu.</span></p>
			<p class="Temel-Paragraf"><span class="Normal char-style-override-2">Kahve rengi basit bir deri elbise ile oturan Hun hâkanı, alâyişe muhtaç olmadan, büyük bir hürmet telkin eden yegâne hükümdardı.</span></p>
			<p class="Temel-Paragraf"><span class="Normal char-style-override-2">Misafirlere dâima yüzünün yan tarafını gösteriyor ve Onejes’ten başka hiç kimse onun bakışlarını göremiyordu.</span></p>
			<p class="Temel-Paragraf"><span class="Normal char-style-override-2">Attilâ tahta kadehini kaldırarak dudaklarının ucuna hafifçe dokundurdu ve içinden bir damla bile içmedi.</span></p>
			<p class="Temel-Paragraf"><span class="Normal char-style-override-2">Bu, herkesin işrete devam etmesi için ona mahsus bir işaretti.</span></p>
			<p class="Temel-Paragraf"><span class="Normal char-style-override-2">Altın ve gümüş kadehler çınladılar, buna sakilerin boşalttığı şarapların tatlı şırıltıları da karışıyordu.</span></p>
			<p class="Temel-Paragraf"><span class="Normal char-style-override-2">Ecnebîlerden biri ötekinin kulağına fısıldadı:</span></p>
			<p class="Temel-Paragraf"><span class="Normal char-style-override-2">- Bu târihin en büyük adamıdır!</span></p>
			<p class="Temel-Paragraf"><span class="Normal char-style-override-2">- Sâde ve muazzam bir adam!</span></p>
			<p class="Temel-Paragraf"><span class="Normal char-style-override-2">- Onu fazla mağrur bulmuyor musun?</span></p>
			<p class="Temel-Paragraf"><span class="Normal char-style-override-2">- Hâlinde azametten daha güzel bir şey var.</span></p>
			<p class="Temel-Paragraf"><span class="Normal char-style-override-2">- Bizi hiç görmüyor gibi.</span></p>
			<p class="Temel-Paragraf"><span class="Normal char-style-override-2">- Görmüyor ve kendini gösteriyor.</span></p>
			<p class="Temel-Paragraf"><span class="Normal char-style-override-2">Bu muzlim ruhlardan neler geçtiği, kolayca tahmin edilemez.</span></p>
			<p class="Temel-Paragraf"><span class="Normal char-style-override-2">- Hayâtımın en mühim gecesi.</span></p>
			<p class="Temel-Paragraf"><span class="Normal char-style-override-2">Davetliler sızarlarken Attilâ bir perdenin arkasında kayboldu. Yalnız başına kendi dâiresine çıktı.</span></p>
			<p class="Temel-Paragraf"><span class="Normal char-style-override-2">Ağır ağır, sakin âlâyişsiz, odasına girdi.</span></p>
			<p class="Temel-Paragraf"><span class="Normal char-style-override-2">İldiko orada idi. Meş’ale alevleri içinde bembeyaz gelinlik elbisesiyle, ışıktan bir rüzgârın dalgalandırdığı maddesiz ve yumuşak bir şekil hâlinde, ayakta duruyordu.</span></p>
			<p class="Temel-Paragraf"><span class="Normal char-style-override-2">Attilâ odaya ilk adımını atınca durdu ve onu biraz seyretti.</span></p>
			<p class="Temel-Paragraf"><span class="Normal char-style-override-2">Sonra gene ağır ağır yaklaştı, genç kızın elini tuttu, dudaklarına götürerek:</span></p>
			<p class="Temel-Paragraf"><span class="Normal char-style-override-2">- Benim güzel kraliçem! dedi.</span></p>
			<p class="Temel-Paragraf"><span class="Normal char-style-override-2">Oturdular. Attilâ, İldiko’ya uzun uzun baktı.</span></p>
			<p class="Temel-Paragraf"><span class="Normal char-style-override-2">Genç kız durgundu, fakat hâlinde ehemmiyetli, büyük, anlaşılmaz bir mânâ vardı; o kadar derin bir sükût içinde idi ki, Attilâ her tarafını maddî bir cisim gibi sıkan bu sessizlikten kurtulmak için onu konuşturmak istedi:</span></p>
			<p class="Temel-Paragraf"><span class="Normal char-style-override-2">- Bu geceyi nasıl geçirdin? diye sordu.</span></p>
			<p class="Temel-Paragraf"><span class="Normal char-style-override-2">İldiko’nun dudaklarından sessiz bir cevap, rüzgâr hâlinde çıktı ve ne söylediği anlaşılmadı.</span></p>
			<p class="Temel-Paragraf"><span class="Normal char-style-override-2">Attilâ, ona profilini, başını hafifçe yaklaştırdı ve suâlini tekrarladı:</span></p>
			<p class="Temel-Paragraf"><span class="Normal char-style-override-2">- Gecen nasıl geçti?</span></p>
			<p class="Temel-Paragraf"><span class="Normal char-style-override-2">İldiko’nun cevabında bir damla ses vardı:</span></p>
			<p class="Temel-Paragraf"><span class="Normal char-style-override-2">- Güzel! dedi.</span></p>
			<p class="Temel-Paragraf"><span class="Normal char-style-override-2">Attilâ ona dikkatle bakıyor ve cevabın hakikatini İldiko’nun esrarlı yüzünde arıyordu. Onun şüphesini gören kız ilâve etti:</span></p>
			<p class="Temel-Paragraf"><span class="Normal char-style-override-2">- Çok.</span></p>
			<p class="Temel-Paragraf"><span class="Normal char-style-override-2">- Çok?</span></p>
			<p class="Temel-Paragraf"><span class="Normal char-style-override-2">- Çok güzel.</span></p>
			<p class="Temel-Paragraf"><span class="Normal char-style-override-2">- Ne yaptın?</span></p>
			<p class="Temel-Paragraf"><span class="Normal char-style-override-2">- Odamda oturdum.</span></p>
			<p class="Temel-Paragraf"><span class="Normal char-style-override-2">- Tebrikleri kabul ettin değil mi? </span></p>
			<p class="Temel-Paragraf"><span class="Normal char-style-override-2">- Hayır.</span></p>
			<p class="Temel-Paragraf"><span class="Normal char-style-override-2">- Nasıl?</span></p>
			<p class="Temel-Paragraf"><span class="Normal char-style-override-2">- Hepsini reddettim.</span></p>
			<p class="Temel-Paragraf"><span class="Normal char-style-override-2">- Bunun mühim bir sebebi var mı?</span></p>
			<p class="Temel-Paragraf"><span class="Normal char-style-override-2">- Hayır.</span></p>
			<p class="Temel-Paragraf"><span class="Normal char-style-override-2">- Belki de merasimden hoşlanmıyorsun.</span></p>
			<p class="Temel-Paragraf"><span class="Normal char-style-override-2">- Merasim ya olmalı ve harikulâde olmalı, ya hiç olmamalı. Bir mahbus gibi odamda kalarak, demir parmaklıklardan uzatılan somun parçaları gibi tebrikler kabul etmek neye yarar? Gelmişler, birçokları gelmişler, elçilerin, kumandanların zevceleri.</span></p>
			<p class="Temel-Paragraf"><span class="Normal char-style-override-2">- Hepsini kovdun ha?</span></p>
			<p class="Temel-Paragraf"><span class="Normal char-style-override-2">- Evet, hiç olmazsa böylece kraliçe olduğumu hissediyordum.</span></p>
			<p class="Temel-Paragraf"><span class="Normal char-style-override-2">- An’aneye güzel hücum.</span></p>
			<p class="Temel-Paragraf"><span class="Normal char-style-override-2">Bir müddet sustular</span></p>
			<p class="Temel-Paragraf"><span class="Normal char-style-override-2">Sâde gelin odasında, zambaklardan başka süs yoktu. Gözlere yalnız lekesiz bir beyazlık doluyor ve birdenbire kararıyor, her beyaz şey simsiyah kesiliyordu.</span></p>
			<p class="Temel-Paragraf"><span class="Normal char-style-override-2">Bu karanlıklar içinde İldiko’nun sesi parladı:</span></p>
			<p class="Temel-Paragraf"><span class="Normal char-style-override-2">- Attilâ, dedi, bu kaçıncı evlenişin?</span></p>
			<p class="Temel-Paragraf"><span class="Normal char-style-override-2">Bu seste, öfke ve hakaretten daha az olan şey, istihza idi. Maamâfih üç his de barizdi ve Attilâ’ya dokundu. Yüzünü buruşturmuştu:</span></p>
			<p class="Temel-Paragraf"><span class="Normal char-style-override-2">- Böyle şeyler sorma! dedi.</span></p>
			<p class="Temel-Paragraf"><span class="Normal char-style-override-2">İldiko ısrar etti:</span></p>
			<p class="Temel-Paragraf"><span class="Normal char-style-override-2">- Hayır, söylemelisin. </span></p>
			<p class="Temel-Paragraf"><span class="Normal char-style-override-2">Attilâ, kuru:</span></p>
			<p class="Temel-Paragraf"><span class="Normal char-style-override-2">- Bilmiyorum, dedi.</span></p>
			<p class="Temel-Paragraf"><span class="Normal char-style-override-2">Aralarında sükût büyük bir uçurum gibi derinleşti. Bu uçurum nefret ve kin dolu idi... Kız acı sesiyle devam etti: </span></p>
			<p class="Temel-Paragraf"><span class="Normal char-style-override-2">- Bir daha evlenecek misin? </span></p>
			<p class="Temel-Paragraf"><span class="Normal char-style-override-2">Attilâ cevap vermedi. Sual tekerrür etti:</span></p>
			<p class="Temel-Paragraf"><span class="Normal char-style-override-2">- Bir daha evlenecek misin?</span></p>
			<p class="Temel-Paragraf"><span class="Normal char-style-override-2">Attilâ başını çevirdi.</span></p>
			<p class="Temel-Paragraf"><span class="Normal char-style-override-2">Sonra birdenbire başını doğrultarak İldiko’ya baktı. Kraliçe harikulâde güzeldi, ölüm arzusu verecek kadar güzeldi.</span></p>
			<p class="Temel-Paragraf"><span class="Normal char-style-override-2">Attilâ zaafını boğmaya çalışıyordu. Yumrukları sıkıldı. Bir aralık kılıcını çekmek ve beyaz gelin elbisesini kan içinde bırakarak taze bir geline kefen yapmak istedi.</span></p>
			<p class="Temel-Paragraf"><span class="Normal char-style-override-2">Kız güldü:</span></p>
			<p class="Temel-Paragraf"><span class="Normal char-style-override-2">- Attilâ! Bir daha evlenemeyeceksin! dedi.</span></p>
			<p class="Temel-Paragraf"><span class="Normal char-style-override-2">Bu cümlede müthiş bir hâkimiyet vardı. Attilâ’nın bu boyunduruktan kurtulması için yapacağı bir tek şey kalıyordu: İldiko’yu zifaf yatağına götürmek!</span></p>
			<p class="Temel-Paragraf"><span class="Normal char-style-override-2">Fakat bu her erkeğin en son kuvvetiydi ve bundan sonra, hiçbirşey kalmıyordu.</span></p>
			<p class="Temel-Paragraf"><span class="Normal char-style-override-2">Düşündü ki, bir kere mücadele his yoluna girdikten sonra cihangirlerin mağlûp olmaları mukadderdir.</span></p>
			<p class="Temel-Paragraf"><span class="Normal char-style-override-2">Erkeklere galebe eden insan, kadınlara mağlûb olur.</span></p>
			<p class="Temel-Paragraf"><span class="Normal char-style-override-2">Attilâ ayağını yere vurarak kalktı. Kılıcını çıkardı ve attı. Deriden esvabını çözüyordu.</span></p>
			<p class="Temel-Paragraf"><span class="Normal char-style-override-2">Hafifliyerek İldiko’ya yaklaştı ve duvağını çıkardı.</span></p>
			<p class="Temel-Paragraf"><span class="Normal char-style-override-2">Genç kız burada bile istiklâl istiyordu ve esvabını Attilâ’nın parmaklarından kurtararak kendi kendine soyunmaya başladı.</span></p>
			<p class="Temel-Paragraf"><span class="Normal char-style-override-2">Dokundurmuyordu.</span></p>
			<p class="Temel-Paragraf"><span class="Normal char-style-override-2">Yeni hayâtına müstakil, hür ve hâkim başlamak istediği her hareketinden belliydi.</span></p>
			<p class="Temel-Paragraf"><span class="Normal char-style-override-2">Yatağa da kendi kendine ve evvelâ girdi.</span></p>
			<p class="Temel-Paragraf"><span class="Normal char-style-override-2">Başdöndüren bir hâkimiyet ve cazibe ile Attilâ’yı çağırdı:</span></p>
			<p class="Temel-Paragraf"><span class="Normal char-style-override-2">- Gel! dedi ve kendisine doğru koşan Attilâ’ya kollarını açtı...</span></p>
			<p class="Temel-Paragraf"><span class="Normal char-style-override-2"/></p>
			<p class="yildiz-1"><span class="Normal char-style-override-2">*</span></p>
			<p class="yildiz-2"><span class="Normal char-style-override-2">* *</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2">Ertesi gün öğle vakti geçtiği halde Attilâ odasından çıkmadı.</span></p>
			<p class="Temel-Paragraf"><span class="Normal char-style-override-2">Vakit akşama yaklaşıyordu. Ne gelinden, ne de güveyden ses vardı.</span></p>
			<p class="Temel-Paragraf"><span class="Normal char-style-override-2">Hizmetkârlar saray zabitlerine ve muhafızlarına koştular, endişe içinde haber verdiler:</span></p>
			<p class="Temel-Paragraf"><span class="Normal char-style-override-2">- Hâkaanımız odadan dışarı çıkmadılar. Güneş batıyor. Kapıyı vuralım mı?</span></p>
			<p class="Temel-Paragraf"><span class="Normal char-style-override-2">Zabitler hizmetkârların önüne düştüler ve gelinle güveyinin oda kapısına geldiler.</span></p>
			<p class="Temel-Paragraf"><span class="Normal char-style-override-2">Başmuhâfız parmak ucuyla kapıya birkaç kere vurdu ve bağırdı:</span></p>
			<p class="Temel-Paragraf"><span class="Normal char-style-override-2">- Efendimiz! Efendimiz!...</span></p>
			<p class="Temel-Paragraf"><span class="Normal char-style-override-2">İçerden hiç ses gelmiyordu. Oda boş gibiydi. Zabit evvelâ elinin tersiyle ve gene cevap almayınca, yumruğuyla, nihayet iki yumruğuyla kapıya şiddetli darbeler indirmeğe ve kanadı sarsmağa başlamıştı.</span></p>
			<p class="Temel-Paragraf"><span class="Normal char-style-override-2">- Efendimiz, efendimiz!... diye haykırıyordu. </span></p>
			<p class="Temel-Paragraf"><span class="Normal char-style-override-2">Bu çığlıkları duyan bütün saray halkı oda kapısının önüne doldular. Endişe harem dâiresini de sarmıştı ve biraz sonra nedimeler, cariyeler, uşaklar, müstahdemler, zabitler ve muhafızlardan mürekkep büyük bir kalabalık sofayı doldurdu ve bir bacayı inleten rüzgâr gibi karışık ve boğuk bir ses bütün sarayda oğuldadı.</span></p>
			<p class="Temel-Paragraf"><span class="Normal char-style-override-2">Zabit hâlâ kapıyı yumrukluyor, tekmeliyordu.</span></p>
			<p class="Temel-Paragraf"><span class="Normal char-style-override-2">- Efendimiz, efendimiz!...</span></p>
			<p class="Temel-Paragraf"><span class="Normal char-style-override-2">Kapının önünde saray halkı, dehşetten ikiye büküldüler; kadınlar, şakaklarında saçlarını avuçlamış, sabırsızlıktan çekiyor, didikliyorlar, erkekler başları ileriye fırlamış, gözleri hayretten ve meraktan kabarmış, sırtları şişmiş, yutkunarak bir kelime söylemeden kapıya bakıyorlardı.</span></p>
			<p class="Temel-Paragraf"><span class="Normal char-style-override-2">Başmuhafız kararını verdi ve adamlarına emretti:</span></p>
			<p class="Temel-Paragraf"><span class="Normal char-style-override-2">- Kapıyı kırınız!</span></p>
			<p class="Temel-Paragraf"><span class="Normal char-style-override-2">Derhal baltalar geldi ve kapının kanadını ilk vuruşta parçaladı.</span></p>
			<p class="Temel-Paragraf"><span class="Normal char-style-override-2">Bütün saray halkı içeri dolmuştu. Yatağa koştular.</span></p>
			<p class="Temel-Paragraf"><span class="Normal char-style-override-2">Attilâ boylu boyuna yatıyor ve gelin yatağın başucuna oturmuş, yüzünü avuçları içine almış, sessiz hıçkırıyordu. </span></p>
			<p class="Temel-Paragraf"><span class="Normal char-style-override-2">Bu garip manzara karşısında herkes birdenbire durakaldı ve bir şey anlamadılar.</span></p>
			<p class="Temel-Paragraf"><span class="Normal char-style-override-2">Kimse ne kımıldıyor, ne de ağzını açabiliyordu. Baş­mu­hafız Attilâ’nın üstüne eğildi ve ona yakından baktı. Hâkanın gözleri yarı açıktı ve kapakları arasından lüzûcetli bir beyazlıktan başka, göze benzer hiç bir şey görün­müyordu. Yüzünde zerre kadar kan ve hayat eseri yoktu. Ko­lunun biri yorganın üstüne çıkmış ve yumruğu sıkılmıştı.</span></p>
			<p class="Temel-Paragraf"><span class="Normal char-style-override-2">Başmuhafız yorganı açmadan dul geline döndü ve bağırdı:</span></p>
			<p class="Temel-Paragraf"><span class="Normal char-style-override-2">- Ne oldu? Ne var?</span></p>
			<p class="Temel-Paragraf"><span class="Normal char-style-override-2">İldiko cevap vermiyor, yüzünü avuçlarına daha fazla sokuşturuyor ve sessiz ağlıyordu.</span></p>
			<p class="Temel-Paragraf"><span class="Normal char-style-override-2">Halk arasından da bir inilti yükselirken, başmuhafız yorganı açtı ve Attilâ’nın vücudunu sarstı: hareket yoktu.</span></p>
			<p class="Temel-Paragraf"><span class="Normal char-style-override-2">Zabit doğruldu. Dimdik durdu ve iki kolunu da yukarı kaldırarak meş’um bir sesle haykıdı:</span></p>
			<p class="Temel-Paragraf"><span class="Normal char-style-override-2">- Ölmüş, ölmüş!</span></p>
			<p class="Temel-Paragraf"><span class="Normal char-style-override-2">Odanın içi birdenbire karıştı.</span></p>
			<p class="Temel-Paragraf"><span class="Normal char-style-override-2">Kadınlar yatağın ayak ucuna yüzükoyun kapandılar ve çığlıklar kopardılar. Erkekler kılıçlarını çektiler.</span></p>
			<p class="Temel-Paragraf"><span class="Normal char-style-override-2">Odayı korkunç bir uğultu kaplamıştı.</span></p>
			<p class="Temel-Paragraf"><span class="Normal char-style-override-2">Nedimelerden bâzıları saçlarını yoluyorlar, bâzıları baygın bir halde yere serilip uzanıyorlardı. Zabitlerin hepsi kılıçlarının ucuyla suratlarını deldiler, çenelerini ve yanaklarını parçaladılar.</span></p>
			<p class="Temel-Paragraf"><span class="Normal char-style-override-2">O zaman için müverrih Jurnades diyor ki: </span><span class="normal-italik char-style-override-2">«Zira böyle bir ölüye kadınlar gibi gözyaşlarıyla değil, erkek kanıyla ağlamak lâzımdı.»</span></p>
			<p class="Temel-Paragraf"><span class="Normal char-style-override-2">Matem çığlıkları arasında başmuhafız Attilâ’nın cesedini yatağın kenarına çekti ve şilteyi muayene etti. Örtünün muhtelif yerlerinde, hâkaanm çamaşırında kan lekeleri vardı. Bir cinayetten şüphe eden zabit, İldiko’nun bileklerinden yakaladı, çekti ve çenesinin altına yumruğunu sokarak yüzünü yukarı kaldırdı:</span></p>
			<p class="Temel-Paragraf"><span class="Normal char-style-override-2">- Bu kan ne? Bu kan ne? diye bağırdı. </span></p>
			<p class="Temel-Paragraf"><span class="Normal char-style-override-2">Fakat bir inilti hâlinde ve mahcup:</span></p>
			<p class="Temel-Paragraf"><span class="Normal char-style-override-2">- O benim kanım! diyen İldiko’nun gözyaşlarıyla ıslanmış yüzü o kadar masumdu ki, zabit hürmetle ellerini çekti, büyük bir kabahat işlemiş gibi eğildi.</span></p>
			<p class="Temel-Paragraf"><span class="Normal char-style-override-2">Zabit, bir Attilâ’nın cesedine, bir de İldiko’nun yüzüne bakarak sordu:</span></p>
			<p class="Temel-Paragraf"><span class="Normal char-style-override-2">- Anlatsanıza... Anlatsanıza.. Attilâ nasıl öldü?... Hâkanımız nasıl öldü?...</span></p>
			<p class="Temel-Paragraf"><span class="Normal char-style-override-2">İldiko gene yüzünü avuçları arasında kaçırıyor, parmaklarını saçlarına daldırarak başını sıkıyor ve iniltileri arasında cevap veriyordu.</span></p>
			<p class="Temel-Paragraf"><span class="Normal char-style-override-2">- Bilmiyorum... Bilmiyorum... Birdenbire öldü!</span></p>
			<p class="Temel-Paragraf"><span class="Normal char-style-override-2">Zabit, odanın çığlıkları ve vaveylaları arasında İldiko’ nun cevabını duymuyor, üstüne eğiliyor ve bağırıyordu.</span></p>
			<p class="Temel-Paragraf"><span class="Normal char-style-override-2">- Ne? Ne dediniz?</span></p>
			<p class="Temel-Paragraf"><span class="Normal char-style-override-2">İldiko, cevabını tekrar etti.</span></p>
			<p class="Temel-Paragraf"><span class="Normal char-style-override-2">Fakat, başmuhâfız, tecessüsünü kudurtan esrar üzerine hücum etti. Şiltenin altını üstünü, odanın her tarafını, hattâ İldiko’nun üstünü başını parçalarcasına aradı, bir katl âleti bulamadı. Yalnız yorgana saplanmış bir dikiş iğnesi bulmuştu Fakat bu iğnenin ucu zehirli ve bir batışta Attilâ’yı öldürmüş olabileceğini hatırından geçirmedi.</span></p>
			<p class="Temel-Paragraf"><span class="Normal char-style-override-2">O sırada birdenbire çığlıklar hafiflemişti, çünkü odaya Attilâ’nın sevgili oğlu Prens Erlâk girmişti. İki ay içinde annesini ve babasını kaybeden öksüz genç, Attilâ’nın cesedi üstüne kapandı ve hiç sesini çıkarmadan dakikalarca, kımıldamadı.</span></p>
			<p class="Temel-Paragraf"><span class="Normal char-style-override-2">Sonra ağır ağır ayağa kalktı. Bir anda yanakları çökmüş, yüzü uzamış ve çenesinin ucu sivrilmişti. Dudakları titriyerek başmuhâfıza sordu:</span></p>
			<p class="Temel-Paragraf"><span class="Normal char-style-override-2">- Babam nasıl öldü?</span></p>
			<p class="Temel-Paragraf"><span class="Normal char-style-override-2">- Bilmiyoruz. Kapıyı kırdığımız vakit kraliçe bu vaziyette duruyor ve ağlıyordu. O da bilmediğini söylüyor. Hâkanımız birdenbire ölmüş, fakat ben bir cinayetten şüphe ediyorum. Zira kapıyı o kadar vurduğumuz halde kraliçe ses vermedi. Fakat her tarafı aradım, bir katil âleti bulamadım. Yalnız şu dikiş iğnesi!</span></p>
			<p class="Temel-Paragraf"><span class="Normal char-style-override-2">Prens Erlâk iğneyi eline bile almadı ve vakur bir edâ ile dedi ki:</span></p>
			<p class="Temel-Paragraf"><span class="Normal char-style-override-2">- Hiç bir Hun yoktur ki Attilâ’nın bir kadın eliyle öldürüldüğüne inansın! Şüphenize nihayet veriniz! Böyle bir rivayet imparatorluğumuzu büyük bir zaaf ile tehdit eder! Biliniz ki babam fücceten ve eceliyle ölmüştür.<a class="footnote-link" href="#footnote-237-11" id="footnote-237-11-backlink">11</a></span></p>
			<p class="Temel-Paragraf"><span class="Normal char-style-override-2">Yüzlerinden kanlar akan zabitler hürmetle eğildiler. Prensin başı dimdik ve yüzü sapsarıydı.</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2">Attilâ’nın ölümü Hunları öyle bir matem içinde bıraktı ki, ihtiyarından çocuğuna kadar hepsi günlerce yemediler, içmediler, gülmediler, yüksek sesle konuşmadılar. Erkekler, başları önlerine düşmüş, kederli ve sâkit duruyorlar, kadınlar ağlaşıyorlardı. Çocuklar oynamadılar.</span></p>
			<p class="Temel-Paragraf"><span class="Normal char-style-override-2">Attilâ’nın cenaze merasimi, ihtişamlı hayâtının bir hulâsası gibi azametine lâyık bir tarzda yapıldı. Ovanın ortasına ipekten bir çadır dikilmişti. Bunun içindeki şâhâne yatağa cesedi kondu.</span></p>
			<p class="Temel-Paragraf"><span class="Normal char-style-override-2">Süvari zabitlerinden en güzideleri seçildi ve bunlar, gece yarısı çadırın etrafında, Roma sirklerini hatırlatan heyecanlı at oyunları yaptılar.</span></p>
			<p class="Temel-Paragraf"><span class="Normal char-style-override-2">Şâirler rebablarıyla, müverrih Jurnades’ten aynen iktibas ettiğimiz şu marşı terennüm ettiler:</span></p>
			<p class="Temel-Paragraf"><span class="Normal char-style-override-2"/></p>
			<p class="Siir"><span class="siir char-style-override-2">«Dünyânın en büyük hükümdarı </span></p>
			<p class="Siir"><span class="siir char-style-override-2">Attilâ Moncuğun oğlu, bahâdır kavimlerin imparatoru;</span></p>
			<p class="Siir"><span class="siir char-style-override-2">Kendinden evel misli görülmemiş bir iktidarla </span></p>
			<p class="Siir"><span class="siir char-style-override-2">Spikitlere ve Cermenlere hâkim oldu...</span></p>
			<p class="Siir"><span class="siir char-style-override-2">Bir çok şehirler zaptederek </span></p>
			<p class="Siir"><span class="siir char-style-override-2">Roma imparatorluklarını dehşet içinde bıraktı.</span></p>
			<p class="Siir"><span class="siir char-style-override-2">Ancak onlar aman dilediler. </span></p>
			<p class="Siir"><span class="siir char-style-override-2">Cizyeler verdiler de Attilâ yumuşadı. </span></p>
			<p class="Siir"><span class="siir char-style-override-2">Kaderin de büyük bir yardımiyle, </span></p>
			<p class="Siir"><span class="siir char-style-override-2">Bütün bu işleri yaptıktan sonra, o, </span></p>
			<p class="Siir"><span class="siir char-style-override-2">Ne düşmanın darbeleriyle, </span></p>
			<p class="Siir"><span class="siir char-style-override-2">Ne de yanındakilerin ihanetiyle, </span></p>
			<p class="Siir"><span class="siir char-style-override-2">Fakat ziyafet sevinçleri arasında, </span></p>
			<p class="Siir"><span class="siir char-style-override-2">Kudretli kavminin göğsünde, </span></p>
			<p class="Siir"><span class="siir char-style-override-2">En küçük bir acı duymadan öldü; </span></p>
			<p class="Siir"><span class="siir char-style-override-2">Bu ölümü kim hikâye edebilecektir ki </span></p>
			<p class="Siir"><span class="siir char-style-override-2">Ondan kimsenin alınacak intikamı </span></p>
			<p class="Siir"><span class="siir char-style-override-2">Olmadığını anlatabilsin...</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2">Cenaze çadırının etrafına saf saf dizilen ordu da, bir harb gecesinde can çekişen yüzlerce askerin korkunç iniltilerine benzeyen bir uğultu ile, bu marşın terennümüne iştirak ediyordu. Her neferin sesinde nağme hâline gelmiş bir hıçkırık vardı ve bu, marştan ziyâde vaveylaya benziyordu.</span></p>
			<p class="Temel-Paragraf"><span class="Normal char-style-override-2">Sonra, ölülere âit an’anelerine tâbi olarak, Hunlar o gece tıka basa yediler. En büyük kederlere sefahat karıştırmak da bu kavmin millî âdetlerindendi.</span></p>
			<p class="Temel-Paragraf"><span class="Normal char-style-override-2">Nihayet Attilâ’yı gömdüler.</span></p>
			<p class="Temel-Paragraf"><span class="Normal char-style-override-2">Cenazesi birbiri ardısıra üç tabuta konmuştu: Altından, gümüşten, demirden tabutlar...</span></p>
			<p class="Temel-Paragraf"><span class="Normal char-style-override-2">Demir tabuttan maksat: Attilâ’nın bu mâden vâsıtasıyla dünyâyı kendine râmettiğini anlatmaktı; gümüş ve altından maksat da: Hun hâkanının milletine servet, re­fah ve saadet verdiğini ifâde etmekti.</span></p>
			<p class="Temel-Paragraf"><span class="Normal char-style-override-2">Gece yarısından sonra toprağın derinlikleri gibi koyu bir karanlık bastı ve Attilâ’yı mezarına koydular.</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2">Simsiyah bir gece idi. Bu güç işi yapanlar, evvelâ ne bir­birlerini, ne toprağı, ne de cesedi görebilmişlerdi. Çünkü bir fırtına çıkmış ve bütün meş’aleleri söndürmüştü...</span></p>
			<p class="Temel-Paragraf"><span class="Normal char-style-override-2">Nihayet bir meş’ale yakabildiler. Sarı alev çırpınıyor, çanaktan kopmak, kaçmak, kurtulmak istiyor ve kanadı kopmuş bir sinek gibi vızıldıyordu. Bu alevin ıstırabı o insanların hepsinde vardı. Elleri titriyordu</span></p>
			<p class="Temel-Paragraf"><span class="Normal char-style-override-2">Attilâ, çukuruna zahmetle yerleştirilmişti. Ölüsü bile mukavemetliydi. Mezarının etrafına muhtelif düşmanlardan müsadere edilen silâhlar, okdanlar ve cihangire lâyık eşya diziliydi.</span></p>
			<p class="Temel-Paragraf"><span class="Normal char-style-override-2">Attilâ’nın öldüğü gece, Roma imparatorlarından Mar­si­yen rüyasında bir ok yayının kırıldığını görmüştü. Sonradan bu, Attilâ’nın ölümüne işaret telâkki edildi.</span></p>
			<p class="Temel-Paragraf"><span class="Normal char-style-override-2">Attilâ’nın ölümü Avrupa’da büyük inhilâllere sebebiyet vermişti. Mütereddî beşinci asır Avrupa’sına, ilâhî bir el ile sallanan bu kamçının saçtığı dehşetten âzâde kalan düşman memleketlerinde iğtişaşlar zuhur etti.</span></p>
			<p class="Temel-Paragraf"><span class="Normal char-style-override-2">Ancak Aetyüs’ün kudretiyle inhilâlden kurtulan Garbî Roma da Attilâ’nın ölümüyle tamamen karıştı.</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2">Bu düşman serdârı bile, imparatorluğun üstünde bir korkuluk gibi sallanan Attilâ’nın heyulasından kuvvet alıyordu. Roma ufuklarından bu siyah yumruk çekilince, Valantinyen ezelî rakîbi Aetyüs’ün vücudunu izâle çarelerini aradı. Esasen Roma serdârının Attilâ’ya son mağlûbiyeti de, halk nazarında itibarını düşürmüş ve memleketi kurtarmak için kılıçtan ziyâde zilletin işe yaradığını göstermişti. Birgün Valantinyen rakîbini tuzağa düşürerek kılıcıyla bizzat öldürdü, fakat bir sene sonra da aynı fecî âkibete kendi dûçâr oldu.</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2">Attilâ’nın ölüsü de, dirisi gibi milletlerin mukadderatını değiştirmişti. Bunun için, aradan bin dört yüz bu kadar sene geçtiği halde hâlâ târih Sezar’dan ve İskender’den fazla onun adını anıyor ve hâlâ «Attilâ» nâmı, asırların arasındaki zaman uçurumlarını atlayarak bize kadar geliyor ve mâzînin karanlıklarında şaşaasından hiç birşey kaybetmeyerek, safî ışıktan mamûl nûranûr bir âbide gibi gözlerimizin önünde parıldayıp duruyor.</span></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2"/></p>
			<p class="Temel-Paragraf"><span class="Normal char-style-override-2"/></p>
			<p class="Orta-Baslik-Stil1"><span class="Baslik-Stil1 char-style-override-2">SON</span></p>
			<div class="footnotes">
				<div class="footnote">
					<p class="Temel-Paragraf"><a class="footnote-anchor" href="#footnote-237-11-backlink" id="footnote-237-11">11</a><span class="Normal char-style-override-2">	 Târihî vesikalarda Attilâ’nın nasıl öldüğü meçhul kalmıştır. Hunlar, Hâkanlarının mev’ut eceliyle öldüğünü iddia etmişlerdir. Lâtin târihleri düşmanın suikastına hedef olduğunu, Cermen an’aneleri de, anasının babasının intikamını almak isteyen İldiko’nun Attilâ’yı öldürdüğünü temin ediyorlar.</span></p>
				</div>
			</div>
		</div>
	</body>
</html>