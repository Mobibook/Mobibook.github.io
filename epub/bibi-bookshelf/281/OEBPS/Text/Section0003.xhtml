<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <h1 title="Freud'un Hayatı">FREUD'UN HAYATI</h1>

  <p>Psikanalizin kurucusu Sigmund FREUD, yaşam hikâyesini ve çalışmalarını 1925 yılında Leipzig'de «Şimdiki Tıp: Otobiyografiler» dizisinde yayınlamıştır. Elbette ondan sonra da çalışmalarını sürdürmüş, fakat Hitler Almanya'sının 1938'de Avusturya'yı işgal etmesi üzerine, Naziler'den kaçan dünyaca ünlü birçok bilgin ve fikir adamı gibi, o da Viyana'dan ayrılarak İngiltere'ye geçmiş ve 1939'da Londra'da ölmüştür.</p>

  <p>Freud, yaşam hikâyesine «Hayatım ve Psikanaliz» de «6 Mayıs 1856'da Freiberg'de doğdum...» diyerek başlar. Ailesini, babasının maddî durumunu, çocukluğunu ilk öğrenim yıllarını anlatır: Babası onun meslek seçimini kendi gönül eğilimine bırakmıştır. Genç Freud ise, hekimliğe ve hekimin toplum içindeki durumuna, karşı bir heves duymamaktadır: Doktor olduktan sonra bile bu duygusu değişmemiştir. O, yalnız insan ilişkilerini konu alan bilimleri «öğrenme susamışlığı» ile tutuşmaktadır. Hareket noktası bu olmuştur.</p>

  <p>O zaman moda olan, evrensel şeylerin anlaşılmasını olağanüstü bir açıklıkla verecek gibi görünen Darwin teorisi, kendisini kuvvetle çekmektedir.</p>

  <p>Sonunda, liseyi bitirdiği zaman, bir konferansta dinlediği, Goethe'nin «Tabiat» üzerine denemesi, ona Tıp Fakültesi'ne yazılma kararını verdirtmiştir.</p>

  <p>Önce bazı düş kırıklıklarına uğramıştır. Bunların birincisi, Yahudi olduğu için, kendisini başka öğrenciler arasında «aşağı» hissetmesi gereğidir, ikincisi: İlk üniversite yıllarında, aşırı gençlik çabasıyla bilimin her dalına atılmak istemişse de doğal verilerinin —kendi deyimiyle— «özelliği ve darlığı», başarı kazanmasını engellemiştir. Sonunda Ernest Brücke'nin Fizyoloji Laboratuvarı'na girmiş, orada dört yıl çalışmıştır. 1882'de hocasının öğüdüne uyarak «teorik çalışmalardan vazgeçip Viyana'da, Büyük Hastane'de stajyer doktor olarak çalışmaya başlamıştır.</p>

  <p>Hastanenin Beyin Anatomisi Enstitüsü'nde incelemeler yapar. Fakat beyin anatomisinin, pratik bakımdan, fizyolojiden daha ileri bir adım olmadığını fark ederek, kendini, sinir hastalıklarının incelenmesine verir. Bu rahatsızlık, o zamanlar bir uzmanlık dair sayılmayarak iç hastalıklarının çeşitli bölümlerinden biri olarak kabul ediliyordu. Freud ise onu tıbbın bambaşka bir alanı olarak düşünüyor ve bu konu üzerinde kendisini kendisinin yetiştirmesi gerektiğini kavrıyordu.</p>

  <p>O sıralarda Paris'teki ünlü doktor Charcot'nun adı, sinir hastalıkları konusu üzerinde büyük bir otorite olarak parlamaktadır. Freud öğretimini onun yanında ilerletmek için, Paris'e gitme fırsatını elde eder. Freud, «Hayatım ve Psikanaliz»in birinci bölümünde Paris'teki çalışmalarını, Charcot ile yaptığı sıkı işbirliğini, sinir hastalıklarının, özellikle isteri'nin tedavisinde ipnotizmanın uygulanmasını öğrenişini, Viyana'ya döndükten sonra, kendisinin de aynı metodu kullanmasını anlatır. İsteri'nin yalnız kadınlara özgü bir hastalık olmadığını, erkeklerde de bulunduğunu tezini Tabipler Birliği'nde açıklamasının nasıl alaycı bir tepkiyle karşılandığını söyler.</p>

  <p>Freud, organik sinir hastalıklarının tedavisiyle uğraşmaktan vazgeçer, işin ruh yönünü ele alır. Bunda önceleri ipnoz uykusunu kullanırken telkin ve serbest çağrışımla, içe tıkılan istekleri ve duyguları, hastaya açıklamakla daha iyi sonuçlara vardığını görür. Sonra Fransa'ya, Nancy'ye giderek doktor Bernheim ile çalışmalar yapar. Dönüşünde doktor Breuer'le başlamış olduğu çalışmalarını sürdürür. Birlikte «İsteri Üzerine Çalışmaları yayınlarlar. Fakat, önceleri pek iyi anlaştıkları Breuer ile aralarında, gittikçe görüş ayrılıkları başlar. Freud hastalığın oluşumunun bilinçsiz yasaklamalardan ve içe tıkmalardan ileri geldiği anlayışını öne sürer. Ona göre, nevrozlar Ben ile libido arasındaki uzlaşmazlıkların sonucudur. Breuer ise bu alanda daha ileri gitmekten çekinmektedir.</p>

  <p>Daha önce, 1891'de Freud'ün beyin felçleri üzerine yapmış olduğu çalışmaların bir ürünü olarak küçük bir kitabı çıkmıştı: «Afaziler Anlayışı Üzerine». «Şimdi benim için bilimsel araştırmanın, hayatımın baş ilgi konusu olduğunu izlemek ve göstermek gerekiyor,» diyen Freud, «Hayatım ve Psikanalizsin ikinci bölümüne şöyle başlar:</p>

  <p>«Açıklamamı tamamlarken, daha başlangıçta ipnoza, ipnotik telkinden başka bir görev de yaptırmış olduğunu itiraf etmem gerekiyor. Onu, hastanın ruhunu hastalığının tarihine, onun doğuşuna bağıntılı olarak araştırmak için kullanıyordum; o bu tarihi ve doğuşu, uyanık halde çok zaman hiç mi hiç, ya da pek eksik bir şekilde bana bildirebiliyordu. Bu yürüyüş tarzı bana emreden ya da yasaklayan basit telkinden daha etkili gibi görünmekle kalmıyor; telkinin tekdüzeli yöntemiyle iyileştirmeye çalıştığı olayın kaynağına bağlı bir şeyi öğrenmeye hakkı olan hekimin bilme susuzluğunu da doyuruyordu.</p>

  <p>Bu başka davranış tarzına şu şekilde gelmiştim: Henüz Brücke'nin laboratuvarındayken, doktor Joseph Breuer ile tanışmıştım; o Viyana'nın en parlak pratisyen hekimlerinden biri olduğu gibi bilimsel bir geçmişe de sahipti. Solunum fiziyolojisi ve denge organı üzerine kalıcı bir değer taşıyan birçok çalışmaları vardı. Üstün zekâlı bir insandı, benden on dört yaş büyüktü; ilişkilerimiz pek çabuk içtenlik kazandı. Bulunduğum güç yaşama koşulları içinde dostum ve desteğim oldu. Bütün bilimsel ilgilerimizi birlikte ortaya koymaya alıştık; elbette, bu ilişkilerde, kazanan bendim. Psikanalizin gelişmesi onun dostluğuna mal oldu bana. Bu bedeli ödemek benim için kolay olmadı; ama bu kaçınılmazdı.</p>

  <p>Daha Paris'e gitmeden önce, 1880'den 1882'ye kadar özel bir usulle tedavi etmiş olduğu bir isteri olgusu üzerindeki gözlemlerini bildirdi, bu onun isteri semptomlarının çıkış nedenleri ve anlamı üzerine derin görüşler edinmesini sağlamıştı. Bu, Janet'nin çalışmalarının henüz geleceğe değgin olduğu bir zamanda meydana gelmişti. Çeşitli yinelemelerle bana, hastasının hikâyesinden parçalar okudu; ben de, nevrozun anlaşılmasında henüz böyle bir adım atmamış olduğum izlenimini edindim. Paris'e gittiğimde, bu sonuçları Charçot'ya anlatmaya karar verdim, öyle de yaptım. Fakat üstat daha ilk araştırmalardan başlayarak, hiçbir ilgi göstermedi. Ben de bu konuya bir daha dönmedim, kendim de artık bu işle uğraşmadım.</p>

  <p>Viyana'ya dönünce, dikkatimi tekrar Breuer'in gözlemi üzerine çevirdim ve onu bana daha ayrıntılı olarak anlattırdım.»</p>

  <p>Freud böylece, Breuer'le yaptığı çalışmalarını ve sonra aralarında beliren görüş ayrılıklarını özetledikten sonra, kendi kendine girmiş olduğu bu çetin yolda yeni kanılara nasıl vardığını, psikanaliz adıyla kurduğu bilimin temellerini nasıl attığını, ruh hastalıklarının oluşumu ve tedavisi anlayışına nasıl bambaşka bir yöntem getirdiğini anlatır. İlk olarak bilinçsizlik ve içe tıkma kavramlarını ortaya atmıştır. İnsanın ruhunun derinliklerinden libido denilen zorlayıcı bir güç çıkarmıştır. Cinsellik'e en önemli rolü vermiştir. İşte Freud'ün yadırganması, hatta hor görülmesi, genellikle de yanlış anlaşılması, bu oluştan başlar. Kendilerini Freud'le birlikte «Derinlik Psikolojisi»ne vermiş olan çalışma arkadaşlarından kimileri de bu yüzden ondan ayrılmış, ona karşı duruma bile geçmişlerdir.</p>

  <p>«Hayatım ve Psikanaliz» aslında Freud'ün özel yaşantısının değil, bilimsel çalışmalarının ve çatışmalarının anlatışıdır. İnsan düşüncesi için yepyeni bir çığır açan bu yenilmez savaşçının birçok direnmelerle karşılaşması olağandır. Fakat o, yolundan hiçbir zaman sapmadığı gibi, daha da ileri gitmiş, uzun süren yaşamı boyunca, insan ruhunun en karanlık noktalarma ışık serpen devrim yapıcı eserlerini gittikçe daha derine inen yeni buluşlarıyla güçlendirerek yayınlamaktan geri kalmamıştır. Durmak, dinlemek bilmeyen bu bilim savaşçısının çalışmalarını, zihin gelişmesinin ve düşüncelerinin başlıca dönüm noktalarını, biraz da özel yaşamının önemli olaylarını yılların dizini içinde, özetleyici bir tablo halinde veriyoruz:</p>

  <p>1856 6 Mayıs. Moravia'nın Freiberg şehrinde doğumu. 1860 Ailesinin Viyana'ya yerleşmesi. 1865 Freud, Gymnasium'a (orta dereceli okula) giriyor. 1873 Tıp öğrencisi olarak Viyana Üniversitesi'ne giriyor.</p>

  <p>1876-82 Viyana Fizyoloji Enstitüsü'nde Dr. Brückey'le çalışmalar.</p>

  <p>1877 İlk yayınları: Anatomi ve fizyoloji üzerine yazılar.</p>

  <p>1881 Tıp Doktoru diplomasını alış.</p>

  <p>1882 Martha Bernays ile nişanlanma.</p>

  <p>1882-85 Viyana'nın Büyük Hastanesinde beyin anatomisi üzerine çalışmaları: Birçok yazılarının yayınlanması.</p>

  <p>1884-87 Kokainin klinikte kullanılması üzerine araştırmalar.</p>

  <p>1885 Nöropatoloji'ye, Privatdozent (Özel doçent: Üniversite okutmanı) olarak atanması.</p>

  <p>1885 (Ekim) - 1886 (Şubat) Paris'te Salpetrier Hastanesi'nde Charcot ile Sinir Hastalıkları üzerine incemeler yapması. İsteri ve ipnoz ile ilk olarak ilgilenmesi.</p>

  <p>1886 Martha Bernays ile evlenmesi. Viyana'da özel pratisyen hekim olarak çalışmaya başlaması.</p>

  <p>1886-1893 Nöroloji üzerinde, özellikle Viyana'da, Kassowitz Enstitüsünde çocukların beyin felçleri üzerinde çalışmalarını sürdürerek birçok yazılar yayınlıyor. Gittikçe, nörolojiden çok psikopatolojiye ilgi duymaya başlıyor.</p>

  <p>1887 İlk çocuğu, Mathilde'in doğuşu.</p>

  <p>1887-1901 Berlin'de, Wilhelm Fliess ile dostluk kurması ve mektuplaşması. Freud'ün bu dönemde ona yazmış olduğu mektuplar ölümünden sonra, 1950'de yayınlanmıştır. Görüşlerinin gelişmesi üzerine bol ışık serpmektedirler.</p>

  <p>1887 Tedavi uygulamalarında ipnotik telkini kullanmaya başlıyor.</p>

  <p>1888 İsteri'nin katartik tedavisi için, Breuer ile birlikte ipnoz'u kullanmaya başlıyor. Gitgide, ipnoz'u bir yana bırakarak serbest çağrışımlardan yararlanıyor.</p>

  <p>1889 Bernheim'in telkin tekniğini incelemek için, Nancy'ye onu ziyarete gidiyor.</p>

  <p>1889 Büyük oğlunun, Martin'in doğumu.</p>

  <p>1891 Afaziler üzerine monografi. İkinci oğlunun doğumu. (Oliver).</p>

  <p>1892 En küçük oğlunun doğumu. (Ernst).</p>

  <p>1892-98 İsteri, saplantılar ve bunaltı üzerine araştırmalar ve kısa yayınlar. Breuer ile birlikte yazılmış olan İsteri Üzerine İncelemeler'in yayınlanması: İsteri olguları ve onların Freud tarafından kendi tekniğince anlatılması.</p>

  <p>1893-96 Freud ile Breuer arasında gittikçe artan görüş ayrılığı. Freud, yasaklama ve içe tıkma olgusunu ve nevroz'un, ben (ego) ile libido arasındaki uzlaşmazlıktan doğduğu anlayışını öne sürüyor.</p>

  <p>1895 Bilimsel Bir Psikoloji İçin Tasarı'nın yayımlanması. Freud'ün en küçük çocuğunun (Anna'nın) doğumu.</p>

  <p>1897 Freud'ün kendi kendini analizi. Bu onu troma teorisini bırakmaya ve çocuk cinselliğini ve Oidipos karmaşasını tanımaya götürüyor.</p>

  <p>1900 Günlük Hayatın Psikopatalojisi. Rüyalar üzerine yazmış olduğu kitabıyla birlikte yayımlanmış olan bu eser, Freud'ün yalnız patalojik hallere değil normal zihin hayatına da uygulanan teorilerinin bütününü vermektedir.</p>

  <p>1902 «Olağanüstü Profesör» olarak atanması.</p>

  <p>1905 Cinsellik Teorisi Üzerine Üç Deneme. Bunda ilk kez, içgüdünün gelişmesinin insanda çocukluktan başlayarak olgunluk çağma dek aldığı yol çizilmektedir.</p>

  <p>1906 Jung, psikanalizciler arasına katılıyor.</p>

  <p>1908 Psikanalizcilerin ilk uluslararası toplantısı. (Salz burg'da)</p>

  <p>1909 Freud Ue Jung konferans için A.B.D.'ne çağrılıyorlar. Bir çocuğun (beş yaşındaki küçük Hans) ilk kez analizi olgusunun hikâyesi.</p>

  <p>1910 «Narsisizm» teorisinin ilk çıkışı</p>

  <p>1911 Adler'in ayrılması.</p>

  <p>1911-15 Psikanaliz tekniği üzerine yayınlar. Psikanalitik teorilerin psişik olgulara uygunlanması.</p>

  <p>1913-14 Totem ve Tabu: Psikanalizin antropolojik oluşlara uygulanması.</p>

  <p>1914 Jung'un ayrılması.</p>

  <p>1914 Psiko-Analitik Hareketin Tarihi Üzerine: Adler ve Jung üzerine bir polemik bölümü ile.</p>

  <p>1915 Temel teorik sorunlar üzerine «metapsikolojik» on iki yazılık bir dizi. Bunların ancak beşi kalmıştır.</p>

  <p>1915-17 Psikanalize Giriş. Birinci Dünya Savaşı sırasında Freud'ün görüşlerinin durumunun geniş bir genel görünümünü veren konferanslar.</p>

  <p>1919 Narsisizm teorisinin savaş nevrozlarına uygulanması.</p>

  <p>1920 İkinci kızının ölümü.</p>

  <p>1920 Haz İlkesinin Ötesi: «Tekrarlama Zorlayışı» anlayışının ve «Ölü İçgüdü» teorisinin ilk açıklanması.</p>

  <p>1921 Kollektif Psikoloji ve Ben'in Analizi. «Ben» üzerine sistemli bir analiz çalışmasının başlangıçları.</p>

  <p>1923 Ben ve «O Şey = Şu: Bilincin «O şey» (Almanca Es), Ben (ego), üst-ben (super-ego)'ya bölünerek çalışmasının ve yapısının gözden geçirilmiş açıklanması.</p>

  <p>1925 Kadının cinsel gelişmesi üzerine yeniden gözden geçirilmiş görüşler.</p>

  <p>1926 Yasaklamalar, Semptomlar ve Bunaltı: Bunaltı sorunu üzerine yeniden gözden geçirilmiş görüşler.</p>

  <p>1927 Bir Kuruntunun Geleceği: Din üzerine bir tartışma.</p>

  <p>1930 Uygarlık ve Rahatsızlıkları.</p>

  <p>Freud, Frankfurt şehrinin «Goethe Armağanı»nı alıyor.</p>

  <p>1933 Hitler, Almanya'da iktidara geçiyor; Freud'ün kitapları Berlin'de, kamu önünde yakılıyor.</p>

  <p>1934-38 Musa ve Tektanrıcılık: Bu, Freud'ün sağlığında yayınlanmış olan son eseridir.</p>

  <p>1936 Doğumunun sekseninci yıldönümü. İngiltere'nin Royal Society Muhabir Üyeliği'ne seçilişi.</p>

  <p>1938 Hitler'in, Avusturya'yı işgal edişi. Freud, Viyana'dan ayrılarak Londra'ya gidiyor.</p>

  <p>1938 Bir Psikanaliz Taslağı: Psikanalizin bitmemiş, fakat derin bir açıklanışıdır.</p>

  <p>1939 23 Eylül. Londra'da ölümü.</p>
</body>
</html>
