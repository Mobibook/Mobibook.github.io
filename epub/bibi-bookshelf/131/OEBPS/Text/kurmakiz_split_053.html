<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_51"><span class="idebold">kapanış</span></h1>

  <p class="normal1">Tahrip edilen setlerle sabotaj kurbanı pompaların İlahi Varlıklar Kenti’ni batırmaları altı gün sürmüştü. Emiko, çağlayarak gelen suları Bangkok’un en şahane gökdeleninin balkonundan seyretmişti. Anderson-samadan geriye sadece boş bir kabuk kalmıştı. Emiko son anına dek ağzına ıslak bezle su sıkmış, Anderson sonunda sadece kendi gördüğü ruhlara özürlerini fısıldayarak can vermeden önce bezi bir bebek gibi emmişti.</p>

  <p class="normal1">Patlamaları ilk duyduğunda neler döndüğünü kavrayamamış ama kenti çevreleyen setlerden yükselen on iki kara duman sütununu gördükten sonra Kral XII: Rama’nın pompalarının yok edildiğini ve kentin bir kez daha kuşatma altına girdiğini kavramıştı.</p>

  <p class="normal1">Üç gün boyunca kenti kurtarma çabalarını izlemişti. Ardından muson yağmurları başlayınca okyanusu engelleme çabalarından vazgeçilmişti. Yağmurla birlikte tozu ve döküntüleri önüne katan seller de gelmiş, sular yükseldikçe yükselmişti. İnsanlar eşyalarını kafaları üzerinde taşıyarak evlerini terk etmişlerdi. Kent yavaşça suya boğulmuş, ikinci kat pencerelerine dek yükselen kocaman bir göle dönüşüvermişti.</p>

  <p class="normal1">Altıncı gün Majesteleri Çocuk Kraliçe ilahi kentin terk edileceğini duyurdu. Somdet Çaopraya yoktu artık. Sadece Kraliçe vardı. İnsanlar kraliçelerine koştular.</p>

  <p class="normal1">Daha birkaç gün önce nefret edilen, aşağılanan Beyaz Gömlekler her yerdeydiler. İnsanları yönlendiriyor, yardımlarına koşuyorlardı. Başlarında ruhların ele geçirdiği söylenen ve hiç gülmeyen bir kadın vardı. Yeni Kaplan diyorlardı ona.</p>

  <p class="normal1">Emiko, genç bir Beyaz gömlek binaya dalıp insanlara yardım ve yiyecek getirdiğinde saklanmak zorunda kaldı. Kent ölüyordu ama Çevre Bakanlığı ayağa kalkmıştı.</p>

  <p class="normal1">Kent yavaşça boşaldı. Curyan satıcılarının bağırtılarıyla çekçek bisikletlerinin zillerinin yerini deniz suyunun çırpıntısıyla Chesire kedilerinin miyavlamaları aldı. Emiko kendinden başka canlı kalmadığından kuşkulanıyordu artık. Kurduğu radyoyu dinlediğinde başkentin, deniz seviyesinin üzerinde bulunan kuzeydeki Ayutthaya’ya taşındığını öğrendi. Ayrıca Akkarat’ın kafasını kazıtıp kenti koruma görevindeki başarısızlığını ödemek üzere keşişliğe başladığını da duydu. Ama hepsi, çok, çok uzağındaydı Emiko’nun.</p>

  <p class="normal1">Yağmur mevsimi Emiko’nun yaşantısını katlanılır kılıyordu. Sele boğulmuş kentte kalmak, milyonların atıklarıyla dolu olsa bile sonuçta her daim suya yakın olmak demekti. Emiko ufak bir sandal buldu ve ıssız kentte dolaşmaya başladı. Artık her gün yağmur yağıyor, Emiko kendini serinliğine bırakıyordu.</p>

  <p class="normal1">Sağda solda kalanları toplayıp avlanarak yaşamaya başladı. Chesire kedilerini yiyor, elleriyle balık yakalıyordu. Hızına diyecek yoktu; canı çektiğinde elini suya mızrak gibi daldırıveriyordu. Doğru dürüst besleniyor, çevresinde su varken içinde yanan ateşten korkmadan, rahatça uyuyabiliyordu. Hayallerindeki Yeni İnsanlar köyünde değildi belki ama gene de uygun bir ortamdaydı artık.</p>

  <p class="normal1">Çao Fraya’nın denize döküldüğü büyük deltadan bir zamanlar çalıştığı Mişimoto fabrikasını araştırmaya gitti. Fabrika harabeye dönmüştü ya, kendi geçmişinden kalıntılar, yırtık kaligrafiler, resimler, kırık çanaklar bulup topladı. Dairesini süsleyecekti.</p>

  <p class="normal1">Günler akıp geçti. Sudan dünyasına ve toplayıcılıkla beslenmeye iyiden iyiye alıştı. Hatta öyle alıştı ki bir ikinci kat balkonunun demirlerine çıkıp üsttekine çamaşır astığı sırada çıkıp gelen <span class="ideitalik">gaijinle</span> hanım arkadaşını görünce az daha şaşkınlıktan bayılacaktı.</p>

  <p class="normal1">“Kim var orada?” dedi bir ses.</p>

  <p class="normal1">Emiko ürkerek geri çekildi; az daha dengesini kaybedip suya yuvarlanacakken toparlandı. Atladı ve sular içindeki boş dairenin güvenliğine sığındı.</p>

  <p class="normal1"><span class="ideitalik">Gaijinin</span> kayığı balkon demirlerine çarparak durdu. “<span class="ideitalik">Savatdi krap</span>?” diye bağırdı aynı ses. “Kimse var mı orada?”</p>

  <p class="normal1">Teni lekeler içinde, parlak gözlerinden zekâ fışkıran bir ihtiyardı bu. Yanındaki kız esmer, ince yapılı ve yumuşak bakışlıydı. Korkuluğa yaslanıp kafalarını uzatarak loş daireye bakıyorlardı şimdi. “Kaçma ufaklık,” diye seslendi ihtiyar. “Zarar vermeyiz sana. Ben yürüyemiyorum bile. Kip ise son derece naziktir.”</p>

  <p class="normal1">Emiko yanıt vermeden bekledi. Israrcıydılar ama. İçeri bakmaya devam ediyorlardı.</p>

  <p class="normal1">“Lütfen?” diye seslendi kız.</p>

  <p class="normal1">Emiko, aklı aksini söylemesine rağmen sindiği yerden çıktı, bilek hizasındaki suda yavaşça ilerledi. Birisiyle konuşmayalı çok zaman geçmişti.</p>

  <p class="normal1">“Hiçi-kiçi,” dedi kız şaşkınlıkla.</p>

  <p class="normal1">Yaşlı <span class="ideitalik">gaijin</span> gülümsedi. “Yeni İnsan diyorlar kendilerine.” Gözlerinde hiçbir yargı, hiçbir hor görme belirtisi yoktu. Birden kayığın içine elini daldırdı. İki ölü Chesire vardı elinde. “Bizimle yer miydin acaba küçükhanım?”</p>

  <p class="normal1">Emiko balkon demirini işaret etti. O günkü avını yakaladıktan sonra demire bağlayıp suya bırakmıştı. “Yardımınıza muhtaç değilim.”</p>

  <p class="normal1">İhtiyar adam ipe bağlı balıklara, ardından saygıyla Emiko’ya baktı. “Öyle görünüyor. Yani bildiğim tasarımdansan yoktur.” Eliyle yaklaşmasını işaret etti. “Buralarda mı yaşıyorsun?”</p>

  <p class="normal1">Emiko parmağıyla üst katları işaret etti.</p>

  <p class="normal1">“Hoşmuş. Belki bu akşam yemeğini birlikte yeriz. Chesire sevmesen bile bizler birkaç parça balığa hayır demeyiz.”</p>

  <p class="normal1">Emiko omuz silkti. Yalnızdı ve adamla kız zararsız görünüyorlardı. Akşam çökerken dairesinin balkonunda mobilya parçalarından ateş yaktılar ve balıkları kızarttılar. Bulutların aralarından yıldızlar baş gösteriyorlardı. Yemek bitince yaşlı gaijin, kızın yardımıyla ateşe doğru yaklaştı.</p>

  <p class="normal1">“Söyle bakalım, bir kurmanın ne işi var burada?”</p>

  <p class="normal1">“Bırakıldım…”</p>

  <p class="normal1">“Geride… Eh, biz de.” İhtiyar, arkadaşına bakarak gülümsedi. “Ama galiba tatilimiz yakında bitecek. Görünüşe göre kalori paktları ve genetik savaş yıllarına geri dönüyoruz. Haliyle Beyaz Gömleklerin benden yine faydalanmak isteyecekleri kanaatindeyim.” Kendi cümlesine güldü yaşlı doktor.</p>

  <p class="normal1">“Gen-kırıcı mısınız siz?” dedi Emiko.</p>

  <p class="normal1">“Daha ötesi olduğumu umuyorum.”</p>

  <p class="normal1">“Dediniz ki…” Durdu. “Platformumu bildiğinizi söylediniz.”</p>

  <p class="normal1">Gibbons gülümsedi. Elini uzattı, kızın bacağında gezdirdi. Emiko birden kızın sadece kız değil, aynı zamanda erkek olduğunu fark etti. Kip, düşüncelerini okurmuşçasına gülümsedi.</p>

  <p class="normal1">“Türün hakkında çok şey okudum,” dedi Gibbons. “Genetik yapın… Eğitimin.” Durdu ve aniden, “Kalk!” diye bağırdı.</p>

  <p class="normal1">Emiko daha nedir anlayamadan ayakta buldu kendini. Korkuyla ve itaat dürtüsüyle titriyordu.</p>

  <p class="normal1">Gibbons kafa sallayarak, “Size yaptıkları şey feci sahiden,” dedi.</p>

  <p class="normal1">Emiko birden öfkeyle kızardı. “Beni güçlü de yaptılar ama! Canınızı yakabilirim!”</p>

  <p class="normal1">“Evet, doğru. Hep kestirmelere dalmışlar. Eğitimin maskeliyor ama kestirmeler içinde… İtaatin… Onu nereden aldıklarını bilmiyorum. Belki bir labrador kullanmışlardır…” Durdu, dudak büktü. “Gene de hemen diğer her yönden insanlardan üstünsün. Daha hızlı, daha akıllı… Gözlerin çok daha güçlü. Kulakların da… İtaatkârsın, evet. Ama benim gibi hastalıklara yakalanmıyorsun.” Çürümüş, incecik bacaklarını gösterdi. “Şanslısın.”</p>

  <p class="normal1">Emiko birden bakışlarını adama dikti. “Siz beni yapan biliminsanlarındansınız.”</p>

  <p class="normal1">“Eh. Bizzat değilim ama onlar gibiyim.” Hafifçe gülümsedi. “Megodontların ve TotalBesin buğdayının sırlarını nasıl biliyorsam seninkileri de öyle biliyorum.” Başıyla ölü Chesire kedilerini işaret etti. “Şu kedilerle ilgili ne varsa hepsini biliyorum. Umursasaydım içlerine kamuflajlarını elerlinden alacak ve birkaç nesil sonunda eski hallerine dönmelerini sağlayacak bir genetik bomba bile yerleştirebilirdim.”</p>

  <p class="normal1">“Yapar mıydınız?”</p>

  <p class="normal1">Gibbons güldü. “Bu hallerini daha çok seviyorum.”</p>

  <p class="normal1">“Nefret ediyorum sizin gibilerden.”</p>

  <p class="normal1">“Seni benim gibi biri yaptı diye mi?” Yine güldü. “Benle tanıştığına sevinmemene şaşıyorum. Herhangi bir insanın Tanrı’ya en fazla yaklaşabileceği durumdasın şu anda. E, yok mu Tanrına soruların?”</p>

  <p class="normal1">Emiko kaşlarını çattı. “Tanrım olsaydınız,” dedi, başıyla kedileri işaret etti, “Yeni İnsanları önce yapardınız.”</p>

  <p class="normal1">Yaşlı <span class="ideitalik">gaijin</span> gene güldü. “Heyecanlı olurdu öylesi sahiden.”</p>

  <p class="normal1">“Yenerdik sizi o zaman. Chesire kedilerinin yaptığı gibi.”</p>

  <p class="normal1">“Hâlâ yenebilirsiniz…” Omuz silkti. “Sibiskoz ya da habbe pası korkunuz yok nasılsa.”</p>

  <p class="normal1">Emiko kafasını sallayarak, “Hayır,” dedi. “Üreyemiyoruz. Size bağlıyız.” Elini, kimliğini açığa vuran kesik hareketlerle kaldırdı. “Damgalıyım ben. Hepimiz, her zaman damgalıyız. On-Kollular ya da megodontlar gibi, ne olduğumuz her zaman belli.”</p>

  <p class="normal1">Gibbons önemsiz der gibi elini salladı. “Kurmaların hareketleri olmazsa olmaz özellikler arasında değil. Yapınızdan çıkarılmaması için herhangi bir neden yok. Kısırlıksa…” Dudak büktü. “Sınırlamalar ortadan kaldırılabilir. Güvenlik önlemlerinin varlık nedenleri geçmişten alınan derslerdir. Özünde hiçbiri şart değildir. Hatta bazıları sizin yaratılmanızı güçleştirir. Sizle ilgili, illa böyle olmalı denebilecek, kaçınılmaz hiçbir şey yok.” Gülümsedi. “Belki bir gün tüm insanlar Yeni insan olur ve geçmişinize, bize, bizim bugün Neandertallere baktığımız gibi bakarsınız.”</p>

  <p class="normal1">Sustu Emiko. Ateş çıtırdayarak yanmaya devam etti. Neden sonra, “Nasıl yapabileceğinizi biliyor musunuz?” dedi. “Beni Chesire kedileri gibi doğurgan kılabilir misiniz?”</p>

  <p class="normal1">İhtiyar doktor, hanımoğlanıyla bakıştı.</p>

  <p class="normal1">“Yapabilir misiniz?”</p>

  <p class="normal1">İç çekti Gibbons. “Seni sen yapan mekaniği değiştirmem mümkün değil,” dedi. “Yumurtalıkların yok bir kere. Tenine eklenen gözeneklerden daha doğurgan kılınman imkânsız.”</p>

  <p class="normal1">Omuzları düşüverdi Emiko’nun.</p>

  <p class="normal1">İhtiyar bir daha güldü. “Asma suratını hemen! Zaten hayatımda genetik malzeme diye kadın yumurtasına hayranlık duymadım fazla…” Durdu, gülümsedi. “Saçından bir tutam işimi görmeye yeter… Seni değiştiremem ama çocukların, fiziksel anlamda değil, genetik anlamda çocukların doğurgan yapılabilir, doğanın parçası kılınabilirler.”</p>

  <p class="normal1">Kalbi gümbürdemeye başladı Emiko’nun. “Yapabilir misiniz? Sahiden mi?”</p>

  <p class="normal1">“Ah, elbette. Senin için…” Bakışları ufka döndü. Çok hafif bir gülümseme yayıldı dudaklarına. “Senin için yaparım... Hem de çok daha fazlasını yaparım.”</p>

  <div class="calibre1" id="calibre_pb_54"></div>
</body>
</html>
