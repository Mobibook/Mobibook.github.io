<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_10"><span class="idebold">on</span></h1>

  <p class="normal1">Kurma kız kendisini savunmak için hiçbir şey yapmıyor, bıçak girdikçe hafifçe çığlık atıyor ama sadece azıcık geri çekiliyordu. Anderson, “<span class="ideitalik">Bai!</span>” diye bağırdı Lao Gu’ya. “<span class="ideitalik">Kuay, kuay, kuay!</span>”</p>

  <p class="normal1">Çekçek hızlanırken saldırganı itti. Adam, Anderson’a bir iki sarsak darbe savurduktan sonra tekrar dikkatini kurma kıza çevirdi. Kız kaçmak için hiçbir şey yapmıyordu. Her yana kan saçılıyordu. Anderson gömleğinin belinden yay tabancasını çekip adamın yüzüne dayadı. Berikinin gözleri kocaman açıldı, çekçekten atladı ve kaçtı.</p>

  <p class="normal1">Anderson, ensesine bir tane disk sıkıp sıkmamaya karar verme çabası içinde, saldırganı namlusuyla takip etti. Adam bir megodont vagonun ardına saklanarak Anderson’ı karar vermekten kurtardı.</p>

  <p class="normal1">“Hay anasını.” Adamın hepten kaçıp kaçmadığını kestirebilmek için kalabalık trafiği taradı, ardından tabancasını tekrar beline sıkıştırıp gömleğini üzerine çekti. Kıza döndü. “Güvendesin artık.”</p>

  <p class="normal1">Giysileri yırtılmış kurma kız kıpırtısız, gözleri kapalı ve hızla soluyarak yatıyordu. Anderson avucunu kızarmış alnına koyduğunda irkildi, göz kapakları kıpırdadı. Teni alev gibiydi kızın. Kapkara gözler açıldı, Anderson’a baktı. “Lütfen,” diye mırıldandı.</p>

  <p class="normal1">Teninden yayılan ısı muazzamdı. Ölüyordu Emiko. Anderson derhal ceketinin önünü açtı, kızı havalandırmaya çalıştı. Koşusu ve zayıf genetik tasarımı yüzünden aşırı ısınmıştı; bir yaratığa böyle bir şey yapılması, bir yaratımın böyle kösteklenmesi saçmaydı.</p>

  <p class="normal1">“Yürü Lao Gu! Bentlere!” diye bağırdı. Lao Gu anlamayarak dönüp baktı. “<span class="ideitalik">Şui</span>! Su! <span class="ideitalik">Nam</span>! Okyanusa ulan!” Bent duvarlarını işaret etti. “Çabuk! <span class="ideitalik">Kuay, kuay, kuay</span>!”</p>

  <p class="normal1">Lao Gu sert bir baş hareketiyle anladığını belirtti, pedallara yüklenerek karmakarışık trafiği zorlamaya, önlerine çıkan yaya ve yük hayvanlarına bağıra çağıra küfürler saymaya başladı. Anderson şapkasıyla kurma kızı yellemeye girişti.</p>

  <p class="normal1">Bent duvarlarına vardıklarında Anderson kurma kızı omzuna attığı gibi yamru yumru merdivenlere atıldı. Merdivenin iki başında dikilen koruyucu <span class="ideitalik">naga</span>ların<sup class="calibre3"><a class="footnote-link" href="../Text/kurmakiz_split_095.html#footnote-502727-1" id="footnote-502727-1-backlink">[1]</a></sup> upuzun, dalgalı bedenleri yukarı tırmanışına eşlik etti. Yukarı çıktıkça ter gözlerine aktı; kurma kız omzunda fırın misali yanıyordu.</p>

  <p class="normal1">Tepeye ulaştı. Yüzüne vuran kıpkırmızı güneş, omzundaki beden kadar sıcaktı. Bendin kenarına indi ve kızı suya attı; sıçrayan tuzlu sular her yanını ıslattı.</p>

  <p class="normal1">Kurma kız taş gibi doğrudan battı. Anderson derin bir nefes alıp kızın peşinden atladı. <span class="ideitalik">Salak! Aptal!</span> Kızın kolunu yakaladı ve bilinçsiz bedenini yukarı çekti. Kafasını suyun üstünde kalacak ve tekrar batmayacak şekilde tuttu. Hâlâ yanıyordu Emiko. Anderson etraflarındaki suyun fokurdamaya başlayacağını düşündü bir an. Kurma kızın saçları balıkçı ağı gibi yayılmıştı suya; Anderson’ın kollarında bilinçsiz sallanıyordu. Lao Gu koşarak kenara gelmişti. Anderson yanlarına çağırdı, “Al,” dedi, “tut şunu.”</p>

  <p class="normal1">Lao Gu tereddüt ediyordu.</p>

  <p class="normal1">“Tutsana kızı! <span class="ideitalik">Jua ta</span>!”</p>

  <p class="normal1">Lao Gu isteksizce uzanıp kızı koltukaltlarından yakaladı. Anderson parmağını kızın boynuna bastırarak nabzını bulmaya çalıştı. Beyni çoktan gitmiş, pişmiş miydi kızın? Bitkisel hayata girmiş birsini mi canlandırmaya çabalıyordu?</p>

  <p class="normal1">Emiko’nun nabzı sinek kuşlarının hızıyla, ebadındaki her türlü canlıdan çok daha büyük bir hızla geri döndü. Anderson uzanıp nefesine kulak kabarttı.</p>

  <p class="normal1">Emiko’nun gözleri aniden açılıverdi. Anderson’dan uzaklaşmaya kalktı. Lao Gu, debelenen kızı tutamadı; Emiko bir kez daha suya gömüldü.</p>

  <p class="normal1">“Yo!”</p>

  <p class="normal1">Emiko birden tekrar yüzeye çıktı; debeleniyor, Anderson’a uzanmaya çalışıyordu. Anderson elini yakaladı ve kıyıya çekti. Giysileri, motor pervanelerindeki yosunlar gibi dolanmıştı bedenine; simsiyah saçları ipeksi parıltılar saçıyordu. Kapkara gözlerini Anderson’a dikti. Teni hızla soğumuştu.</p>

  <p class="normal1">“Neden yardım ettiniz bana?”</p>

  <p class="normal1">Metan lambaları kırpışıyor, kenti ruhani yeşil ışığa boğuyordu. Karanlık çökmüştü ve sokak lambaları simsiyah geceye tıslıyorlardı. Rutubet şoseden ve binalardan yansıyor, gece çarşısının ışıkları, altlarından geçen insanların tenlerinde ışıldıyordu.</p>

  <p class="normal1">“Neden?” dedi bir kez daha.</p>

  <p class="normal1">Karanlığın yüz ifadesini gizlemesinden hoşnut Anderson omuz silkti. Verebileceği doğru dürüst bir yanıtı yoktu. Saldırgan, bir kurma kız ve bir <span class="ideitalik">farang</span> konusunda şikâyette bulunursa pek çok soruyu tetiklenecek ve Beyaz Gömleklerin dikkati Anderson’a yönelecekti. Şimdiden onca şeyinin açığa çıktığı göz önüne alındığında yaptığı enayilik sayılırdı. Anderson’ı tarif etmek fazlasıyla kolaydı; kızı bulduğu yerle Sir Francis’in barının arası pek uzak değildi ve oraya erişilmesi daha fazla huzur bozucu soru demekti.</p>

  <p class="normal1">Paranoyasını bastırdı. Hok Seng’den beterdi neredeyse. Saldırganın kafası dumanlıydı; orası kesindi. Beyaz Gömleklere gitmezdi. Kaçıp bir yerlerde sızardı en fazla.</p>

  <p class="normal1">Gene de aptallıktı yaptığı.</p>

  <p class="normal1">Emiko çekçekte kendinden geçtiğinde Anderson öleceğini düşünmüştü ve içinde bir yer bundan hoşnutluk duymuştu. Kızın kim olduğunu anladıktan sonraysa kurtarabildiğine sevinmişti ve tüm tedbirine, eğitimine karşın kaderini kurma kızınkine bağlayıvermişti.</p>

  <p class="normal1">Emiko’ya baktı. Tenindeki ürkütücü kızarıklık ve anormal sıcaklık gitmişti. Parçalanmış giysisinden kalanlara sarınmış, tevazuuna bürünmüştü. Böylesi had safhada başkalarına mallık etmiş bir yaratığın alçakgönüllülüğe sarılması acıklıydı.</p>

  <p class="normal1">“Neden?”</p>

  <p class="normal1">“Yardıma muhtaçtın.”</p>

  <p class="normal1">“Kurmalara kimse yardım etmez.” Sesi soğuktu Emiko’nun. “Aptalsınız siz.” Islak saçlarını yüzünden çekti. Hareketleri, kurmalığının genetik ipuçları doğaya aykırı kesiklikteydi. Giysisinin yırtıkları arasından görünen pürüzsüz teni, göğüslerinin narin vaatleri parıldıyordu. Onun gibi olmak nasıl bir şeydi acaba? Davetkâr ışıldıyordu teni…</p>

  <p class="normal1">Emiko, Anderson’ın vücudunu süzdüğünü fark etmişti. “Beni kullanmayı mı arzuluyorsunuz?”</p>

  <p class="normal1">“Hayır.” Anderson huzursuzca bakışlarını kaçırdı. “Gerekmiyor.”</p>

  <p class="normal1">“Size karşı koymam,” dedi Emiko.</p>

  <p class="normal1">Anderson, kızın sesindeki rızadan içinin kalktığını fark etti. Başka bir gün, başka bir yerde muhtemelen kızı sırf yenilik uğruna yatağına almaya kalkardı. Düşünmezdi bile. Ama kızın neredeyse hiçbir şey beklememesi, istememesi tüm arzusunu söndürmeye yeterliydi. Zorla gülümsedi. “Sağ ol. Hayır.”</p>

  <p class="normal1">Emiko hafif bir baş onayı verdi. Gözlerini bir kez daha rutubetli geceye ve yeşil ışıklı sokak lambalarına çevirdi. Müteşekkir miydi, şaşırmış mıydı yoksa kararı hiç mi umurunda değildi, kestirmek imkânsızdı. Yaşadığı dehşet ve kurtulmanın getirdiği rahatlık maskesini ne denli yüzünden çekmiş olursa olsun düşüncelerini kendi içinde tutmayı biliyordu kurma kız.</p>

  <p class="normal1">“Seni götürebileceğim bir yer var mı?”</p>

  <p class="normal1">Omuz silkti Emiko. “Raleigh,” dedi. “Ondan başka beni elinde tutacak yok.”</p>

  <p class="normal1">“Ama ilki değil o, değil mi? Yani sen hep…” Sustu. Uygun kibarlıkta bir sözcük bilmiyordu ve kıza oyuncak demek içinden gelmiyordu.</p>

  <p class="normal1">Emiko bir anlığına Anderson’a baktı, ardından bakışlarını tekrar yanlarından akıp giden kente çevirdi. Gaz lambaları caddeleri karanlık uçurumlarla birbirlerinden ayrılmış yeşil lekelerle dolduruyordu. Anderson bir sokak lambasının altından geçerlerken soluk, rutubetli ışıkta kızın yüzünü bir anlığına yakaladı.</p>

  <p class="normal1">“Hayır,” dedi Emiko. “Hep böyle değildi, hep bu…” Durakladı. “Değildi.” Sustu, düşüncelere daldı. “Mişimoto çalıştırıyordu beni. Benim bir…” omuz silkti, “sahibim vardı. Şirketten birisi. Bir sahip. Gen… Yani sahibim geçici bir görevle geldiğinde beni de Krallığa getirmişti… Doksan günlük, Japonya’yla dostluk anlaşması gereğince saray tarafından uzatılabilen bir iznim vardı. Kişisel sekreteriydim… Çeviri, ofis idaresi… Ve eşlikçilik.” Bir daha, görünmekten çok hissedilen bir omuz silkiş. “Ama Japonya’ya geri dönüş masraflıydı. Yeni İnsanlar için zeplin bileti, sizin türünüze ayrılan biletlerle aynı fiyata satılıyor… Sahibim, sekreterini Bangkok’ta bırakmanın daha ekonomik olduğunu düşündü. Buradaki görevi bittiğinde Osaka’dan yeni model almaya karar verdi.”</p>

  <p class="normal1">“İsa ve Nuh adına...”</p>

  <p class="normal1">“Son maaşımı rampalarda verip gitti. Uçup gitti.”</p>

  <p class="normal1">“Ya Raleigh?”</p>

  <p class="normal1">“Tayland’da kimse Yeni İnsan bir sekreter ya da çevirmen istemiyordu. Japonya’da sorun yoktu. Hatta sıradan bir durumdu. Çok az bebek doğuyordu ve işgücüne ihtiyaç vardı. Buradaysa…” Kafa salladı. “Kalori piyasaları kontrol ediliyor. Herkes U-Tex’i kıskanıyor. Herkes pirincini koruyor… Raleigh’nin umurunda değil. Raleigh… Yeniliklerden hoşlanır…”</p>

  <p class="normal1">Yağlı ve yapışkan kızarmış balık kokuları atıldı üzerlerine. Mum ışığında yemek yiyen, makarnalı, ahtapotlu çanaklarına eğilmiş insanlarla dolu bir gece çarşısından geçiyorlardı. Anderson içinden yükselen, yağmur tavanını kapatıp mahremiyet perdesini çekerek yanındakini gizleme dürtüsünü bastırdı. Tencereler Çevre Bakanlığı vergisine tâbi yeşil alevli ocaklarda fokurduyorlardı. Esmer tenlerde biriken ter soluk ışıkta zar zor görülüyordu. Masaların altlarında hayırsever lokmaları ve aşırma fırsatlarını kollayan Chesire kedileri dolanıyordu.</p>

  <p class="normal1">Yolun ortasında beliren bir Chesire gölgesi Lao Gu’nun direksiyon kırmasına yol açtı. Kendi dilinde küfretti. Emiko şaşırtıcı bir neşeyle el çırparak güldü. Lao Gu dönüp kurma kıza baktı.</p>

  <p class="normal1">“Chesire kedilerini sever misin?” dedi Anderson.</p>

  <p class="normal1">Emiko şaşarak baktı. “Siz sevmez misiniz?”</p>

  <p class="normal1">“Memlekette telefe yetişemiyoruz,” dedi Anderson. “Grahamcılar bile kelle başına mavi dolar ödüyor. Yaptıkları arasında karşı çıkmadığım tek şeydir herhalde.”</p>

  <p class="normal1">“Hım, evet.” Emiko’nun alnı kırıştı. “Bu dünya için fazla gelişkinler bence. Doğal kuşların pek şansı yok artık.” Hafifçe gülümsedi. “Bir düşünsenize, önce Yeni İnsanları yapsalardı…”</p>

  <p class="normal1">Gözlerindeki hınzırlık mıydı melankoli mi?</p>

  <p class="normal1">“Ne olurdu diyorsun yani?”</p>

  <p class="normal1">Emiko adamın gözlerine bakmadı; bakışları hâlâ masaların etrafında dolanan kedilerdeydi. “Gen-kopyacıları Chesire kedilerinden çok şey öğrendiler.”</p>

  <p class="normal1">Başka bir şey söylemedi ama Anderson kızın aklından geçeni tahmin etmişti. İlk önce Kurmalar yapılsaydı gen-kopyacılar tedbirli davranmayacak, Yeni İnsanları kısır yaratmayacak, doğalarını her bakana açık eden robotsu hareket özelliğini vermeyeceklerdi. Halen Vietnam’da savaşan kurmalar gibi ölümcül ve korkusuz yaratılabilirdi hepsi. Chesire kedilerinden alınan ders olmasaydı, Emiko’nun eline tüm insan ırkını daha üstünüyle değiştirme fırsatı geçebilirdi. Oysa şimdi genetik bir çıkmaz sokaktan ibaretti. SoyaPro ve TotalBesin Buğdayı gibi tek bir yaşam döngüsüne mahkûmdu.</p>

  <p class="normal1">Bir kedi gölgesi daha fırladı sokağa; parıldadı ve kayboldu. Lewis Carroll için yapılmış teknolojik saygı duruşu birkaç zeplin ve yelkenli vasıtasıyla dünyaya yayılmış ve görünmezlik özelliğine sahip bir düşmana karşı donanımsız bütün bir hayvan türü yeryüzünden silinivermişti.</p>

  <p class="normal1">“Yaptığımız hatayı fark ederdik sonunda,” dedi Anderson.</p>

  <p class="normal1">“Elbette. Ama muhtemelen çok geç olmadan değil.” Emiko aniden konuyu değiştirip karanlık göğe yükselen bir tapınağı işaret etti. “Çok hoş, değil mi? Sever misiniz tapınaklarını?”</p>

  <p class="normal1">Anderson kızın konuyu tartışmadan kaçınmak için mi yoksa savının çürütülebileceğinden korktuğundan mı değiştirdiğini merak etti. Tapınağa baktı. “Grahamcıların bizim memlekette yaptırdıklarından çok daha güzel.”</p>

  <p class="normal1">“Grahamcılar.” Kurma kızın yüzü ekşidi. “Çevre ve doğaya saplantılılar. Tufan çoktan yaşanmış ama tek dertleri Nuh’un gemisi…”</p>

  <p class="normal1">Fildişi böceğinin açtığı zarardan fenalıklar geçiren Hagg geldi aklına Anderson’ın. “Ellerinden gelse hepimizi kıtalarımıza hapsederler.”</p>

  <p class="normal1">“İmkânsız bence. İnsanlar Yayılımı, yeni çevreleri doldurmayı severler.”</p>

  <p class="normal1">Tapınağın altın kubbesi yükselen ayın ışığında donuk parlıyordu. Dünya yeniden küçülmeye başlamıştı; Anderson bir-iki zeplin ve yelkenli yolculuğunun ardından gezegenin diğer ucuna gelivermişti. Şaşırtıcıydı. Dedesinin zamanında eski Yayılım banliyölerinden kent merkezine gitmek bile mümkün değildi.</p>

  <p class="normal1">Önlerindeki sokağın ağzında beyaz üniformalar belirdi.</p>

  <p class="normal1">Emiko’nun beti benzi attı, Anderson’a sokuldu. “Sarılın bana.”</p>

  <p class="normal1">Anderson kızı itmek istedi ama Emiko’nun kolları beline dolanıvermişti bile. Beyaz Gömlekler durmuş, gelişlerini izliyorlardı. Kurma kız daha da sıkı sararken Anderson, kızı çekçekten atıp derhal kaçma güdüsünü bastırmaya çabaladı. İsteyeceği son şeydi Beyaz Gömleklere yakalanmak.</p>

  <p class="normal1">Emiko fısıldayarak, “Karantinalığım ben… Japon gen-kırma kurtçukları gibi. Hareketlerimi görürlerse hemen anlar, gübre yapmaya götürürler beni.” İyice sokuldu Anderson’a. “Çok özür dilerim. Lütfen…” Gözleriyle yakarıyordu.</p>

  <p class="normal1">Anderson içine aniden dolan acıma duygusuyla kızı kollarına alarak bir kaloricinin yasadışı bir Japon süprüntüsüne sunabileceği korumayı sundu. Bakanlık polisleri gülümseyerek seslendiler. Anderson ürperen tüylerine rağmen gülümsemeyi başararak başıyla selam verdi. Beyaz Gömlekler gözleriyle çekçeğin içini taradılar. Biri gülümseyerek bir şey söylerken diğeri belinde sallanan copla oynuyordu. Emiko çılgınca titriyor, var gücüyle gülümsemeye çabalıyordu. Anderson kızı iyice kendine çekti.</p>

  <p class="normal1"><span class="ideitalik">Lütfen rüşvet istemeyin. Bu sefer istemeyin. Lütfen.</span></p>

  <p class="normal1">Yavaşça geçtiler adamların yanından.</p>

  <p class="normal1">Dönüp baktığında polislerin, artık <span class="ideitalik">farang</span> ile sımsıkı sarıldığı kıza mı yoksa tümüyle ilgisiz bir konuya mı bilinmez, güldüklerini gördü. Fark etmezdi; uzaklaşıyorlardı ve güvendeydiler.</p>

  <p class="normal1">Emiko titreyerek kollarından sıyrıldı. “Teşekkür ederim,” dedi fısıldayarak. “Kendimi açığa çıkarmakla aptallık ettim.” Saçlarını topladı ve geriye baktı. Polisler hızla uzaklaşıyordu. Yumruklarını sıkarak, “Aptal kız,” diye söylendi, “canı çekince kaybolabilen bir Chesire değilsin ki…” Öfkeyle kafa salladı. “Aptal. Aptal…”</p>

  <p class="normal1">Anderson gözlerini ayıramadan bakıyordu. Bambaşka bir dünyaya göre yaratılmıştı Emiko. Bu her yanından ter boşalan yere uygun değildi. Önünde sonunda kent yutacaktı kızı. Başka sonuç mümkün değildi.</p>

  <p class="normal1">Emiko bakışları fark etti. Kederle gülümsedi. “Hiçbir şey ebedi değil galiba.”</p>

  <p class="normal1">“Değil.” Boğazı kurumuştu Anderson’ın.</p>

  <p class="normal1">Bakıştılar. Bluzunun önü yine açılmıştı; boynunun zarif çizgisi göğüslerinin yuvarlaklığına iniyordu. Emiko örtünmeye kalkmadı; bakmaya devam etti Anderson’a. Kasten mi yapıyordu? Teşvik etmeye mi çalışıyordu? Yoksa doğası gereği baştan çıkarma peşinde miydi? Belki kendine hiç hâkim olamıyordu; belki Chesire kedilerinin zekice kuş avlamaları misali, genlerine yazılıydı hareketleri. Emin olamayan Anderson hafifçe yanaştı.</p>

  <p class="normal1">Emiko da geri çekileceğine yaklaşmayı seçti. Yumuşacıktı dudakları. Anderson’ın parmağı önce üst dudağında gezindi, ardından aşağı inip bluzun altını keşfe çıktı. Emiko iç çekerek adamı kendine çekti; dudakları aralıktı. İstiyor muydu? Yoksa sadece boyun mu eğiyordu? Reddetmesi mümkün müydü? Göğüslerini Anderson’ın bağrına bastırdı. Eli, vücudunda dolaşmaya başladı. On altılık bir ergen gibi titredi Anderson. Genetikçiler DNA’sına cazibe hormonları da eklemişler miydi bu kızın? Sarhoş ediciydi vücudu…</p>

  <p class="normal1">Anderson sokağa, Lao Gu’ya, hiçbir şeye aldırmadan kızı kendine çekti, eli göğsünü avuçlamaya, kusursuz tene koştu.</p>

  <p class="normal1">Avucunun içinde kuş gibi çırpındı kurma kızın yüreği.</p>
</body>
</html>
