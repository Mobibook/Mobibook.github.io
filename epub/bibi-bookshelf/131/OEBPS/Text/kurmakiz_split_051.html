<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_49"><span class="idebold">kırk dokuz</span></h1>

  <p class="normal1">AgriGen çalışanları rıhtımlardan çıkıyorlardı. Kanya ve adamları hazır olda bekliyorlardı. İblislerin tören kıtası… <span class="ideitalik">Farangların</span> hepsi durup güneşe gözlerini kısarak bakıyor, ilk defa geldikleri toprakları sindiriyorlardı. Sokaklarda dolaşan genç kızları işaret edip yüksek sesle konuşuyor, kaba kahkahalar atıyorlardı. Görgüsüz bir ırk… Aşırı özgüven…</p>

  <p class="normal1">“Pek memnun görünüyorlar,” diye mırıldandı Pay.</p>

  <p class="normal1">Düşüncelerinin dillenişiyle irkilen Kanya yanıt vermedi. Akkarat’ın bu yeni yaratıkları karşılayışını seyretmekle yetinecekti. Grubun başında Elizabeth Boudry adlı sarışın bir kadın yürüyordu. Baştan aşağı tam bir AgriGen tipiydi. Tıpkı diğer AgriGen elemanları gibi, kırmızı buğday arması parıldayan upuzun, siyah bir cüppe giymişti. Nefret uyandırıcı üniformaları içinde bu insanları görmenin tek teselli verici yanı, tropik güneş altında haşlanıyor olmaları gerektiğini bilmekti. Yüzleri terden pırıl pırıldı.</p>

  <p class="normal1">Akkarat, Kanya’ya dönerek, “Tohum bankasına bunlar gidecek,” dedi.</p>

  <p class="normal1">“Kararınızdan emin misiniz?”</p>

  <p class="normal1">Omuz silkti Akkarat. “Sadece numune istiyorlar. Gen-kırma işlemleri için genetik çeşitlilik peşindeler. Krallık da faydalanacak.”</p>

  <p class="normal1">Kanya kalori iblisleri diye bilinen ve Krung Thep sokaklarına, İlahi varlıklar Kenti’nin sokaklarına mağrur adımlar atacak bu insanları süzmeye koyuldu. AgriGen logolu kasalar gemilerden indiriliyor, megodontlara yükleniyordu.</p>

  <p class="normal1">Akkarat, düşüncelerini sezmişçesine, “Duvarların ardına saklanıp halkımızın yaşamayı sürdürmesini umduğumuz zamanlar geride kaldı,” dedi. “Bu dış dünyaya karışmamız gerekiyor artık.”</p>

  <p class="normal1">“Ama tohum bankası,” dedi Kanya fısıltıyla itiraz ederek, “Kral Rama’nın mirasıydı.”</p>

  <p class="normal1">Akkarat sert bir baş onayı verdi. “Sadece numune alacaklar. Dert etme sen.” Döndü, bir başka <span class="ideitalik">farangla</span> yabancı usulü el sıkıştı. Karantina adasının diliyle bir şeyler konuştular ve adamı yolladı.</p>

  <p class="normal1">Tekrar Kanya’ya bakarak, “Richard Carlyle,” dedi Akkarat. “Nihayet pompalarımızı alabileceğiz. Öğleden sonra bir zeplin yolluyor. Şansımız yaver giderse yağmur mevsiminden önce hallederiz.” Birden bakışları sertleşti. “Anlıyor musun bunları? Ne yaptığımı anlıyor musun? Krallıktan azıcık yitirmek, hepsini yitirmekten iyidir… Savaşacak zaman başka, pazarlık edecek başka… Tümüyle dışa kapanırsak yaşayamayız. Tarih bize dış dünyaya katılmamız gerektiğini söylüyor.”</p>

  <p class="normal1">Kaya yanıt vermeden başıyla evetledi.</p>

  <p class="normal1">Caydi omzunun dibinden kafasını uzatarak, “En azından Gi Bu Sen’i ele geçiremediler,” dedi.</p>

  <p class="normal1">“Tohum bankasındansa onu vermeyi yeğlerdim.”</p>

  <p class="normal1">“Öyle ama bence adamı bulamamaları fena sinirlerini bozuyordu bence.” Boudry adlı kadını işaret etti. “Fena öfkelendi. Hatta epey bağırdı. Kendini kaybetti. El-kol sallayarak bağırıp çağırdı.”</p>

  <p class="normal1">Kanya yüzünü ekşiterek, “Akkarat da kızdı,” dedi. “Bütün gün tepemde dikilip ihtiyarın kaçmasına nasıl izin verdiğimi sorup durdu.”</p>

  <p class="normal1">“Akıllı adam.”</p>

  <p class="normal1">“Kim? Akkarat mı?”</p>

  <p class="normal1">“Doktor.”</p>

  <p class="normal1">Kanya sohbete devam edecekken Boudry ile tohum bilimcilerinin geldiğini fark etti. Yanlarında yaşlı bir sarı kartlı Çinli vardı. Kadının yanında durdu, Kanya’yı başıyla selamladı. “<span class="ideitalik">Kun</span> Elizabeth Boudry için çeviri yapacağım,” dedi.</p>

  <p class="normal1">Kanya karşısında dikilenleri süzerken kibarca gülümsedi. Varılan yer buydu işte. Sarı kartlılar ve <span class="ideitalik">faranglar</span>…</p>

  <p class="normal1">“Her şey değişiyor,” diyerek iç çekti Caydi. “Bunu unutmaman yararına… Geçmişe tutunmak, gelecekten endişe duymak…” Dudak büktü. “Hepsi çile.”</p>

  <p class="normal1">Faranglar bekliyordu. Sabırsızdılar. Önlerine düştü, savaştan harap sokaklarda yürümeye koyuldular. Uzaklarda bir yerlerde bir tank havaya uçtu. Direnişçi öğrenci hücrelerinden biri işbaşındaydı herhalde. Kontrolü dışındaki insanlar… Kendininkinden farklı şeref anlayışlarına sarılan insanlar… Eliyle yeni astlarından ikisini çağırdı. Malivalaya ve Yutakon… Adarlını doğru hatırladığına emin değildi.</p>

  <p class="normal1">“General,” diye başlayacaktı biri, Kanya kaşlarını çattı. “Ne dedim size ben? General falan yok. Saçmalık yeter. Başkomiserim ben. Başkomiserlik Caydi’ye yettiyse, kendimi daha üste koyacak değilim.”</p>

  <p class="normal1">Malivalaya özür dileyen bir <span class="ideitalik">wai</span> selamı verdi. Kanya farangları kömür dizelli arabaya bindirdi ve sokakları aşmaya başladılar. Hayatında böyle bir lüks tatmamıştı Kanya. Ama Akkarat’ın aniden ortaya döktüğü refah karşısında çığlığı basmamaya kararlıydı. Araba hızla Kent Sütunu’na ilerliyordu.</p>

  <p class="normal1">On beş dakika sonra yakıcı güneş altında arabadan indiler. Keşişler yetkesini tanıyan selamlarını vererek önünde eğildiler. İçinde bulantıyla yanıtladı selamları Kanya. Kral XII. Rama, Çevre Bakanlığı’nı keşişlerden bile üstün tutmuştu.</p>

  <p class="normal1">Keşişler kapıları açarak Kanya ve beraberindekileri içeri, tapınağın serin derinliklerine aldılar. Hava geçirmeyen kapıların açılmasıyla basınçlı serin ve nemli hava dışarı aktı. Serinliğin artışı karşısında kendini sarmalamamak için zor duruyordu Kanya. Başka mahzen kapıları açıldı, kömür yakan sistemlerle aydınlatılan, üçlü güvenliğe sahip koridorlar ortaya çıktı.</p>

  <p class="normal1">Safran cüppeli keşişiler temastan kaçınarak uzak duruyorlardı. Kanya arkasına dönerek Boudry adlı kadına baktı. “Keşişlerle temas etmeyin,” dedi. “Kadınlara dokunmama yeminleri var.”</p>

  <p class="normal1">Sarı kartlı ihtiyar söylenenleri ciyaklamalı farang diline çevirdi. Küçümseyici gülüşlerini duymazdan geldi. Tohum bankasının derinliklerine doğru yürürken Boudry ile beraberindeki biliminsanları heyecanla aralarında konuşuyorlardı. Sarı kartlı çevirmen tuhaf nidalarını aktarma zahmetine girmiyordu ama Kanya konuşulanları tahmin edebiliyordu.</p>

  <p class="normal1">Mahzenlerden, kataloglama birimlerinden geçerken hep sadakatin doğasını, kelleyi kaptırmaktansa bir kolu veya bacağı feda etme fikrini düşündü. Başka ülkeler çökerken Krallığın ayakta kalmasının nedeni, Tayland usulü duruma göre davranabilme becerisiydi.</p>

  <p class="normal1">Kanya arkasına, <span class="ideitalik">faranglara</span> göz attı. Muhteris donuk gözleri rafları, her biri saldırılarına karşı potansiyel savunma imkânı sunan binlerce vakum-mühürlü tohum mahfazasını tarıyordu. Krallığın gerçek hazinesi, savaş ganimeti misali önlerine serilmişti.</p>

  <p class="normal1">Burmalılar Attyuhaya’ya saldırdıklarında kent direniş göstermeden düşmüştü. Aynısı bir kez daha yaşanıyordu. Fra Süb gibi çevre azizlerinin onca çabasından, Kip gibilerinin Gi Bu Sen gibilerine satılmalarından, onca mücadeleden, savaştan, döküle kandan, çekilen acıdan sonra gelinen nokta buydu işte. Tacı hiç önemsemeyen bakanların ihanetine bir kez daha uğrayan ülkenin yüreğinde muzaffer dikiliyordu <span class="ideitalik">faranglar</span>…</p>

  <p class="normal1">“O kadar takma,” diye fısıldadı Caydi. “Sonuçta hepimiz hatalarımızla yüzleşmek ve barışmak durumunda kalıyoruz, Kanya.”</p>

  <p class="normal1">“Çok üzgünüm… Her şey için.”</p>

  <p class="normal1">“Ben seni çoktan affettim. Hepimizin efendileri ve sadakat duydukları var. Seni bana gelmeden önce Akkarat’a götüren karmaydı.”</p>

  <p class="normal1">“Bu hale gelineceğini hiç düşünemedim.”</p>

  <p class="normal1">“Kayıp büyük,” dedi Caydi. Ardından omuz silkti. “Ama gene de böyle kalması gerekmiyor.”</p>

  <p class="normal1">Kanya dönüp tekrar <span class="ideitalik">faranglara</span> baktı. Biliminsanlarından biri bakışını gördü, kadına bir şeyler söyledi. Ciddi miydi söyledikleri, alaycı mıydı, kestiremedi Kanya. Buğdaylı armaları arsızca parıldıyordu.</p>

  <p class="normal1">Caydi tek kaşını kaldırarak, “Majesteleri Kraliçe hâlâ duruyor, değil mi?” dedi.</p>

  <p class="normal1">“E, neye yarayacak peki bunu bilmek?”</p>

  <p class="normal1">“Her şey yitirildiğinde bile savaşmaya devam edip Burmalıları bir süre daha oyalamayı başaran bir Bang Rajan köylüsü mü yoksa korkudan ödleri patlayarak Ayutthaya’yı düşmana teslim eden saraylılardan olarak mı hatırlanmayı yeğlersin?”</p>

  <p class="normal1">“Ego meselesi bunlar,” dedi Kanya.</p>

  <p class="normal1">“Belki… Ama sana doğrusunu söyleyeceğim: Ayutthaya’nın tarihimizde hiçbir önemi yok. Tayland, Ayutthaya’nın düşüşünden sonra da hayatta kalmadı mı? Burmalılardan sonra bile hayatta kalmadık mı? Kmerlerden? Fransızlardan? Japonlardan? Amerikalılardan? Çinlilerden sonra? Kalori şirketlerinden sonra? Bu ülkeyi ayakta tutan kentler değil, halkıdır, Kanya. Çakri’nin bize verdiği adları sürdürenler halkımızdır. Halkımız, her şeyimizdir bizim, Kanya. Ve bizi yaşatan, bizi besleyen de bu tohum bankasıdır…”</p>

  <p class="normal1">“Ama Majesteleri her daim kentimizi savunmamız—”</p>

  <p class="normal1">“Kral Rama, Krung Thep’i zerre önemsemiyordu Kanya. Önemsediği bizdik ve bize, kendimizi korumamız için bir simge armağan etti, hepsi o. Ama önem taşıyan şey kent değil. Halk. Halkı köleleşmiş bir kentin neye faydası var, söylesene?”</p>

  <p class="normal1">Kanya’nın solukları hızlandı. Serin hava ciğerlerini kırbaçlıyordu. Boudry denen kadın bir şeyler söyledi, diğerleri tuhaf dillerinde çığlıklar attılar.</p>

  <p class="normal1">Kanya, Pay’a baktı.</p>

  <p class="normal1">“Ne yapıyorsam aynını yap.”</p>

  <p class="normal1">İlerledi, yay tabancasını hızla çekti, <span class="ideitalik">farang</span> kadının alnına dayadı ve tetiğe asıldı.</p>
</body>
</html>
