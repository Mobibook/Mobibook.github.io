<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_20"><span class="idebold">yirmi</span></h1>

  <p class="normal1">Bir aşamaydı ölüm. Bir basamak. Başka bir yaşama geçişti. Kanya, üstünde yeterince derin düşünürse fikri içselleştirip atlatabileceğini düşünüyordu ama işin gerçeği, Caydi ölmüştü. Bir daha hiç karşılaşmayacaklardı ve Kanya ne kadar sunuda bulunursa bulunsun, ne kadar dua ederse etsin Caydi bir daha asla Caydi olmayacak, Çaya asla geri gelmeyecek ve iki oğulları ıstırabın her yeri sarmasından başka bir şey görmeyeceklerdi.</p>

  <p class="normal1">Istırap. Çile. Acı, tek gerçekti. Ama küçükleri için bir süre daha gülebilmek, sarılmanın yumuşaklığını biraz daha hissetmek iyiydi. Çocuk üzerine titremekse bir ebeveyni varoluş döngüsüne bağlayan, tamamdı; çocuk dediğin şımartılmalıydı.</p>

  <p class="normal1">Bisikletiyle Bakanlığa, Caydi’nin çocuklarının yerleştirildiği yere giderken bunları düşünüyordu Kanya.</p>

  <p class="normal1">Çocuklar şımartılmalıydı. Hoş görülmeliydiler.</p>

  <p class="normal1">Sokaklarda Beyaz Gömlekler devriye geziyordu. Binlerce meslektaşı kentin her yanına dağılmış Ticaret’in yollarını kesiyordu. Tüm Bakanlıkta hissedilen öfke zar zor kontrol atında tutuluyordu.</p>

  <p class="normal1">Kaplan ölmüştü. Katledilmişti babaları. Canlı efsane, aziz, yenilmişti.</p>

  <p class="normal1">Yaşanan acı Süb Nakasatyen’i yeniden yitirmeye eşti neredeyse. Çevre Bakanlığı yas tutuyordu ve tüm kent Bakanlıkla birlikte yas tutacaktı. General Praça’nın planı işlerse Ticaret Bakanlığı ve Akkarat da yas tutacaktı. Sonunda haddini aşmıştı Ticaret Bakanlığı. Birombakti bile bu hakaretin bedelini birilerinin ödemesi gerektiğini söylüyordu.</p>

  <p class="normal1">Bakanlık kapısında kimliğini gösterdi, içeri girdi. Tik ve muz ağaçları arasından kıvrılan taşlı patikadan karargâh binasına ilerledi. Caydi’nin ailesi hep alçakgönüllü evlerde oturmuştu. Caydi kadar alçakgönüllü evlerde. Ama aileden kalanlar daha da küçük bir yerdeydiler şimdi. Büyük bir adam için ne acı bir son… Küflü beton kışlalardan çok daha iyilerine layıktı oysa…</p>

  <p class="normal1">Kanya’nın evi, Caydi’nin hayatı boyunca oturduğu evlerin hepsinden çok daha büyüktü. Ve Kanya, yalnız yaşıyordu. Bisikletini duvara dayadı ve kışlayı süzdü. Bakanlığın terk ettiği birçok binadan biriydi bu. Önünde çalılıklar ve kırık bir salıncak vardı. Az ötede görevliler için bir ayak voleybolu sahası… Sıcakta kimse oynamıyordu; ağı sarkmıştı.</p>

  <p class="normal1">Kırık dökük binanın önünde oynayan çocuklara baktı. Caydi’ninkiler değildi bunlar. Surat ile Nivat içerideydi anlaşılan. Muhtemelen küllerinin konacağı kabı hazırlıyorlardı. İlahi okumaları ve babalarının bir sonraki yaşamına başarıyla geçebilmesine yardım etmeleri için keşişler çağrılmıştı. Kanya derin bir nefes aldı. Zor, tatsız bir işti sahiden.</p>

  <p class="normal1">Niye ben? Niye bodisatva için çalışmaya zorlanan benim? Neden?</p>

  <p class="normal1">Baştan beri Caydi’nin, kendisi ve adamları için fazladan para götürdüğünü bildiğinden kuşkulanmıştı Kanya. Ama hep buydu Caydi. Katıksız, temiz… Caydi işini, işine inandığı için yapardı. Kanya gibi değildi. Alaycı, kuşkucu ve öfkeli değildi. İşi, iyi kazanç potansiyeli ve beyaz üniformalı, aynı zamanda işporta arabalarına el koyma yetkisine sahip adamlardan etkilenen kızlar için yapanlar gibi de değildi Caydi.</p>

  <p class="normal1">Bir kaplan gibi savaşmış, bir hırsız gibi ölmüştü Caydi. Kol ve bacakları kesilmiş, köpekler ve Chesire kedileri yesin, geriye fazla bir şeyi kalmasın diye karnı yarılıp barsakları dökülmüştü. Erkeklik organı kesilip ağzına tıkıldıktan sonra gövdesi bakanlığın önüne bırakılmıştı. Savaş ilanıydı resmen… Ama Bakanlık düşman kim, kesin bilemiyordu. Herkes Ticaret Bakanlığı diyordu ama kesin bilen sadece Kanya’ydı. Caydi’nin son kalkıştığı görevden kimseye bahsetmemişti.</p>

  <p class="normal1">Utançla yanıyordu içi bu yüzden. Basamakları çıkmaya koyuldu. Her basamakta kalbi daha hızlı atıyordu. Onuru batasıca Caydi ne demeye burnunu Ticaret’in alanına sokamadan duramamıştı sanki? Neden uyarıyı ciddiye almamıştı? Oğullarını bizzat ziyaret etmek zorunda kalmıştı işte… Çocuklara babanız çok iyi bir savaşçı, çok iyi yürekli bir adamdı demek Kanya’ya düşüyordu. <span class="ideitalik">Bir de eşyasını almam gerekecek. Teşekkürler valla. Bakanlık malzemesi sonuçta</span>…</p>

  <p class="normal1">Kapıyı tıklattı ve aileye toparlanma zamanı tanımak üzere geri çekildi. Kapıyı oğlanlardan biri, galiba Surat açtı, içeri seslendi: “Kanya abla geldi.” Çok geçmeden Caydi’nin kaynanası kapıya geldi. Kanya <span class="ideitalik">wai</span> selamı verdi; yaşlı kadın daha da fazla eğilerek karşıladı selamı.</p>

  <p class="normal1">“Sizi rahatsız ettik, özür dileriz.”</p>

  <p class="normal1">“Rahatsız etmediniz.” Gözleri kıpkırmızıydı kadının. Oğlanlar Kanya’ya ciddi gözlerle bakıyordu. Ne yapacaklarını bilemeden bir süre öylece dikildiler. Yaşlı kadın sonunda, “Eşyalarını alacaksınız herhalde,” dedi.</p>

  <p class="normal1">Kanya yanıt vermeyecek denli utanıyordu. Zar zor başıyla evetleyebildi. Kaynana önüne düşerek oturma odasına soktu Kanya’yı. Odanın düzensizliği yaşlı kadının yasının göstergesiydi. Kadın köşeye itilmiş ufak bir masada duran kutuyu işaret etti. Caydi’nin incelediği dosyalar… “Hepsi bu mu?” dedi Kanya.</p>

  <p class="normal1">“Ev yakıldıktan sonra bunları saklamıştı sadece. Hiç dokunmadım ben. Tapınağa götürülmeden önce getirip buraya koymuştu.”</p>

  <p class="normal1">Kanya utancını gülümsemesiyle bastırdı. “Evet. <span class="ideitalik">Ka</span>. Özür dilerim. Tabii.”</p>

  <p class="normal1">“Neden yaptılar bunu? Yeterince yapmamışlar mıydı?”</p>

  <p class="normal1">Çaresizce omuz silkti Kanya. “Bilmiyorum.”</p>

  <p class="normal1">“Bulacak mısın yapanları? Alacak mısın intikamını?”</p>

  <p class="normal1">Tereddüt etti Kanya. Çocuklar dimdik bakıyordu. Çocuklukları, neşeleri silinip gitmişti. Hiçbir şeyleri kalmamıştı. Başını öne eğdi, <span class="ideitalik">wai</span> selamı verdi. “Bulacağım. Söz veriyorum. Hayatımın sonuna kadar kovalamam gerekse bile.”</p>

  <p class="normal1">“Eşyasını alman şart mı?”</p>

  <p class="normal1">Kanya tedirgin gülümsedi. “Protokol böyle. Aslında daha önce gelmeliydim ama…” Ne diyebileceğini bilemiyordu. “Rüzgârın değişeceğini umduk. İşe geri döneceğini… Özel şeyler, hatıra parçaları varsa geri getiririm. Ama teçhizatını götürmem lazım.”</p>

  <p class="normal1">“Elbette. Kıymetli şeyler bunlar.”</p>

  <p class="normal1">Eğildi, Heriklim tahtasından kutuya ve teçhizata baktı. Kutuda gelişigüzel, dağınık dosyalar, sarı zarflar ve Bakanlık malzemeleri vardı. Yedek yay-tabancası diskleri… Cop… Cırt-cırtlı kelepçeler… Dosyalar… Hepsi kutuya tıkıştırılmıştı.</p>

  <p class="normal1">Çaya’yı kaybettiğini, yakında her şeyini kaybedeceğini bilerek bu kutuyu dolduruşunu hayal etti Caydi’nin. Özen göstermemesine şaşmamak gerekirdi. Kutuyu karıştırdı. Adaylık günlerinde, Praça’yla yan yana çekilmiş bir fotoğrafını buldu. İkisi de genç, ikisi de kendilerinden emindi. Dalgınca çıkardı, masaya bıraktı fotoğrafı.</p>

  <p class="normal1">Kafasını kaldırdığında yaşlı kadının odadan çıktığını fark etti. Çocuklar hâlâ içerideydi ama. Fotoğrafı uzattı; çocuklar bakmaya devam ediyorlardı. Sonunda Surat uzanıp fotoğrafı aldı, kardeşine gösterdi.</p>

  <p class="normal1">Kutuyu hızla karıştırmaya devam etti Kanya. Diğer her şey Bakanlığa ait görünüyordu. Gizliden sevindi; hiçbir şeyi geri getirmek zorunda kalmayacaktı. Tik ağacından ufak bir kutu çekti dikkatini. Kutuyu açtı. Caydi’nin <span class="ideitalik">muay tay</span> şampiyonluk madalyaları parıldadı. Kanya kutuyu hiç konuşmayan çocuklara verdi. Kanya dosyalara dönerken çocuklar babalarının zaferlerinin kanıtlarını incelemeye koyuldular.</p>

  <p class="normal1">Nivat, “Burada bir şey var,” dedi. Bir zarf tutuyordu elinde. “Bizim mi bu da?”</p>

  <p class="normal1">Kanya, “Madalyaların yanında mıydı?” dedi ama aldırmadan dosyaları karıştırmaya devam etti. “Ne varmış içinde?”</p>

  <p class="normal1">“Resimler.”</p>

  <p class="normal1">Kanya durakladı. “Bakayım şunlara bir.”</p>

  <p class="normal1">Nivat fotoğrafları uzattı. Kanya resimlere baktı. Caydi’nin ilgilendiği bir takım kuşkulu kişilerin fotoğraflarıydı bunlar anlaşılan. Çoğunda Akkarat vardı. <span class="ideitalik">Faranglar</span>… Bir sürü <span class="ideitalik">farang</span> fotoğrafı. Bakanın etrafına kanını içmeye aç hayaletler gibi toplanmış, gülümseyen kadınlar ve adamlar… Her şeyden habersiz, onlarla birliktelikten mutlu, gülümseyen Akkarat… Tanımadığı başka adamlar. Kendi ülkesinde kaloriden iyice semirmiş bir şişko; karantina adasından ziyarete gelmiş, yükselişe geçen Ticaret’ten avantaj elde etme peşinde bir AgriGen ya da PurCal temsilcisi belki… İşte bir tane daha: zeplinini yitiren adam. Carlyle mıydı adı? Canı yanmıştır herhalde epey. Hafifçe gülümsedi Kanya. Bir başka fotoğrafa geçti ve donakaldı.</p>

  <p class="normal1">“Ne oldu?” dedi Nivat. “Bir şey mi var?”</p>

  <p class="normal1">Kanya zor bela, “Yok,” diyebildi. “Bir şey yok.”</p>

  <p class="normal1">Fotoğrafta kendisi vardı. Akkarat’ın yatında, Akkarat’la kadeh tokuştururken çekilmişti. Uzaktan çekilmişti, biraz bulanıktı ama yüzü açıkça görülüyordu.</p>

  <p class="normal1"><span class="ideitalik">Biliyormuş!</span></p>

  <p class="normal1">Nefes almaya çabalayarak baktı fotoğrafa. Karma ve görevi düşündü. Caydi’nin çocuklarının bakışları altında kendi fotoğrafına baktı, baktı. Bu fotoğraftan hiç bahsetmeyen amirini düşündü. Caydi’nin konumundaki bir adamın neyi bilebileceğini, neyi açık etmeyebileceğini ve sırların bir insana nelere mal olabileceğini düşündü. Kendi içinde tartışarak baktı fotoğrafa. Sonunda desteden ayırıp cebine attı. Kalanları tekrar zarfa koydu.</p>

  <p class="normal1">“İpucu mu?”</p>

  <p class="normal1">Kanya ciddi bir baş onayı verdi. Çocuklar aynını yaptılar. Daha fazlasını sormayacaklardı. İyi çocuklardı.</p>

  <p class="normal1">Kutunun kalanını özenle, atladığı bir ipucunun varlığı endişesiyle araştırdı ama hiçbir şey bulamadı. Sonunda eğilip kutuyu ve malzemeleri aldı. Kutu ağırdı ama ağırlığı, cebinde kobra misali yatan fotoğrafın yanında hiç kalıyordu.</p>

  <p class="normal1">Dışarı, açık havaya çıkınca derin nefesler almaya çabaladı. Utancın kokusu burun deliklerini yaktı. Kapıda el salladıklarını bildiği çocuklara, babalarının eğilmek bilmez cesaretinin bedelini ödeyen dönüp bakamadı. Istıraplarının nedeni babalarının kendine layık bir rakip seçmesiydi. Erişte satıcılarını ve gece satıcılarını yolmak yerine kendine gerçek, acımasız, gaddar bir düşman seçmişti Caydi. Gözlerini kapadı Kanya.</p>

  <p class="normal1"><span class="ideitalik">Söylemeye çalıştım sana. Gitmemeliydin. Denedim.</span></p>

  <p class="normal1">Kutuyu bisikletinin arkasındaki yük kısmına bağladı ve yola koyuldu. Ana idare binasına vardığında toparlanmıştı.</p>

  <p class="normal1">General Praça bir muza ağacının gölgesinde sigarasını tüttürüyordu. Kanya adamın gözlerinin içine bakabilmesine şaştı. Yanına gitti ve <span class="ideitalik">wai</span> selamı verdi.</p>

  <p class="normal1">General hafif bir baş onayıyla selamı aldı. “Aldın mı eşyasını?”</p>

  <p class="normal1">Kanya başıyla evetledi.</p>

  <p class="normal1">“Çocukları da gördün?”</p>

  <p class="normal1">Bir baş onayı daha.</p>

  <p class="normal1">Kaşları çatıldı generalin. “Evimizin içine ettiler… Kapımızın önüne cesedini bıraktılar. Mümkün olmaması gerekirdi ama işte, bakanlığın içine kadar girip bize meydan okudular.” Sigarasını atıp çiğnedi. “Görev artık senin, Başkomiser Kanya. Caydi’nin adamları da senin. Caydi’nin hep istediği gibi savaşmamızın zamanı geldi. Ticaret Bakanlığı’nı pişman et, Başkomiser. İtibarımızı geri al.”</p>
</body>
</html>
