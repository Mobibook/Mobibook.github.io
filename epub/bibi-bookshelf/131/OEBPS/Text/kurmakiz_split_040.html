<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_38"><span class="idebold">otuz sekiz</span></h1>

  <p class="normal1">Anderson kafasına geçen çuval yüzünden zor bela nefes alabiliyordu. Karanlık, nefesinin sıcaklığı ve batırmaya çalıştığı korkusuyla birleşmişti. Kafasına neden çuval geçirildiğini, evinden neden çıkarıldığını kimse açıklamamıştı. Kendine gelen Carlyle itiraz etmeye kalkınca kulaktozuna dipçiği yemiş ve ikisi de kafalarına geçirilen çuvallara ses çıkarmadan boyun eğmişlerdi. Bir saat öylece oturduktan sonra tekmelenerek kaldırılmışlar homurtularla egzoz dumanı saçan bir araca bindirilmişti. Anderson aracın askeri olduğunu tahmin etmişti ite kaka bindirilirken.</p>

  <p class="normal1">Elleri arkadan bağlıydı ve kırık parmağı sallanıyordu. Elini kapatmaya kalktığında ağrısı dayanılmaz seviyeye çıkıyordu. Korkularını ve aklına düşen olasılıkları kontrol altına almak için dikkatle nefes alıp vermeye başladı. Tozlu ve kaba kumaş öksürttüğünden ve öksürünce kaburgalarına ağrı saplandığından kısa nefes alıp vermeye odaklandı.</p>

  <p class="normal1">İbret niyetine idam mı edeceklerdi acaba?</p>

  <p class="normal1">Epeydir Akkarat’ın sesini duymamıştı. Hiçbir şey duymuyordu hatta. Carlyle’a fısıldamak, aynı yerde tutulup tutulmadıklarını anlamak istiyordu ama muhafızların da varlığı ihtimalini düşündüğü ve daha fazla sopa yemek istemediği için kımıldamadan beklemeye gayret ediyordu.</p>

  <p class="normal1">Araçtan indirilip sürüklenerek bir binaya sokulduklarında Carlyle’ın da yanına getirilip getirilmediğini dahi anlayamamıştı. Bir asansöre bindirilmiş, asansör aşağı doğru hareket edince askeri bir sığınağa götürüldüğünü tahmin etmişti. Sonunda kapadıkları yer çok sıcaktı ama. Çuval yüzünü dalıyordu. Terin süzülüp ucunda biriktikten sonra aşağı damladığı burnunu bir kerecik kaşıyabilmek için neler vermezdi! Yüzünü oynatmaya, kaba kumaştan uzaklaştırmaya çabaladı. Azıcık temiz hava alabilse…</p>

  <p class="normal1">Kilit sesi… Ayak sesleri… Kaskatı bekledi Anderson. Boğuk sesler duydu. Birden kollarından tutuldu, ayağa kaldırıldı. Sürüklendi, bir dizi köşe dönüldü, birkaç kere duruldu. Hafif bir esinti kollarını yaladı. Azıcık temiz hava… Bir havalandırma sistemi… Deniz kokusu… Tayland dilinde mırıltılar… Ayak sesleri… Hareket… Bir koridora sokulduğu hissine kapıldı. Varış ve Tayland dilinde konuşan seslerin kesilmesi… Tökezledi, sertçe çekilerek doğrultuldu. Kaburgaları acıdı.</p>

  <p class="normal1">Nihayet durdular. Hava daha temizdi şimdi. Havalandırma sistemlerinin esintisini, pedalların tıkırtılarını ve pervanelerin vınlamalarını duyuyordu şimdi. Bir tür işleme merkezi… İtilerek dik durmaya zorlandı. Böyle mi idam edilecekti? Gün ışığını son kez göremeden mi?</p>

  <p class="normal1">Kurma kız… Kahrolası kurma kız… Balkona koşuşunu, karanlığa atlayışını hatırladı. İntihar bakışı değildi o… Düşündükçe, hatırladıkça kurma kızla göz göze geldiklerindeki bakışın özgüven taşıdığına daha fazla inanmaya başladı. Cidden naibi öldürmüş müydü? İyi ama katilse, sahiden bir ölüm makinesiyse neden o kadar korku doluydu? Aklı almıyordu. Her şey mahvolmuştu. Feci kaşınıyordu burnu; aksırık geldi, ağzını açarak nefes alınca toz yuttu, öksürüğe boğuldu, acıyla iki büklüm öne eğildi.</p>

  <p class="normal1">Birden çuval çekiliverdi kafasından.</p>

  <p class="normal1">Işık saplanan gözlerini kırpıştırdı, tertemiz havayı içine çekti, yavaşça doğruldu. Askeri üniformalı adam ve kadınlarla dolu koskocaman bir salondaydı. Pedallı bilgisayarlar, burgu-yay bobinleri… Hatta kenti gösteren kocaman, ışıklı bir ekran… AgriGen merkezlerinden birindeydi sanki…</p>

  <p class="normal1">Şaşkın bakan Carlyle’ı gördü.</p>

  <p class="normal1">“Feci kokuyorsunuz ikiniz de.”</p>

  <p class="normal1">Akkarat. Kurnaz bir sırıtış… Taylandlıların on üç ayrı gülümsemesi olduğu söylenirdi. Anderson hangisine baktığını merak etti. “Duşa sokmamız gerekecek sizi,” dedi Akkarat.</p>

  <p class="normal1">Anderson konuşmak istedi ama bir kez daha öksürüğe tutuldu. Kasıldıkça cırt cırtlı kelepçeler bileğini kesti. Kaburgalarına bıçak gibi bir acı saplandı. Carlyle susuyordu. Alnı kanlıydı. Mücadele etmeye mi kalkmıştı yoksa işkence mi görmüştü, kestirmek imkânsızdı.</p>

  <p class="normal1">“Bir bardak su getirin şuna,” dedi Akkarat.</p>

  <p class="normal1">Muhafızlar Anderson’ı itekleyerek oturttular. Bu sefer kırık parmağına yaslanmadan oturmayı becerdi. Su geldi; muhafızlardan biri Anderson’ın kafasını tutarak içirdi. Anderson duyduğu şükrana şaşarak içti suyu. Öksürdü. Zor bela kafasını kaldırıp Akkarat’a baktı. “Sağ ol…”</p>

  <p class="normal1">“Evet. Eh, bir sorunumuz var görünüyor,” dedi Akkarat. “Anlattıkların doğrulandı. Senin kurma kız sahiden bağımsızmış…” Anderson’ın yanına çömeldi. “Talihsiz bir takım olaylara kurban gitmişiz… Orduda iyi bir savaş planının gerçek savaşta en fazla beş dakika dayandığı, ondan sonrasının talihin ve ruhların generalden yana çıkıp çıkmayacağına kaldığı söylenir. Bizimki kötü şanstı. Uyum gösterip toparlanmamız lazım. Tabii şimdi başımda toparlamam gereken başka sorunlar da var.” Dudak büktü. “Özür dilerdim ama yeteceğinden pek emin değilim.”</p>

  <p class="normal1">Anderson bakışlarını Akkarat’ın gözlerine dikti. “Canımızı yakan, öder.”</p>

  <p class="normal1">“AgriGen cezalandıracak bizi,” dedi Akkarat. “Evet, sorunlardan biri bu. Ama AgriGen bize hep kızgın zaten.”</p>

  <p class="normal1">“Çöz beni, hepsini unutalım.”</p>

  <p class="normal1">“Sana güvenmemi söylüyorsun yani. Akıllıca olmayacağından endişeliyim şahsen.”</p>

  <p class="normal1">“Devrim zorlu iştir. Kin tutmayacağımı söyleyebilirim.” Adamı inandıracağını düşündüreceği vahşi bir gülümseme takındı. “Zarar gelmedi sonuçta. Hâlâ aynı şeyi istiyoruz. Düzeltilemeyecek herhangi bir şey yapılmadı.”</p>

  <p class="normal1">Akkarat kafasını eğdi, düşündü. Bıçağı çekip Anderson’ın kaburgalarına batırmayı mı düşünüyordu acaba? Birden gülümsedi. “Sıkı adamsın, Anderson.”</p>

  <p class="normal1">Umut kırıntısıyla rahatladı Anderson. “Gerçekçiyim. Çıkarlarımız hâlâ birbirlerine bağlı. Ölmemizin kimseye faydası yok. Olanlarsa… Kolayca düzeltebileceğimiz ufak bir yanlış anlaşmadan ibaret.”</p>

  <p class="normal1">Akkarat düşündü. Döndü, muhafızlardan birinden bıçağını istedi. Anderson nefesini tuttu. Akkarat bileğindeki bağı kesti. Kolları hücum eden kanla karıncalandı. Yavaşça hareket ettirdi kollarını. Tahtadan yapılmışlardı sanki. Derken Binlerce iğne batmaya başladı.</p>

  <p class="normal1">“Dolaşımının düzelmesi birkaç dakika sürecektir. Aslında yumuşak davrandık, şükretmelisin.” Anderson kırık parmağını tutunca özür diler bir gülümseme sundu Akkarat. Carlyle’ın yanına gitmeden önce doktora seslendi.</p>

  <p class="normal1">“Neredeyiz?” dedi Anderson.</p>

  <p class="normal1">“Acil durum kumanda merkezi… İşe Beyaz Gömleklerin karıştığı anlaşılınca her şeyimi buraya aktarttım. Güvenlik için.” Başıyla burgu-yay bobinlerini işaret etti. “Bodrum katında güç yüklemesi yapan megodont ekiplerimiz var. Bu merkezi donattığımızı kimse bilmemeli bu arada.”</p>

  <p class="normal1">“Böyle bir yerin olduğundan haberim yoktu hiç.”</p>

  <p class="normal1">Akkarat gülümsedi. “Ortağız biz; sevgili değil. Hiç kimseyle sırlarımın tümünü paylaşmam ben.”</p>

  <p class="normal1">“Kurma kızı yakalamadınız mı daha?”</p>

  <p class="normal1">“Eli kulağında. Eşkâlini her yere astık. Kent aramızda yaşamasına izin vermeyecektir. Beyaz Gömleklere rüşvet yedirmek bir şey ama saraya saldırmak… Çok ayrı bir mesele.”</p>

  <p class="normal1">Anderson korkuyla sinen Emiko’yu düşündü. “Bir kurmanın böyle bir şeyi yapabilmesi hâlâ aklıma sığmıyor benim.”</p>

  <p class="normal1">“Tanıklar var. Ayrıca üreten Japonlar da böyle bir şeyi yapabileceğini doğruladılar. O kurma, bir katil. Bulacak ve eski yönelme idam edeceğiz. Japonlarsa akla ziyan dikkatsizlikleri yüzünden muazzam bir tazminat ödeyecekler.” Gülümsemesi yayıldı. “En azından bu konuda Beyaz Gömleklerle hemfikiriz.”</p>

  <p class="normal1">Carlyle’ın elleri çözülürken subaylardan biri Akkarat’ı çağırdı.</p>

  <p class="normal1">Carlyle ağzındaki tıkacı çıkardı. “Yine arkadaş mı olduk bunlarla?”</p>

  <p class="normal1">Anderson etraflarındaki hareketliliği süzerek omuz silkti. “Devrimde ne kadar olunursa işte.”</p>

  <p class="normal1">“Ne durumdasın sen?”</p>

  <p class="normal1">Anderson çekinerek göğsüne dokundu. “Kaburgalarım kırık.” Doktorun sardığı parmağına baktı. “Parmak kırık. Çenem sağlama ama galiba. Sende?”</p>

  <p class="normal1">“Senden iyiyim. Omzum çıktı galiba… Tabii kurma katili tanıştıran ben değildim sonuçta.”</p>

  <p class="normal1">Anderson öksürdü, yüzünü buruşturdu. “Ya, ya, çok şanslısın.”</p>

  <p class="normal1">Askerlerden biri telsizi kuruyordu. Akkarat ileticiyi aldı eline. “Evet?” Kafa salladı, kendi dilinde bir şeyler söyledi.</p>

  <p class="normal1">Anderson birkaç kelime yakalayabildi. Öte yandan Carlyle’ın gözleri büyümüştü. “Radyo istasyonlarını ele geçiriyorlar,” diye fısıldadı.</p>

  <p class="normal1">“Ne?” Anderson eliyle uğraşan doktoru itti, güç bela ayağa kalktı. Muhafızlar derhal atılıp Akkarat ile arasına girdiler. Gerisingeri duvara itilirken bağırdı Anderson.</p>

  <p class="normal1">“Başlıyor musunuz? Şimdi mi?”</p>

  <p class="normal1">Akkarat baktı, konuşmasını sakin bir sesle sürdürdü ve bitirince telsizi iletişim subayına geri verdi. Telsizci kurma ayının başına oturdu, bir sonraki çağrıyı beklemeye koyuldu. Makara yavaşça dönüyor, gıcırtılar çıkarıyordu.</p>

  <p class="normal1">“Somdet Çaopraya suikastı Beyaz Gömleklere yönelik nefreti müthiş artırdı,” dedi Akkarat. “Çevre Bakanlığı’nın etrafında protesto gösterileri yapılıyor. Megodont Sendikası bile katılmış. Halk zaten Çevre Bakanlığı’nın baskılarına öfkeliydi. Yararlanmamız gerektiğine karar verdim ben de.”</p>

  <p class="normal1">Anderson itiraz etti. “Ama biz daha… Kuzeydoğudaki askeri birimlerinizi henüz getirmemiştiniz. Saldırı ekiplerimizin gelmesine daha bir hafta vardı…”</p>

  <p class="normal1">Akkarat kaşlarını kaldırdı, gülümsedi. “Devrim karmaşık iş… Önümüze çıkan fırsatları değerlendirmek daha iyi. Hoş bir sürprizle karşılaşacağın fikrindeyim gerçi.” Kurmalı telsize döndü. Adamlarıyla konuşurken salonu biteviye dönen bobinlerin uğultusu kapladı.</p>

  <p class="normal1">Anderson, Akkarat’ı süzdü. Somdet Çaopraya’nın yanında yaltaklanan adam şimdi ipleri ele geçirmişti. Bir sürü emir yağdırıyordu.</p>

  <p class="normal1">“Çılgınlık bu,” dedi Carlyle mırıldanarak. “Hâlâ dâhil miyiz işe yani?”</p>

  <p class="normal1">“Söylemesi zor.”</p>

  <p class="normal1">Akkarat ikiliye baktı, tam bir şey söyleyecekti, vazgeçti, başını yana eğdi. “Dinleyin,” dedi.</p>

  <p class="normal1">Kentten gümbürtüler geliyor, kumanda merkezinin pencerelerine şimşek çakmaları misali ani ışık patlamaları düşüyordu.</p>

  <p class="normal1">“Başlıyor.”</p>
</body>
</html>
