<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_39"><span class="idebold">otuz dokuz</span></h1>

  <p class="normal1">Hışımla içeri daldığında Pay ofiste oturmuş Kanya’yı bekliyordu. Nefes nefese, “Bizimkiler nerede?” diye sordu.</p>

  <p class="normal1">“Bekâr yatakhanelerinin önünde konumlanıyorlardı,” dedi Pay. “Duyar duymaz döndük hemen köyden.”</p>

  <p class="normal1">“Oradalar mı hâlâ?”</p>

  <p class="normal1">“Birkaçı oradadır herhalde. Praça’nın Akkarat’la masaya oturacağını duydum.”</p>

  <p class="normal1">“Hayır,” dedi Kanya. “Hepsini topla, hemen!” Alelacele toparlanmaya, yedek yay-tabancası şarjörlerini toplamaya koyuldu. “Toplanıp silahlansınlar. Fazla vaktimiz yok.”</p>

  <p class="normal1">Pay, Hiroko’ya bakıyordu. “Bu mu o kurma?”</p>

  <p class="normal1">“Bırak şimdi onu. General nerede?”</p>

  <p class="normal1">“Duvarları teftiş ettiğini duydum. Sonra protestolar konusunda Megodont Sendikası’yla görüşmeye gidecekti…”</p>

  <p class="normal1">“Topla adamları. Bekleyemeyiz daha fazla.”</p>

  <p class="normal1">“Delirdin mi s—”</p>

  <p class="normal1">Bir patlamayla sallandı her yer. Ağaçlar çatırdayarak devrildi. Pay şaşkınlıkla ayağa fırladı. Pencereye koştu. Uyarı düdükleri çalmaya başlamıştı.</p>

  <p class="normal1">“Ticaret Bakanlığı,” dedi Kanya. “Geldiler bile.” Yay tabancasını çekti. Hiroko kıpırtısız duruyor, bir köpekmiş gibi başını yana eğmiş, dinliyordu. Derken usulca döndü, ileri doğru kulak kabartıp dikkat kesildi. Bir dizi patlama daha sarstı binaları. Duvardan sıvalar döküldü.</p>

  <p class="normal1">Kanya hızla fırladı ofisten. Akşam vardiyasını yürüten ya da henüz rıhtım ve rampalarda devriyeye çıkmamış diğer birkaç Beyaz Gömlek de yerlerinden fırlamıştı. Peşinde Hiroko ve Pay’la koridordan koşarak binadan çıktı.</p>

  <p class="normal1">Gece, tatlı ve kuvvetli yasemin kokusuyla dumanın yanı sıra, askeri konvoyların dostluk köprüsünden geçerek Mekong üzerinden Vietnam’daki isyancıların üzerine yürüdükleri geceden beri almadığı başka bir kokuyla doluydu.</p>

  <p class="normal1">Bir tank dış duvara girdi.</p>

  <p class="normal1">Orman renklerine boyanmış, dumanlar saçan, iki adam yüksekliğinde bir canavardı bu. Upuzun namlusu yaptığı atışla sarsıldı. Taret dönmeye, çarkları takırdamaya başladı. Yeni bir hedef seçiyordu tank. Kanya’nın üzerine moloz ve cam kırığı yağdı. Korunmak için yere eğildi.</p>

  <p class="normal1">Tankın açtığı gedikten içeri savaş megodontları girmeye başladı. Koşumları karanlıkta parıldıyordu; binicilerinin hepsi simsiyah giyinmişti. Bakanlık savunmasına koşan bir avuç Beyaz Gömlek karanlık gecede hayaletler gibi parıldıyor, kolay hedef teşkil ediyorlardı. Megodontların üzerinden yüksek-kapasiteli yayların sesleri geldi ve hemen ardından dik-bıçak yağmaya başladı. Kanya’nın yanağı kesildi. Birden kendini yerde, disk yağarken üzerine atlayıp deviren Hiroko’nun altında buldu.</p>

  <p class="normal1">Bir patlama daha. Gürültü kafatasının içinde yankılandı. İnlediğini fark etti. Sesler birdenbire uzaktan gelmeye başladı. Korkudan titriyordu.</p>

  <p class="normal1">Tank homurdanarak merkez avlunun ortasına ilerledi. Duvardan içeri baskın komandoları eşliğinde daha fazla megodont girdi. Hangi generalin Praça’ya ihanet ettiğini kestirmek mümkün değildi. Bakanlık binalarının üst katlarından çığlıklar geliyor, yankılanıyordu. Bakanlık çalışanları katlediliyordu. Kanya tabancasını çekip nişan aldı. Her yanına diskler saplanmış bir memur yanı başına devrildi. Kanya ateş etti. Nişan aldığı kişiyi vurup vurmadığını anlayamadı. Bir daha çekti tetiği ve adamın düşüşünü gördü. Asker kalabalığı üzerine deprem dalgası maili geliyordu.</p>

  <p class="normal1">Caydi beliriverdi yanında. “Adamların?” diye sordu. “Sana bel bağlayan çocuklara aldırmayacak kadar ucuza mı satıyorsun kendini?”</p>

  <p class="normal1">Bir daha çekti tetiği. Ağlıyordu. Doğru dürüst göremiyordu. İnsanlar yaylım ateş karşısında kaçışıyor, siper almaya çalışıyordu.</p>

  <p class="normal1">“Lütfen, Başkomiser Kanya,” dedi Hiroko. “Kaçmalıyız.”</p>

  <p class="normal1">“Git!” dedi Caydi. “Savaşmak için çok geç artık.”</p>

  <p class="normal1">Parmağını tetikten çekti. Her yandan disk yağıyordu. Yuvarlanarak eşiğe ulaştı ve sürünerek görece daha güvenli binaya sığındı. Doğruldu ve aksi yöndeki ikinci çıkışa koşmaya başladı. Bombalar yağıyor, bina sarsılıyordu. Diğer uca erişemeden üstüne çökeceğini düşündü Kanya.</p>

  <p class="normal1">Peşinde Hiroko ve Pay ile kanlı cesetlerin üzerinden sıçrayarak geçerken çocukluk anıları hücuma geçti. İlk Vietnam dalgasına karşı Krallığı savunmak adına toprağı paletleriyle paralayarak ilerleyen, çeltik tarlalarına dalmadan önce köyleri tarumar eden, arkalarında kapkara duman bırakarak giden kömürlü tanklar… Canavarlar buradaydı.</p>

  <p class="normal1">Binanın diğer kapısından çıktığında alevler arasında kaldı. Ağaçlar yanıyordu. Bir tür napalm saldırısı söz konusuydu demek. Dumanlar arasında uzak kapılardan birini parçalayarak megodontlardan çok daha hızla içeri dalan bir diğer tankın sesi duyuldu. Tanklar aklının kolayına alamayacağı bir hızla, araziyi talan eden kaplanlar misali hareket ediyorlardı. Bakanlık görevlileri yay-tabancalarıyla ateş ediyordu ama direnişleri tankların metal zırhları karşısında anlamsız kalıyordu. Diskler uçuşuyor, ateş parıltıları her yandan görülüyordu. Beyaz Gömlekler kaçışıyordu ama kaçabilecekleri hiçbir yer yoktu. Beyazlar üzerinde kırmızı tomurcuklar… Patlamalarla parçalanan bedenler… Bakanlık duvarlarından giren tankların ardı arkası kesilmiyordu.</p>

  <p class="normal1">“Kim bunlar?” diye bağırdı Pay.</p>

  <p class="normal1">Kanya kafa salladı. Zırhlı birlik yanan bakanlık ağaçlığına dalmıştı şimdi. Duvarlara açılan deliklerden asker akıyordu içeri. “Kuzeydoğudan geliyorlardır. Akkarat hamlesini yapıyor… Praça ihanete uğradı.”</p>

  <p class="normal1">Pay’ı yakasından çekerek henüz alev almamış ağaçlara, Fra Süb Tapınağı’nın hâlâ duruyor olabileceği yöne itekledi. Kurtulabilirlerdi belki. Pay baktı ama kımıldamadı. Kanya bir kez daha çekiştirdi. Koşmaya başladılar. Yolarlı üzerindeki palmiye ağaçları yanarak devriliyorlardı. Şarapnel parçalarıyla birlikte yeşil hindistancevizleri yağıyordu. Çığlıklar her yandan yükseliyordu.</p>

  <p class="normal1">“Nereye gideceğiz?” dedi Pay.</p>

  <p class="normal1">Yanıt veremedi Kanya. Bir patlamanın yağdırdığı ağaç parçalarından son anda yanan bir palmiye gövdesinin ardına atlayarak kurtuldu. Diğerleri yanına uzandığı sırada Caydi belirdi. Gülümseyerek yanan kütüğe oturdu.</p>

  <p class="normal1">“Eh,” dedi. “Şimdi kimden yana savaşacaksın, Başkomiser?”</p>
</body>
</html>
