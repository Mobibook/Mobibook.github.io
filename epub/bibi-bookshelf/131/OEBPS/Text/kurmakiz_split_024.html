<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_22"><span class="idebold">yirmi iki</span></h1>

  <p class="normal1">Beyaz Gömlekler her yerdeydi. Yolları, geçişleri kontrol ediyor, işporta tezgâhlarına, çarşılara dalıyor, metana el koyuyorlardı. Hok Seng saatlerdir kaçıyordu ve hâlâ kentten çıkamamıştı. Tüm Malezyalı Çinlilerin gökdelenlere kapatıldıkları ve güneye, sınırın ötesine, Yeşil Bandanalılara geri yollanacakları söyleniyordu. Hok Seng arka sokaklarda parası ve değerli taşlarıyla ilerlerken her türlü söylentiye kulak kabartıyordu. Mai’yi önünden yürütüyor, yerliliğinden yararlanıyordu.</p>

  <p class="normal1">Akşam çöktüğünde hâlâ hedeflerinden çok uzaktaydılar. Yaşam-Yayı’ndan çaldığı para feci ağırlık yapıyordu. Arada sırada Mai’nin birdenbire koşup yanındaki paradan pay karşılığında Beyaz Gömleklere ihbar edeceği korkusuna kapılıyordu. Bazense kızı kendi kızı gibi görüyor, her türlü tehlikeden koruyabilmeyi diliyordu.</p>

  <p class="normal1">Aklımı kaçırıyorum, diye geçirdi içinden. Taylandlı bir kızı kendimin görüyorum.</p>

  <p class="normal1">Ama elinde bir parçacık yetki varken pek itaatkâr davranmış bu kıza, balık çiftçilerinin bu sıska çocuğuna gene de güveniyor ve artık hedef haline geldiğinden, birden fikir değiştirip kendisini ihbar etmemesine dua ediyordu.</p>

  <p class="normal1">Karanlık iyice çökmüştü artık.</p>

  <p class="normal1">“Neden bu kadar korkuyorsunuz?” diye sordu Mai.</p>

  <p class="normal1">Yanıtlamadı Hok Seng. Çevrelerinde dolanan karmaşıklığı anlamaz, anlayamazdı daha bu kızcağız. Oyundu gözünde bu yaşananlar. Korkutucuydu elbette ama yine de bir oyundu.</p>

  <p class="normal1">“Malezya’da esmer halk sarı halka saldırdığında aynı böyle şeyler yaşanmıştı. Öncesinde bambaşkaydı her şey. Fanatik dinciler yeşil bandanaları ve palalarıyla geldiler…” Durakladı. “Ne kadar dikkatli davranırsak, o kadar iyi.”</p>

  <p class="normal1">Saklandıkları yerden uzanıp sokağa baktı, tekrar çömeldi. Karanlıkta bir Beyaz Gömlekli, Bangkok Kaplanı’nın resimlerinden birini duvara asıyordu. Caydi Rojanasukçay… Ne çabuk gözden düşmüş, ne çabuk azizlik mertebesine yükselmişti! Tam bir politika dersiydi doğrusu.</p>

  <p class="normal1">Beyaz Gömlek uzaklaştı. Hok Seng gözleriyle sokağı taradı. Akşamın bir parça serinliğinden cesaretlenen insanlar evlerinden çıkmaya başlamışlardı. Nemli karanlıkta alışverişlerini yapıyor, yemek yiyorlardı. Onaylı metan yakanların etrafında Beyaz Gömlekliler parıldıyordu. Takım halinde devriye geziyor, av kovalıyorlardı. Dükkân ve evlerin önlerinde Caydi’ye adanmış ufak sunaklar belirmeye başlamıştı. Dayanışma ve Beyaz Gömlek şerrinden korunma dualarını yansıtan bu sunaklarda Caydi’nin fotoğrafları kadife çiçekleri ve mumlarla donatılıyordu.</p>

  <p class="normal1">Ulusal Radyo yayınlarında suçlamalar havada uçuşuyordu. General Praça, Krallığın, adını özenle vermediği düşmanlarından mutlaka korunması gerektiğini söylüyordu. Döküntü el radyolarından halka yayılıyordu parazitli sesi. Metan lambalarının ışığında parıldayan tenleriyle satıcılar, ev kadınları, dilenciler, çocuklar… Bir karnaval yaşanıyordu sanki. Ama <span class="ideitalik">fa sin</span> ve sarong hışırtıları arasında, kırmızılı-sırmalı megodont sürücülerinin bağırışları, yük hayvanlarının sarsak homurtuları arasında nereye bakılırsa bakılsın hep öfkeli bakışlarıyla saldıracak yer ve bahane arayan Beyaz Gömlekler vardı.</p>

  <p class="normal1">“Yürü.” Hok Seng Mai’yi öne itekledi. “Bak bakalım, etraf ne durumda…”</p>

  <p class="normal1">Mai bir dakika geçmeden dönüp eliyle gelmesini işaret etti. Bir kez daha yola koyuldular, kalabalığa karıştılar. İlerilerinde Beyaz Gömleklerin bulunduğunu veya yaklaştıklarını aniden çöken sessizliklerden, kaçışan çocuklardan anlıyorlardı. Devriyeler geçerken kenarda duruyor, önlerine bakıyor ya da bulabildikleri yerlere siniyorlardı. Bir gece çarşısına daldılar. Hok Seng’in gözleri eriştelerde, mumlarda ve görünüp kaybolan Chesire kedilerinde dolaşıyordu sürekli.</p>

  <p class="normal1">İleriden bir haykırış yükseldi. Mai derhal kontrol etmeye fırladı. Çok geçmeden döndü, Hok Seng’i kolundan tutup çekiştirdi. “<span class="ideitalik">Kun</span>, çabuk gel. Dikkatleri dağıldı.” Beyaz Gömlekleri ve taciz ettikleri kişiyi aşmak için harekete geçtiler.</p>

  <p class="normal1">Yaşlı bir kadın yerde yatıyordu; yanında kızı, kanayan dizini tutmuştu. Kızcağız annesini ayağa kaldırmaya uğraşırken kalabalık başlarına toplandı. Cam kasalar parçalanmış, içlerindekiler her yana saçılmıştı. Sosa bulanmış cam kırıkları, yeşil metan ışığı altında elmas gibi parıldıyorlardı. Beyaz Gömlekler coplarıyla kadının eşyasını didikliyorlardı.</p>

  <p class="normal1">“Haydi, teyzem ama! Üç-beş kuruş vardır buralarda bir yerde. Beyaz Gömleklere rüşvet veririm demişsin ama kaçak gaz yakacak kadar vermek aklına gelmemiş.”</p>

  <p class="normal1">“Neden böyle yapıyorsunuz?” diyerek hıçkırdı kızı. “Ne yaptık size biz?”</p>

  <p class="normal1">Beyaz Gömlek polis soğuk gözlerle bakıyordu. “Bizi hallettiğinizi sandınız.” Cop bir kez daha kadıncağızın dizine indi. Kadın acıyla bağırırken kız kenara sindi.</p>

  <p class="normal1">Polis adamlarına döndü. “Metan tanklarını alın şunların! Daha üç sokak var gezeceğimiz.” Sessizce seyreden kalabalığa baktı. Polisin gözleri üzerinden geçerken Hok Seng taş kesildi.</p>

  <p class="normal1"><span class="ideitalik">Kaçma. Paniğe kapılma. Ağzını açmadığın sürece güvendesin.</span></p>

  <p class="normal1">Beyaz Gömlek kalabalığa gülümsedi. “Burada gördüklerinizi herkese anlatın. Artıkla beslenecek köpekler değiliz. Kaplanız biz. Korkun bizden!” Ardından copu kaldırınca kalabalık dağılıverdi. Hok Seng ile Mai de aralarındaydı.</p>

  <p class="normal1">Bir sonraki sokakta Hok Seng nefes nefese duvara yaslandı. Müthiş büyümüştü kent. Her sokakta tehlike vardı artık.</p>

  <p class="normal1">Sokağın ucundaki bir el radyosu çatırtıları arasında yeni haberleri sunuyordu. Rıhtımlar ve fabrikalar kapatılmıştı. Rıhtımlara sadece izinle geçiş mümkündü.</p>

  <p class="normal1">Hok Seng ürpertisini bastırdı. Aynı şeyler baştan yaşanıyordu. Duvarlar yükselmiş, kentin içinde, labirentteki fare misali kısılıp kalmıştı. Paniğe kapılmamalıydı. Böyle bir şeye karşı plan yapmıştı. Öngörmediği şartlar mevcuttu. Ama öncelikle eve ulaşmalıydı.</p>

  <p class="normal1">Bangkok, Malaka değil. Hazırlıklısın bu defa.</p>

  <p class="normal1">Sonunda yaşadığı gecekondu mahallesine ulaştılar. Daracık sokaklardan, kendisini tanımayan insanların arasından geçtiler. Korkusunu sürekli bastırmaya gayret ediyordu Hok Seng. Beyaz Gömlekler gecekondu mahallesinin mafya babalarını etkilemişlerse tehlikeye düşebilirdi. Yutkundu, kulübesinin kapısını açtı, Mai’yi içeri iteledi.</p>

  <p class="normal1">“İyi iş çıkardın.” Heybesine elini daldırdı ve çaldığı paralardan bir tomar çıkarıp kıza uzattı. “daha fazlasını istiyorsan yarın buraya gel.”</p>

  <p class="normal1">Mai, eline gelişigüzel tutturuluveren servete bakakaldı.</p>

  <p class="normal1">Kafası çalışsa kızı hemen oracıkta boğar ve ertesi sabah kalan parası uğruna ihbar edilme olasılığını yok ederdi. Fikri kafasından kovaladı; Mai sadık davranmıştı ve Hok Seng’in güvenebileceği birine ihtiyacı vardı. Ayrıca sarı karlıların değeri birdenbire Chesire kedisine inmişken, Mai’nin Taylandlı olması çok işine yarayacaktı.</p>

  <p class="normal1">Mai parayı cebine tıkıştırdı.</p>

  <p class="normal1">“Buradan dönüş yolunu bulabilecek misin?”</p>

  <p class="normal1">Sırıttı Mai. “Sarı kart değilim ben. Korkacak bir şeyim yok.”</p>

  <p class="normal1">Hok Seng gülümsedi. Mai tarlalar ve ahırlar yakılırken kimsenin yaşı kurudan ayırmaya zahmet etmeyeceğini bilecek yaşta değildi henüz.</p>
</body>
</html>
