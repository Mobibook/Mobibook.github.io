<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_19"><span class="idebold">on dokuz</span></h1>

  <p class="normal1">“Akkarat’a teklifimizin zaman sınırını iyice anlattın mı?” dedi Anderson.</p>

  <p class="normal1">“Ne yakınıyorsun yahu?” Carlyle ılık pirinç birası bardağını Anderson’ınkine vurdu. “Megodontlara parçalatmadı ya seni işte.”</p>

  <p class="normal1">“Bir sürü kaynak verebilecek durumdayım eline. Karşılığında istediğimizse fazla değil. Tarihsel ölçekte yani.”</p>

  <p class="normal1">“İşler onun bildiği yoldan gidecek. Sana ihtiyaç duyduğunu bile düşünmüyordur belki. Özellikle Beyaz Gömlekler diz çökmüşken. 12 Aralık kargaşası öncesinden bu yana hiç bu denli güçlenmemişti.”</p>

  <p class="normal1">Anderson yüzünü ekşitti. İçkisine uzandı, sonra vazgeçip bıraktı. Ilık içki istemiyordu artık. Günün bunaltıcılığıyla Sato arasında kafası zaten iyice bulanmıştı. Sir Francis’in tüm <span class="ideitalik">farangları</span> boş vaatler ve ılık viskiyle —<span class="ideitalik">buz kalmadı, kusura bakmayın</span>— yavaştan kovmaya çalıştığı kuşkusuna kapılmıştı. Bardaki diğer müşteriler de kendisi gibi sersemlemiş görünüyorlardı.</p>

  <p class="normal1">“İlk teklif ettiğimde katılman lazımdı işe,” dedi Carlyle. “Şimdi böyle pişmezdin.”</p>

  <p class="normal1">“İlk teklif ettiğinde daha yeni bir zeplin yitirmiştin.”</p>

  <p class="normal1">Carlyle güldü. “O olayın esasını kavrayamadın, değil mi?”</p>

  <p class="normal1">Anderson adamın iğnelemesini karşılıksız bıraktı. Akkarat’ın teklifi kolayına reddetmesi can sıkıcıydı, evet ama Anderson’ın da işine tam odaklanabildiği söylenemezdi. Düşüncelerini ve zamanını tümden Emiko kaplamıştı. Her gece Ploençit’e gidiyor, kurma kızı tekeline alıyor, baht yağdırıyordu. Raleigh’nin açgözlülüğüyle bile kurma kız ucuza geliyordu. Birkaç saat sonra güneş batacak, Emiko yine sahne alacaktı. Gösterisini ilk izlediğinde göz göze gelmişlerdi; Emiko’nun gözleri az sonra yaşanacaklardan kurtarması için yalvarmışlardı Anderson’a.</p>

  <p class="normal1">Gösteriyi sorduğunda, “Bedenim bana ait değil,” demişti Emiko. “Beni tasarlayanlar kontrol edemeyeceğim şeyler yaptırıyorlar bana. Elleri içimdeymiş gibi. Kukla gibi.” Fark etmeden yumruklarını sıkmıştı Emiko ama sesini yükseltmemişti. “Beni her anlamda, her yönden itaatkâr yapmışlar.”</p>

  <p class="normal1">Ardından hiçbir şikâyeti yokmuşçasına gülümseyip koynuna girmişti Anderson’ın.</p>

  <p class="normal1">Emiko bir hayvandı. Köpek kadar iş gören, hizmet veren bir hayvan. Ancak Anderson hiçbir talepte bulunmamaya ve aralarındaki mesafeyi açık tutmaya dikkat ettiğinde bir başka kurma kız, canlı bir <span class="ideitalik">Bo</span> ağacı kadar ender ve değerli bir yaratık, mühendislik ürünü DNA dolambaçlarının arasından bir ruh çıkıyordu ortaya.</p>

  <p class="normal1">Anderson, Emiko gerçek bir insan olsaydı çektiği ıstıraba daha mı çok kızardı, bilemiyordu. Hizmet için yaratılıp eğitilmiş, mühendislik ürünü bir yaratık olmak tuhaftı; ruhunun kendiyle mücadele ettiğini, neresinin, neyinin genetikçi eliyle içine konduğunu ve neyinin kendinden kaynaklandığını bilemediğini söylüyordu Emiko. Hizmet hevesinin sürü psikolojisi bağlamında doğal insanın daima üstünlüğünü söyleyen köpek DNA’sından mı yoksa sürekli bahsettiği eğitiminden mi geldiğini bilmiyordu.</p>

  <p class="normal1">Uygun adım ilerleyen çizmelerin gürültüsü Anderson’ın düşüncelerini böldü. Yayalar, işportacılar ve araçlar iki yana kaçışıyor, korkuyla fabrika ve harabelerin duvarlarının diplerine toplanıyor, Çevre Bakanlığı birliklerine yol açıyordu. Anderson kafasını uzattı. Göz alabildiğine yay tüfeği, siyah cop ve parlak beyaz üniforma… Öfke buharları saçan, kararlı bir ejder… Asla fethedilememiş, boyunduruk altına alınamamış bir ulusun azimli yüzleri…</p>

  <p class="normal1">“İsa ve Nuh adına,” diye mırıldandı Carlyle.</p>

  <p class="normal1">Anderson dikkatle izliyordu. “Çok fazla Beyaz Gömlek…”</p>

  <p class="normal1">Nereden geldiği görülmeyen bir işaret üzerine birlikten iki Beyaz Gömlek ayrılarak Sir Francis’s’e yöneldi. Gizlemeye pek gerek duymadıkları bir nefretle sıcaktan mayışmış oturan <span class="ideitalik">farangları</span> süzdüler.</p>

  <p class="normal1">Her daim ilgisiz ve dalgın görünen Sir Francis telaşla fırlayıp iki polise <span class="ideitalik">wai</span> selamı verdi.</p>

  <p class="normal1">Anderson kapıyı işaret etti. “Gitme zamanı galiba.”</p>

  <p class="normal1">Carlyle asık suratla onay verdi. “Kaçıyor görünmeyelim ama.”</p>

  <p class="normal1">“Ona geç kaldık biraz. Seni mi arıyorlar dersin?”</p>

  <p class="normal1">Carlyle’ın yüzü iyice gerilmişti. “Seni aradıklarını ummuştum açıkçası.”</p>

  <p class="normal1">Polislerle konuşması biten Sir Francis içeri dönerek müşterilere, “Çok özür dilerim,” dedi. “Artık kapalıyız. Her yer kapanıyor. Derhal gitmelisiniz.”</p>

  <p class="normal1">Anderson ile Carlyle ayağa kalktılar ve yalpaladılar. “Bu kadar içmemeliydim,” diye mırıldandı Carlyle.</p>

  <p class="normal1">Diğer müşterilerle birlikte bardan çıktılar. Yakıcı güneş altında gözlerini kırpıştırarak Beyaz Gömleklerin geçişini izlediler. Şiddet vaadiyle yüklü çizme sesleri duvarlarda yankılanıyordu.</p>

  <p class="normal1">Anderson, Carlyle’ın kulağına eğildi. “Akkarat’ın kışkırtma numaralarından biri değil herhalde bu da, ha? Hani şu senin zeplin hikâyesi türünden?”</p>

  <p class="normal1">Carlyle yanıt vermedi ama asık suratı, Anderson için yeterliydi. Yüzlerce Beyaz Gömlek vardı sokakta ve daha fazlası geliyordu. Üniformalı nehrin sonu yok gibiydi.</p>

  <p class="normal1">“Taşradaki adamlarını getirmişler herhalde. Kentte bu kadar fazla Beyaz Gömlek bulunması mümkün değil.”</p>

  <p class="normal1">“Bakanlığın cephe güçleri bunlar. Yakma işlerini yapanlar,” dedi Carlyle. “Sibiskoz veya tavuk gribi kontrolden çıktığında müdahale için.” Parmağıyla işaret edecekti, dikkat çekmemek için vazgeçti ve kafasıyla gösterdi. “Rozetleri görüyor musun? Kaplan ve Meşale… İntihar birliği gibi bir şeydir bunlar. Bangkok Kaplanı’nın ilk birliği.”</p>

  <p class="normal1">Anderson kafa salladı. Beyaz Gömleklerden yakınmak, aptallıkları ve rüşvet meraklarıyla alay etmek başka, ışıldayan sıralarda yürüyüş yapmalarını görmek başkaydı. Her adımlarında yer ayrı sarsılıyordu sanki. Toz kalkıyor, sayıları arttıkça sokaklardaki yankılar çoğalıyordu. İçine neredeyse kontrol edemeyeceği bir kaçma dürtüsü doldu. Avcıydı bu damlar. Yırtıcıydılar. Kendisiyse avdı. Finlandiya’da işler boka sarmadan önce Peters ile Lei böyle bir uyarı almışlar mıydı acaba?</p>

  <p class="normal1">“Tabancan var mı?” dedi Carlyle’a.</p>

  <p class="normal1">Kafa salladı beriki. “Taşımak, getireceği belaya değmez.”</p>

  <p class="normal1">Anderson’ın gözleri sokağı tarıyordu. Lao Gu görünmüyordu ortalıkta. “Çekçekçim yok.”</p>

  <p class="normal1">“Anasını sattığımın sarı kartlıları.” Sinirli, alçak sesli bir kahkaha attı Carlyle. “İşaret parmakları hep ıslaktır. Bahse girerim şu anda kentte bir deliğe saklanmamış tek sarı kartlı bulamazsın.”</p>

  <p class="normal1">Anderson kolundan tuttu Carlyle’ı. “Gel. Dikkat çekmemeliyiz.”</p>

  <p class="normal1">“Nereye?”</p>

  <p class="normal1">“İşaret parmaklarımızı ıslatıp rüzgâra bakmaya,” dedi Anderson. “Havuzlara. Fabrikalara.”</p>

  <p class="normal1">“Karantina?”</p>

  <p class="normal1">“Yakmaya gelselerdi maske takarlardı.”</p>

  <p class="normal1">“Darbe mi o zaman? Bir 12 Aralık daha mı diyorsun?”</p>

  <p class="normal1">Anderson tersledi Carlyle’ı. “Biraz fazla erkenci değil mi bu dediğin?”</p>

  <p class="normal1">Berikinin bakışları Beyaz Gömleklere döndü. “Erken davranan General Praça’dır belki.”</p>

  <p class="normal1">Anderson, Carlyle’ı çekiştirdi. “Yürü. Benim fabrikaya gidelim. Hok Seng bir şeyler biliyordur belki.”</p>

  <p class="normal1">Sokak boyunca Beyaz Gömlekler dükkânlara giriyor, sahiplerine dükkânlarını kapamalarını salık veriyorlardı. Birçoğu kepenk indiriyor ve telaşla kaçıyordu. Bir Beyaz Gömlek birliği daha uygun adım geçti önlerinden.</p>

  <p class="normal1">Anderson ile Carlyle fabrikaya vardıklarında megodontlar sıraya girmiş dışarı çıkıyorlardı. Anderson’ın işareti üzerine en öndeki <span class="ideitalik">mahut</span> bambu düğmeyi çevirerek kafileyi durdurdu. Hayvanlar homurdanıp huzursuzca kıpırdanarak beklemeye başladılar. Megodontlar tarafından yolları kesilen hat işçileri kapının ağzına biriktiler.</p>

  <p class="normal1">“Hok Seng nerede?” dedi Anderson. “Sarı kartlı müdür? Nerede?”</p>

  <p class="normal1"><span class="ideitalik">Mahut</span> kafa sallarken hayvanların arasından sıyrılan işçiler telaşla dışarı koşturdular.</p>

  <p class="normal1">“Beyaz Gömlekler geldi mi buraya?”</p>

  <p class="normal1">Adam, Anderson’ın kavrayamayacağı hızda konuşunca çevirmesi Carlyle’a düştü: “Beyaz Gömleklerin intikam almaya geldiğini söylüyor. İtibarlarını geri almaya geliyorlar, diyor.”</p>

  <p class="normal1">Adam başıyla evetleyince Anderson kenara çekildi.</p>

  <p class="normal1">Sokağın karşısındaki Çaoju fabrikası da işçilerini boşaltıyordu. Sokaktaki dükkânların hepsi kapanmıştı. İşporta arabaları ya içeri alınmış ya da korkuyla kaçırılmıştı. Sokağa bakan kapıların hepsi kapalıydı. Üst katlardaki pencerelerden birkaç kişi bakıyordu ama sokakta artık sadece kaçışan işçilerle Beyaz Gömlekler vardı. Yaşam-Yayı’nın son işçileri, ne Anderson’a ne de Carlyle’a bakarak telaşla geçip gittiler.</p>

  <p class="normal1">“Gittikçe beterleşiyor,” diye mırıldandı Carlyle. Tropik güneş yanığı tenine rağmen bembeyaz kesilmişti suratı.</p>

  <p class="normal1">Sokağın köşesinden yeni bir Beyaz Gömlek dalgası geldi. Altışarlı sıraya girmişlerdi; sokağa kıvrılan yılan misali akıyorlardı.</p>

  <p class="normal1">Kapalı dükkânların manzarası Anderson’ı ürpertmişti. Herkes tayfuna hazırlanıyordu sanki. “Yerliler gibi yapıp içeri girelim,” dedi. Ağır demir kapılardan birine yüklendi. “Yardım et.”</p>

  <p class="normal1">Zor bela kapıları kapatıp kol demirlerini yerleştirdiler. Anderson kilitleri astı ve sonunda nefes nefese kapıya yaslandı. Carlyle demir parmaklıklara bakıyordu. “Kurtulduk mu yoksa kapana mı kısıldık şimdi?”</p>

  <p class="normal1">“Klong Prem Hapishanesi’nde değiliz henüz. Güvendeyiz varsayalım şimdilik.”</p>

  <p class="normal1">Aslında o kadar emin değildi. Grahamcıların Missouri’de ayaklanmalarını hatırladı. Gerilimi birkaç kısa konuşma izlemiş ve ardından binalar ateşe verilmişti. Şiddetin gelişini kimse önceden görememişti. Kaynayan kazanı fark edebilen tek bir istihbaratçı çıkmamıştı. Anderson gereğince hızlı davranamayan bir muhafızın düşürdüğü yay tüfeğini alıp alevlere boğulmuş tarlalardan yükselen dumanlar arasında öksüre tıksıra bir HiGro silosunun tepesine çıkmayı başarmış, bir yandan hiç kimsenin işaretleri fark edemeyişine şaşarak isyancılara ateş etmişti. Koskoca tesis bu aymazlık yüzünden yanıp gitmişti. Aynısı yaşanacaktı şimdi. Ani bir patlama ve yaşadığı dünyanın hiç de sandığı gibi olmadığını fark ediş…</p>

  <p class="normal1">Mutlak güç hamlesini yapan General Praça mıydı? Yoksa daha fazla belaya yol açan Akkarat mı? Ya da yeni bir veba mı söz konusuydu sadece? Hepsi mümkündü. Beyaz Gömlekleri izlerken burnuna yanan siloların kokuları geldi gene.</p>

  <p class="normal1">Carlyle’a el ederek, “Hok Seng’i bulalım,” dedi. “Neler döndüğünü bilse bilse o bilir.”</p>

  <p class="normal1">Yukarı çıktılar. İdare ofisi bomboştu. Hok Seng’in tütsüleri hâlâ yanıyor, ipeksi gri dumanları tavana yükseliyordu. Krank pervanelerinin hafif esintisiyle kıpırdaşan belgeler, kâğıtlar saçılmıştı masasına.</p>

  <p class="normal1">Carlyle alaycı güldü. “Asistanın sırra kadem basmış anlaşılan.”</p>

  <p class="normal1">“Öyle görünüyor.”</p>

  <p class="normal1">Para kasası açıktı. Anderson eğilip içine baktı. Otuz bin baht ortada yoktu. “Hay anasını… Soymuş beni herif.”</p>

  <p class="normal1">Carlyle panjurlardan birini açtı. Çatı boyu uzanan kiremitleri gördü. “Gel, bak şuraya.”</p>

  <p class="normal1">Anderson kaşlarını çattı. “Habire kurcalardı bu pencereyi. İçeri girilmesin diye uğraşıyor sanmıştım.”</p>

  <p class="normal1">“Meğer tersiymiş derdi,” diyerek güldü Carlyle. “Fırsat bulmuşken kovmalıymışsın herifi.”</p>

  <p class="normal1">Sokakta artık sadece ayak sesleri yankılanıyordu.</p>

  <p class="normal1">“Eh, ileri görüşlülüğünü takdir etmek lazım adamın.”</p>

  <p class="normal1">“Taylandlılar ne der biliyorsun: kaçan bir sarı kartlı gördün mü arkasından megodont geliyor demektir.”</p>

  <p class="normal1">Anderson ofise son bir kez daha göz gezdirip pencereden dışarı baktı. “Gel. Nereye gittiğini bulalım herifin.”</p>

  <p class="normal1">“Ciddi misin sen?”</p>

  <p class="normal1">“Beyaz Gömleklerle karşılaşmak istememiştir. Biz de istemiyoruz. Ayrıca bir planı da varmış. Orası gayet açık.” Pencereden uzandı, güneşe bulanmış çatıya çıktı. Kiremitler ellerini yaktı. Doğruldu, ellerini sallayarak serinletti. Bir tavanın içinde duruyordu sanki. Yüzüne çarpan sıcakta kesik soluklarla çatıda göz gezdirdi. Çatının bittiği yerde Çaoju fabrikasınınki başlıyordu. İlerledi, bakındı. “Bu taraftan gitmiş anlaşılan,” diye seslendi Carlyle’a.</p>

  <p class="normal1">Carlyle da çatıya çıktı. Ter damlaları yüzünde parıldıyordu. Gömleği sırılsıklamdı. İlerlediler. Yolun sonuna vardıklarında karşı taraftaki uzun veranda çatısının gölgelediği bir ara sokak gördüler. Verandanın kenarından yere inen bir ip merdiven sallanıyordu.</p>

  <p class="normal1">“İşe bak.”</p>

  <p class="normal1">Veranda çatısıyla aralarındaki boşluk yaklaşık üç kat derinliğindeydi. “Senin ihtiyar Çinli buradan karşıya mı atlamış yani?” dedi Carlyle.</p>

  <p class="normal1">“Öyle görünüyor. Sonra merdivenle sokağa inmiş herhalde.” Kenardan aşağı baktı. “Epey mesafe var.” Hok Seng’in dümenlerine içinden gülmeden edemedi. “Uyanık puşt.”</p>

  <p class="normal1">“Çok yüksek yahu.”</p>

  <p class="normal1">“O kadar değil. Hem Hok Seng atladıysa—”</p>

  <p class="normal1">Cümlesini bitiremeden Carlyle’ın hızla yanından geçtiğini gördü. Kenardan sıçradı, karşıdaki çatıya düştü, yuvarlandı, doğruldu ve sırıtarak el salladı. Anderson kaşlarını çattı, geriledi ve koşusuna başladı. İnişte tüm dişleri takırdadı. Vurduğu dizini ovarak doğrulduğunda Carlyle’ın çoktan merdiveni yarıladığını gördü. Merdiveni bitirdiğinde Carlyle boş ara sokakta etrafına bakınıyordu.</p>

  <p class="normal1">“Bu taraftan Fosri Yolu’na ve deminki dostlarımıza gidiliyor,” dedi Carlyle. “İstediğimiz taraf değil yani.”</p>

  <p class="normal1">“Hok Seng paranoyaktır,” dedi Anderson. “Kesin bir yol belirlemiştir. Ve belirlediği yolun ana caddelerden geçmediğine de eminim.” Diğer yöne hareketlendi. Neredeyse daha ilk adımında iki fabrika arasındaki daracık açıklığı gördü.</p>

  <p class="normal1">Carlyle hayranlıkla kafa salladı. “Hiç fena değil.” Aralığa girdiler ve duvarlara sürtünerek yüz metreye yakın ilerledikten sonra paslı tenekeden bir kapıya ulaştılar. Kapıyı iterek açtıklarında çamaşır yıkayan yaşlı bir kadınla karşılaştılar. Avlu gibi bir yere çıkmışlardı. Her yana çamaşırlar asılıydı. Islak bezlerin arasından sızan güneş ışığı gökkuşakları yaratıyordu. Yaşlı kadın eliyle devam etmelerini işaret etti.</p>

  <p class="normal1">Çok geçmeden ufacık bir <span class="ideitalik">soi</span>ye vardılar. <span class="ideitalik">Soi</span>, bentlerde ve aktarım havuzlarında çalışan işçilerle fabrikalardan rıhtımlara mal taşıyan hamalların yaşadığı, daracık sokakları dolambaçlı bir gecekondu mahallesine açılıyordu. Her yandan pişen erişte ve balık kokuları yükseliyordu. Yanan biberlerin dumanıyla öksürüğe boğuldular; boğucu sıcakta ilerlemeye çabaladılar.</p>

  <p class="normal1">“Neredeyiz yahu?” dedi Carlyle. “Yönümü hepten şaşırdım ben.”</p>

  <p class="normal1">“Fark eder mi?”</p>

  <p class="normal1">Bezgin yatan köpeklerin ve çöpleri didikleyen Chesire kedilerinin yanından geçtiler. Anderson’ın her yanından ter fışkırıyordu. İçtikleri alkolün sersemliği tümüyle geçmişti. Daha fazla gölgeli dar sokak, daha fazla dolambaç ve sapak çıktı karşılarına. Döküntü bisikletlerin, çöplerden toplanmış metal parçaların ve hindistancevizi plastiklerinin arasından geçtiler.</p>

  <p class="normal1">Bir açıklığa vardılar ve gün ışığına çıktılar. Daracık sokakların klostrofobisinden kurtulduğuna şükreden Anderson, nispeten daha temiz havayı çekti içine. Geniş bir cadde değildi ama en azından trafiği vardı. “Burayı tanıdım galiba,” dedi Carlyle. “Şu tarafta bir yerlerde benim muhasebecilerden birinin pek bayıldığı bir kahveci olacak.”</p>

  <p class="normal1">“En azından Beyaz Gömlek yok etrafta.”</p>

  <p class="normal1">“Victoria’ya dönmenin bir yolunu bulmam lazım,” dedi Carlyle. “Kasalarında param var.”</p>

  <p class="normal1">“Kellen kaç para ediyor?”</p>

  <p class="normal1">Güldü beriki. “Eh. Haklısındır belki. En azından Akkarat’la temas kurmalıyım. Neler döndüğünü öğrenmek ve hamlemize karar vermek için.”</p>

  <p class="normal1">“Hem Hok Seng hem Lao Gu toz oldu,” dedi Anderson. “Bence şimdilik sarı kartlılar gibi yapıp ortalıkta görünmeyelim. Sukumvit kanalına kadar çekçeğe binebiliriz. Oradan da bir tekneye atlar benim oraya ulaşır, bu sayede ticaret ve fabrika bölgelerinden mümkün mertebe uzak kalırız. İçine okuduğumun Beyaz Gömleklerinden de…”</p>

  <p class="normal1">Bir çekçekçiye el etti ve pazarlık zahmetine girmeden araca bindiler.</p>

  <p class="normal1">Beyaz gömleklerden uzaklaştıkça rahatladığını fark etti Anderson. Hatta az önceki korkusunu salakça bulmaya başladı. Kim bilir, belki sokağa öylece çıkıp gitseler kimse dokunmayacaktı belki. Belki boşuna koşturmuştu çatıda. Hele karşıya atlamak… Güldü kendi kendine.</p>

  <p class="normal1">“Ne gülüyorsun?”</p>

  <p class="normal1">“Hok Seng’e gülüyorum. Yolunu yapmış, her şeyi ayarlamış ve ilk bela işaretinde, hop! Ara ki bulasın.”</p>

  <p class="normal1">Sırıttı Carlyle. “Yanında ihtiyar bir Ninja çalıştırdığından hiç haberim yok.”</p>

  <p class="normal1">“Sanıyordum ki—” Durdu. Trafik yavaşlamıştı. İleride gözüne bir beyazlık çarpınca daha iyi görebilmek için doğruldu. “Has…” Çevre Bakanlığı’nın kolalı beyazları, trafiği engelliyorlardı.</p>

  <p class="normal1">Carlyle da kafasını uzattı. “Kontrol noktası mı?”</p>

  <p class="normal1">“Sadece fabrikalarla uğraşmıyorlar anlaşılan.” Arkaya baktı, kaçış yolu aradı ama yoktu; arkalarında yığınla yaya, çekçek ve bisikletli birikmişti.</p>

  <p class="normal1">“Kaçmayı denemeli miyiz?” dedi Carlyle.</p>

  <p class="normal1">Anderson kalabalığı süzdü. Yanlarındaki çekçeğin sürücüsü doğruldu, ileri baktı ve yerine oturup öfkeyle zilini çaldı. Kendi çekçeklerinin sürücüsü de artan zil seslerine katıldı.</p>

  <p class="normal1">“Endişelenen yok görünüyor.”</p>

  <p class="normal1">Yol kenarında limon, curyan ve balık satıcıları sıralanmıştı. Müşteriler satıcılarla pazarlık ediyorlardı. Onlar da endişeli görünmüyorlardı.</p>

  <p class="normal1">“Yolda şansımızı denemek mi istiyorsun?” dedi Carlyle.</p>

  <p class="normal1">“Bilmiyorum… Praça gövde gösterisi falan mı yapıyor dersin?”</p>

  <p class="normal1">“Praça’nın dişleri söküldü. Kaç defa söyledim sana.”</p>

  <p class="normal1">“Hiç öyle görünmüyor ama.”</p>

  <p class="normal1">Anderson kafasını iyice uzatarak ileride olanları görmeye çabaladı. Görebildiği kadarıyla birisi el-kol sallayarak Beyaz Gömleklerle tartışıyordu. Koyu tenli ve parmaklarında altın yüzükler ışıldayan bir Taylandlı. Anderson konuşulanları duymaya çalıştı ama nafileydi çabası; daha fazla çekçek ve bisiklet geliyor, sabırsız zil sesleri çoğalıyordu.</p>

  <p class="normal1">Taylandlılar görünüşe göre sinir bozucu bir trafik sıkışıklı yaşandığı kanaatindeydiler. Ürken yoktu; sadece sabırsızlanıyorlardı. Zil ve çıngırak sesleri arttıkça artıyordu.</p>

  <p class="normal1">“Hay anasını…” diye söylendi Carlyle.</p>

  <p class="normal1">Beyaz Gömlekler adamı bisikletinden devirdiler; adamın yüzüklü parmakları bir anlığına parıldadı. Derken Beyaz Gömlek kalabalığında gözden yitti adam. Abanoz coplar kalkıp indiler. Kan süzülüyordu hepsinden.</p>

  <p class="normal1">Köpeksi bir çığlık ve inilti doldurdu sokağı.</p>

  <p class="normal1">Bütün bisiklet zilleri susuverdi. Herkes aynı yöne bakarken sessizlik çöktü. Adamın bitkin yalvarmalarından başka ses duyulmuyordu artık. Yüzlerce insan kımıldanıyor ve soluk alıp veriyordu Anderson’ın çevresinde. Derken herkes, sürünün ortasına dalıvermiş yırtıcıdan ürken koyunlar gibi telaşla sağa-sola bakınmaya başladı.</p>

  <p class="normal1">Tok cop sesleri sürdü.</p>

  <p class="normal1">Sonunda acıklı çığlıklar kesildi. Beyaz Gömlekler toparlandılar. İçlerinden biri biriken kalabalığa yola devam işareti verdi. Gayet soğuk, sanki insanlar bir kazayı seyrederek yolu kapatmışlarcasına sabırsız ve kızgındı hareketleri. Çekçekler ve bisikletliler tereddütle hareketlendiler. Trafik akmaya başladı. Anderson yerine oturdu. “Tanrım.”</p>

  <p class="normal1">Çekçekçileri pedal basmaya başladı. Carlyle’ın endişesi artık iyice ortadaydı. Ürkek bakışlarla çevresini süzüyordu. “Şimdi kaçtık, kaçtık,” dedi. “Yoksa…”</p>

  <p class="normal1">Anderson bakışlarını Beyaz Gömleklerden ayırmadan, “Şimdi fırlarsak kabak gibi ortaya çıkarız,” dedi.</p>

  <p class="normal1">“<span class="ideitalik">Farangız</span> biz. Zaten kabak gibi ortadayız.”</p>

  <p class="normal1">Yayalarla bisikletliler ağır hareketlerle ilerliyor, kontrol noktasındaki vahşetin yanından geçiyorlardı.</p>

  <p class="normal1">Altı-yedi Beyaz Gömlek dikilmişti yerde pelteye dönmüş adamın başında. Kanatları yapış yapış sinekler kan gölüne dalmış kalori ziyafeti çekiyorlardı. Beyaz üniformalı bacakların çevrelediği gölcüğün çevresinde bir Chesire belirip kayboldu. Polislerin copları kan parıltıları saçıyordu.</p>

  <p class="normal1">Anderson kıyama baktı. Carlyle gergin bir sesle öksürdü.</p>

  <p class="normal1">Öksürük üzerine Beyaz Gömleklerden biri kafasını kaldırınca Anderson’la göz göze geldi. Anderson ne süre bakışacaklarını bilemiyordu ama adamın gözlerindeki nefret barizdi. Meydan okurcasına tek kaşını kaldırdı polis. Copunu bacağında şaklattı. Pantolonunda kıpkırmızı bir leke kaldı.</p>

  <p class="normal1">Polis copunu bir daha bacağında şaklatırken başıyla Anderson’a başka tarafa bakmasını işaret etti.</p>
</body>
</html>
