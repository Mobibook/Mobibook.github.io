<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_41"><span class="idebold">kırk bir</span></h1>

  <p class="normal1">“İki hafta sonra harekete geçeceğimizi sanıyordum.” İtiraz ediyordu Anderson. “Henüz her şeyi yerli yerine koymamıştık.”</p>

  <p class="normal1">“Planlar değişmek zorundaydı. Silahlarınız ve paranız hâlâ faydalı.” Omuz silkti. “Hem zaten <span class="ideitalik">farang</span> komandolarının sokaklarda koşturması geçiş dönemini kolaylaştırmayacaktı. Böylesi daha bile iyi oldu hatta.”</p>

  <p class="normal1">Kentin her yanından patlamalar geliyordu. Yemyeşil bir metan alevi kuru bambulara erişerek sarıya dönüştü. Akkarat yangına baktı, telsizciye aletini kurmasını işaret etti. Beriki, Akkarat telsizden itfaiye ekiplerine emir yağdırırken aleti kurmaya başladı. Akkarat, Anderson’a bakarak, “yangınlar kontrolden çıkarsa savunacak kentimiz kalmaz,” dedi.</p>

  <p class="normal1">Anderson pencereden yangına göz attı. “Alevler Kent Sütunu’na çok yakın.”</p>

  <p class="normal1">“<span class="ideitalik">Kap</span>. Sütunun yanmasına izin veremeyiz. Yanması güçlü ve geleceğe bakan yeni rejim için nursuz bir başlangıç anlamına gelir.”</p>

  <p class="normal1">Anderson balkona çıkıp korkuluğa dayandı. Doktorun sarıp alçıya aldığı parmağı hâlâ zonkluyordu ama morfin sayesinde bir saat önceki ağrılardan eser kalmamıştı.</p>

  <p class="normal1">Bir roket gökte kavis çizerek hedefine düştü. Çevre Bakanlığı… Akkarat’ın bu işe kalkışacak güçleri bir araya getirebilmesi şaşırtıcıydı. Demek elinde belli ettiğinden çok daha fazla güç tutuyordu. Anderson etkilendiğini belli etmemeye çalışarak, “Bu hızlandırılmış programın anlaşma maddelerimizi değiştirmediğini varsayıyorum,” dedi.</p>

  <p class="normal1">“AgriGen yeni dönemim ayrıcalıklı isimlerinden olacak.” Anderson biraz rahatlamıştı ya, Akkarat devam edince alesta duruşla geçiverdi. “Tabii durum biraz değişti. Sonuçta söz verdiğiniz kaynaklardan bazılarını devreye sokamadınız.”</p>

  <p class="normal1">Anderson sert baktı adama. “Elimizde bir program vardı. Söz verdiğimiz birlikler, silah ve parayla birlikte yoldalar.”</p>

  <p class="normal1">“Endişeleneme o kadar,” dedi Akkarat gülümseyerek. “Bakarız çaresine nasılsa.”</p>

  <p class="normal1">“Tohum bankasını istiyoruz.”</p>

  <p class="normal1">“Anlıyorum.”</p>

  <p class="normal1">“Ayrıca yağmur mevsiminden önce kurmanız gereken pompaların da Carlyle’ın elinde bulunduğunu unutmayın.”</p>

  <p class="normal1">Akkarat, Carlyle’a baktı. “Eminim ayrı anlaşmalar yapabiliriz.”</p>

  <p class="normal1">“Hayır!”</p>

  <p class="normal1">Carlyle iki adama da baktı, ardından sırıtıp elini kaldırarak, “Beni karıştırmayın,” dedi. “Planlayan sizlersiniz, ona göre çözün.”</p>

  <p class="normal1">“Öyle.” Akkarat dikkatini tekrar pencereden çatışmaları seyretmeye verdi.</p>

  <p class="normal1">Anderson gözlerini kısarak adama baktı. Akkarat’a karşı hâlâ koz vardı ellerinde. Verimli, habbe pasına en az on iki ekim boyu direnebilecek yeni nesil tohumlar… Akkarat’ı en iyi nasıl etkileyebileceğini, nasıl yola getirebileceğini düşünmeye çalışıyordu ama morfin ve geçirdiği son yirmi dört saatin bitkinliği iyice üzerine çökmüştü.</p>

  <p class="normal1">Yangınlardan birinin dumanı içeri doldu ve rüzgârın yönü değişene kadar herkes öksürdü. Kent üzerinde birçok alevli roket kavisi daha görüldü ve izleyen patlamalar her yanı sarstı.</p>

  <p class="normal1">Carlyle, “Bu neydi yahu?” dedi.</p>

  <p class="normal1">“Muhtemelen Krut Birliği,” dedi Akkarat. “Komutanları dostluk elimizi reddetti. Praça adına demirleme rampalarını bombalıyor. Beyaz Gömlekler ikmal yapmamıza izin vermek istemiyor. Bıraksak deniz duvarlarına da saldırırlar.”</p>

  <p class="normal1">“Ama o zaman kent batar?”</p>

  <p class="normal1">“Hata da bizim olur.” Akkarat kaşlarını çattı. “12 Aralık darbesinde bentler zor bela savunulabilmişti. Praça yitirdiğini hissederse ki şimdiye fark etmiştir, Beyaz Gömlekler daha bağışlayıcı teslim şartları uğruna kente şantaj yapacaklardır.” Dudak büktü. “Kömür pompalarını şimdiye getirtseydiniz iyiydi.”</p>

  <p class="normal1">Carlyle, “Çatışmalar duru durmaz,” dedi, “Kalküta’yla temasa geçip getirteceğim hepsini.”</p>

  <p class="normal1">Akkarat sırıtırken dişleri parıldadı. “Aşağısını beklemezdim zaten.”</p>

  <p class="normal1">Anderson öfkesini bastırmaya çabaladı. ‘Dostça’ konuşmalarından hoşlanmamıştı. Sanki yaşadıkları unutulup gitmişti ve Akkarat’la Carlyle kırk yıllık dosttu. Akkarat’ın çıkarlarını Carlyle üzerinden yakalıyor görünmesi canını sıkmıştı.</p>

  <p class="normal1">Bakışlarını manzaraya çevirerek seçeneklerini tartmaya girişti. Tohum bankasının yerini bilse komando ekiplerinden birine emir verir ve kent savaşının kargaşasını lehine kullanabilirdi.</p>

  <p class="normal1">Aşağıdan bağırtılar geldi. İnsanlar sokaklara çıkıyor, kargaşaya bakıyor, çatışmanın gelecekleri için ne anlama geldiğini kestirmeye çalışıyordu. Kalabalığın baktığı yana çevirdi gözlerini. Eski Yayılım gökdelenleri alevler arasında kapkara yükseliyor, pencerelerinde kalmış tek tük cam parçaları parıldıyordu. Kent ve meşalelerin ötesinde karanlık okyanus çırpınıyordu. Yukarıdan bakınca kentin bentleri garip denecek kadar önemsiz görünüyordu: gaz lambası ışıklarından bir çember ve ötesinde kopkoyu, kapkara bir kütle…</p>

  <p class="normal1">“Setleri yıkabilirler mi cidden?” dedi.</p>

  <p class="normal1">Akkarat dudak büktü. “Zayıf noktalar var. İlave Donanama askerleriyle savunmayı planlamıştık başta ama galiba böyle de dayanabileceğiz.”</p>

  <p class="normal1">“Dayanamazsanız?”</p>

  <p class="normal1">“Kenti boğulmaya terk eden kişi asla affedilmeyecektir,” dedi Akkarat. “Öyle bir şeye izin verilemez. Setler için Bang Rajan köylüleriymişiz gibi savaşırız.”</p>

  <p class="normal1">Anderson tekrar yangınlara ve ötede kapkara uzanan okyanusa baktı. Carlyle yanında, korkuluğa yaslanmıştı. Alevlerin ışığıyla aydınlanan yüzünde kaybedemeyeceklerin ifadesi vardı. Anderson hafifçe yanaştı. “Akkarat burada etkili olabilir ama dünyanın kalanında AgriGen etkilidir.” Nakliyeciyle bakıştılar. “Unutma sakın.” Carlyle’ın gülümsemesinin silinişini görmek hoşuna gitti Anderson’ın.</p>

  <p class="normal1">Silah sesleri gelmeye devam ediyordu. Yukarıdan bakınca çatışmanın ölümcül şiddeti hissedilmiyordu. Bir kum tepeciği uğruna savaşan karıncaları izlemek gibiydi. Sanki biri gelip sırf iki önemsiz medeniyetin çarpışmasını görmek için iki yuvayı tekmeleyerek birbirine sokmuştu. Havan topları gümbürdüyor, alevler parlayıp titreşiyordu.</p>

  <p class="normal1">Uzakta, karanlık gecenin içinde kentin üzerine kapkara bir gölge yaklaşıyordu. Çatışmaya doğru alçalan bir zeplin… Zeplin alevlere ilerledi ve birdenbire karnından boşalan bir selle üzerine geldiği yangını söndürüverdi.</p>

  <p class="normal1">“Bizimkiler,” dedi Akkarat sırıtarak.</p>

  <p class="normal1">Derken sanki yangın sönmemiş, aksine gökte yeniden başlamışçasına bir patlamayla zeplin alevler içinde kalıverdi. Parçaları dökülmeye başladı ve kısa süre içinde binaların üzerine çakıldı.</p>

  <p class="normal1">“Tanrım,” dedi Anderson, “takviye güçlerimizi hemen istemediğine emin misin hâlâ?”</p>

  <p class="normal1">Akkarat yüzündeki ifadesizliği koruyarak, “Roket yerleştirecek vakit bulacaklarını sanmıyordum,” dedi.</p>

  <p class="normal1">Devasa bir patlamayla sallandı kent. Yemyeşil gazlar parıltıyla yanarak göğe yükseldiler. Bir alev bulutu dönerek yayılmaya başladı. Kükreyerek yükselen mantar bulutunda inanılmaz miktarda sıkıştırılmış gaz iş başındaydı.</p>

  <p class="normal1">“Çevre Bakanlığı’nın stratejik depoları, galiba,” dedi Akkarat.</p>

  <p class="normal1">“Şahane,” diye mırıldandı Carlyle, “nefis.”</p>
</body>
</html>
