<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_8"><span class="idebold">sekiz</span></h1>

  <p class="normal1">“Otuz bin kaybettim.”</p>

  <p class="normal1">“Elli,” diye mırıldandı Otto.</p>

  <p class="normal1">Lucy Nguyen bakışlarını tavana dikti. “Yüz seksen beş? Altı?”</p>

  <p class="normal1">“Dört yüz.” Quoile Napier ılık Sato bardağını masaya bıraktı. “Carlyle’ın zeplininde dört yüz bin mavi yitirdim ben.”</p>

  <p class="normal1">Masadaki herkes şaşkınlıkla sustu. “Tanrım.” Öğle vakti aldığı alkolden bakışları bulanık Lucy doğruldu. “Ne sokuyordun içeri? Cibiye dayanıklı tohum mu?”</p>

  <p class="normal1">Lucy’nin kendilerine yakıştırdığı adıyla “<span class="ideitalik">Farang</span> Konseyi”ni oluşturan beşli Sir Francis Drake’in verandasındaydı. Kuru mevsim sıcağında iyice uyuşmasına içiyorlardı.</p>

  <p class="normal1">Anderson kafasında <span class="ideitalik">ngawın</span> kökeni sorununu evirip çevirirken yakınmaları yarım kulak dinliyordu. Gelirken aldığı yeni meyve torbası ayaklarının dibinde yatıyordu ve yeterli maharete sahip olabilseydi burnunun dibinde durduğunu hissettiği yanıtı ortaya çıkarabileceğini düşünmekten kendini alamıyordu. Sıcak Kmer viskisi yudumluyor ve düşünüyor, düşünüyordu.</p>

  <p class="normal1"><span class="ideitalik">Ngaw</span> göründüğü kadarıyla doğrudan maruz kaldığında bile habbe pasıyla sibiskoza dayanıklıydı. Japon gen-kırma kurtçuklarına ve yaprak mantarlarınaysa kesin dirençliydi çünkü öyle olmasa en baştan yetişemezdi. Kusursuz ürün… AgriGen ve diğer kalori şirketlerin genetik kopyalamada kullandıklarından çok farklı bir genetik malzemeden geliyordu <span class="ideitalik">ngaw</span>.</p>

  <p class="normal1">Bu ülkenin bir yerlerine gizlenmiş bir tohum bankası, özenle saklanmış binlerce hatta belki yüz binlerce tohum içeren muazzam bir biyolojik hazine vardı. Her birinin potansiyel kullanımı ayrı sonsuz sayıda DNA zinciri demekti bu. Ve Taylandlılar bu altın madeninden en kördüğüm dertlerine, hayatta kalmaya yönelik çözümler çıkarıyorlardı. AgriGen Tayland tohum bankasına erişimi ele geçirebilirse nesiller boyunca genetik kod çıkarabilir, veba mutasyonlarını alt edebilir, biraz daha hayatta kalabilirdi.</p>

  <p class="normal1">Anderson sıkıntısını bastırıp terini silerek sandalyesinde kımıldandı. O kadar yaklaşmıştı ki… Patlıcangiller yeniden doğmuştu. Ardından <span class="ideitalik">ngaw</span> çıkmıştı ortaya. Ve Gibbons Güneydoğu Asya’da bir yerlerdeydi. Yasadışı kurma kız bahsetmese Gibbons’tan haberi bile olmayacaktı. Krallık operasyona yönelik güvenlikte eşsiz başarı sağlamıştı. Tohum bankasının yerini bir kestirebilse baskın bile yaptırması mümkündü… Finlandiya’dan epey ders almışlardı.</p>

  <p class="normal1">Verandanın ötesinde hareket eden akıl sahibi hiçbir şey yoktu. Vietnamlılarla süren kömür savaşından yakınan Lucy’nin boynundan süzülen ter damlaları gömleğini ıslatıyordu. Ordu her kımıldayana ateş ettiği sürece yeşim avına çıkamıyordu Lucy. Quoile’nin favorileri keçeleşmişti; yaprak kımıldamıyordu.</p>

  <p class="normal1">Aşağıda, sokakta kemikleri fırlak, etsiz tenleri gergin çekçekçilerin hepsi gölgelere doluşmuştu; günün bu saatinde sadece çağrıldıklarında ve iki kat fiyat verilirse gölgeden çıkarlardı.</p>

  <p class="normal1">Derme çatma bar, döküntü bir Yayılım gökdelensine yaslanıyordu. Üzerine kargacık burgacık harflerle SIR FRANCIS DRAKE’S yazılı tabela verandaya çıkan merdivenlerden birine iliştirilmişti. Ortamlarını isimlendirmeye kararlı bir avuç <span class="ideitalik">farangın</span> elinden çıkma tabela çevresindeki döküntüye nazaran yeniydi. Adı veren salaklar ya ormanlarca yutularak ya da kömür ve yeşim üzerine çıkan savaşların ortasında kalarak çoktan ülkenin kuzeyinde yiyip gitmişlerdi. Tabelaysa, belki adı lakap saymış mekânın yeni sahibinin hoşuna gittiğinden, belki kimsede boyayıp yeni bir ad yazacak derman kalmadığından yerli yerinde duruyordu. Sıcaktan boyası soyulmuş, çatlamıştı.</p>

  <p class="normal1">Kökeni ayrı, bar deniz-duvarı ve rıhtımlarla fabrikalar arasında, olabilecek en kusursuz yerdeydi. Victoria Oteli’nin tam karşısında bulunmasıysa iyice sersemleyene dek içen <span class="ideitalik">Farang</span> Konseyi’ne bu kavrulmuş kıyılara vurabilecek önemli ve yeni yabancıların gelişini izleme fırsatı sunuyordu.</p>

  <p class="normal1">Gümrükleri, karantinayı ve iyice silkelenmeyi aşabilen denizcilerin gidebilecekleri daha düşük seviyede pek çok başka yer vardı ama hepsinin dönüp dolaşıp sonunda geleceği yer, bir tarafında bembeyaz yemek örtülü masalarıyla Victoria’nın, diğer tarafında da derme çatma bambu bar Sir Francis Drake’s’in bulunduğu bu şose sokaktı.</p>

  <p class="normal1">Lucy, Quoile’e bunca kaybını açıklatmak adına yüklenerek, “Neydi getirttiğin?” dedi.</p>

  <p class="normal1">Quoile öne eğildi, diğerlerini toparlanmaya davet eden bir fısıltıyla, “Safran,” dedi. “Hindistan’dan.”</p>

  <p class="normal1">Önce kimse yorum yapmadı, ardından Cobb güldü. “Hava taşımasına çok uygun. Keşke ben de akıl edebilseydim.”</p>

  <p class="normal1">“Zeplinler için ideal,” dedi Quoile, “ağırlığı az. Prim açısından afyondan daha kârlı. Krallık hâlâ tohumluğu kırma yolunu bulamadı ve tüm politikacılarla generaller mutfaklarında safran istiyor. Elde edebilen epey itibar kazanıyor. Parası ödenmiş siparişlerim vardı. Zengin olacaktım. Hem de ne zengin…”</p>

  <p class="normal1">“Battın mı yani?”</p>

  <p class="normal1">“Sıyırma şansım var. Sri Ganeşa Sigorta’yla görüşüyorum. Kaybın bir kısmını karşılatabilirim belki.” Omuz silkti. “Yüzde seksenini, falan. Ama ülkeye sokmak için ödediğim onca rüşveti, Gümrükçülere verdiklerimi sayarsam zararım feci. Gene de kelleyi kurtarabilirim. Şanslıyım aslında; mal Carlyle’ın zeplininde kaldığı için sigorta kapsamında sayılıyor. Okyanus’ta boğulmayı beceren o pilotun şerefine kadeh kaldırmam lazım hatta. Kargoyu boşaltsaydı ve Beyaz Gömlekler karadayken yaksalardı malın tümü kaçak mal sınıfına alınacaktı. O zaman sokakta <span class="ideitalik">fa’gan</span> dilencileri ve sarı kartlılarla dolanıyor olurdum.”</p>

  <p class="normal1">Otto kaşlarını çattı. “Carlyle politikaya bu kadar bulaşmasaydı bunların hiçbiri olmazdı.”</p>

  <p class="normal1">Quoile omzu silkti. “Bilemeyiz onu.”</p>

  <p class="normal1">Lucy lafa karıştı. “Kesin bence. Carlyle enerjisinin yarısını Beyaz Gömleklerden yakınmaya, diğer yarısınıysa Akkarat’la muhabbete harcıyor. Senin başına gelen şey, General Praça’nın Carlyle ve Ticaret Bakanlığı’na yolladığı mesaj… Bizler posta güverciniyiz aslında.”</p>

  <p class="normal1">“Posta güvercinlerinin soyu tükendi çoktan.”</p>

  <p class="normal1">“Değiliz mi sanıyorsun? Akkarat’a istediği mesajı vereceğini bilse General Praça memnuniyetle hepimizi birden <span class="ideitalik">Klong Prem</span> hapishanesine tıkardı.” Bakışlarını Anderson’a çevirdi. “Hiç sesin çıkmıyor, Lake. Sen kaybetmedin mi hiçbir şey?”</p>

  <p class="normal1">Anderson doğruldu. “Üretim malzemesi… Hat için yeni donanımlar… Herhalde yüz elli bin falan eder… Sekreterim tam zararı daha çıkartmadı.” Quoile’e baktı. “Bizim mallar yerdeydi. Sigorta kapsamından çıkmışlardı.”</p>

  <p class="normal1">Hok Seng’le yaptıkları konuşma hâlâ tazeydi aklında. İhtiyar önce inkâra kalkışmış, demirleme rampalarında çalışanların beceriksizliklerinden yakınmış ama sonunda her şeyi kaybettiklerini ve gerekli rüşvetleri ödemediğini itiraf etmişti. Nahoş, neredeyse histerik bir itiraftı; Anderson adamın işini yitirme korkusuna yüklenmiş, bağırıp aşağılamış, hoşnutsuzluğunu iyice gösterirken ihtiyarı epey sindirmişti. Hoş, dersini almış mıydı yoksa yine numara çeker miydi Hok Seng, emin değildi. Yüzünü buruşturdu. Daha önemli işi için onca zamanını boşa çıkarmasa sarı benizli iti çoktan sarı kart gökdelenlerine dehlerdi.</p>

  <p class="normal1">“Sana burası fabrika işletmek için uygun değil demiştim,” dedi Lucy.</p>

  <p class="normal1">“Japonlar işletiyor ama.”</p>

  <p class="normal1">“Sırf sarayla özel anlaşmalar yapabildikleri için.”</p>

  <p class="normal1">“Çaoju Çinlileri de gayet iyi götürüyorlar.”</p>

  <p class="normal1">Lucy kaşlarını kaldırdı. “Onlar nesillerdir burada. Hatta artık Taylandlı sayılırlar. İlla kıyaslayacaksan bizler Çaoju tayfasından çok daha sarı kartlı sayılırız. Kafası çalışan <span class="ideitalik">farang</span> buraya fazla yatırım yapılmayacağını bilir. Zemin hep kaygan burada. Bir çöküşte veya darbede her şeyini şıp diye kaybedebilirsin.”</p>

  <p class="normal1">“Hepimiz önümüze dağıtılan eli oynuyoruz,” dedi Anderson. “Hem yeri seçen Yates’ti.”</p>

  <p class="normal1">“Salaklık ettiğini ona da söylemiştim.”</p>

  <p class="normal1">Anderson, gözleri yeni küresel ekonomi fırsatlarıyla parıldayan Yates’i hatırladı. “Salaktı diyemem. İdealist denebilir belki.” İçkisini dikledi. Bar sahibi ortalıkta görünmüyordu. Hiçbiri dönüp bakmayan garsonlara el etti. Sonunda uyuklayanlardan biri doğruldu.</p>

  <p class="normal1">“Yates gibi gerisingeri postalanmaktan korkmuyor musun?” dedi Lucy.</p>

  <p class="normal1">Omuz silkti Anderson. “Başıma gelebilecek en kötü şey olmazdı. Çok sıcak buralar.” Güneş yanığı burnuna dokundu. “Daha kuzeylerin adamıyım ben.”</p>

  <p class="normal1">İkisi de esmer tenli olan Nguyen ve Quoile güldüler ama soyulan burnu ekvator güneşine uyum sağlayamadığını kanıtlayan Otto, asık suratla kafa salladı.</p>

  <p class="normal1">Lucy piposunu çıkardı ve afyon topağıyla diğer tüttürme araçlarını koymadan önce masadaki sinekleri kovaladı. Sinekler kaçışmasına kaçıştılar ama havalanma zahmetine girmediler. Böcekler bile sıcaktan bezmiş gibiydi. Eski Yayılım gökdeleninin harabelerine açılan yan sokaklardan birinde çocuklar bir su pompasının önünde oynuyorlardı. Lucy o yana bakarak, “Keşke çocuk olsaydım şimdi,” diye mırıldandı.</p>

  <p class="normal1">Kimsede sohbete mecal kalmamış gibiydi. Anderson eğilip bacakları arasında duran <span class="ideitalik">ngaw</span> torbasını aldı, torbadan bir meyve çıkarıp soydu, saydam içini ağzına atıp tüylü kabukları masaya bıraktı.</p>

  <p class="normal1">Otto merakla öne uzandı. “Nedir o?”</p>

  <p class="normal1">Anderson elini torbaya daldırıp hepsine birer tane <span class="ideitalik">ngaw</span> uzattı. “Emin değilim. Taylandlılar <span class="ideitalik">ngaw</span> diyor.”</p>

  <p class="normal1">Lucy piposuyla uğraşmaya ara verdi. “Her yanda görüyordum bunlardan. Habbe pası?”</p>

  <p class="normal1">“Henüz yok,” dedi Anderson. “Satıcı kadın temiz dedi. Sertifikalı…” Diğerlerinin alaycı gülüşlerine aldırmadı. “Bunları bir hafta beklettim. Hiçbir şey olmadı. U-Tex pirincinden daha temizler.”</p>

  <p class="normal1">Diğerleri Anderson’a bakıp meyvelerini ağızlarına attılar. Gözler kocamanlaştı. Gülümsemeler belirdi. Anderson torbayı, ağzını açarak masaya koydu. “Alın,” dedi. “Ben tonla yedim nasıla.”</p>

  <p class="normal1">Hepsi birden torbaya daldı, masanın ortasında kabuklar birikmeye başladı. Quoile düşünceli bir bakışla çiğniyordu. “Liçiye<sup class="calibre3"><a class="footnote-link" href="../Text/kurmakiz_split_092.html#footnote-502401-1" id="footnote-502401-1-backlink">[1]</a></sup> benziyor.”</p>

  <p class="normal1">“Ya?” dedi Anderson. “Hiç duymamıştım öyle bir meyve.”</p>

  <p class="normal1">“Duymamışsındır. Hindistan’a son gidişimde liçili bir içki içmiştim… Kalküta’da, ilk safran işine başladığımda PurCal satış temsilcilerinden birinin götürdüğü lokantada…”</p>

  <p class="normal1">“Yani bu liçi mi diyorsun şimdi?”</p>

  <p class="normal1">“Olabilir. İçkiye öyle demişti adam. Belki meyvenin adı değildir.”</p>

  <p class="normal1">Lucy, “PurCal ürünüyse buraya gelemezdi,” dedi. “Hepsi Koh Angrit’te karantinada olur, Çevre Bakanlığı da vergi almak için kırk yeni yol bulurdu.” Çekirdeğini avucuna tükürüp balkondan aşağı savurdu. “Her yerde var bunlar. Yerel olmalı.” Torbaya uzanıp bir tane daha aldı. “Gerçi bunları kim bilebilirdi, biliyorsunuz…” Arkasına yaslandı ve barın loş tarafına seslendi: “Hagg! Orada mısın? Uyuyor musun hâlâ?”</p>

  <p class="normal1">Adamın adının çağrılması üzerine diğerleri, sert ebeveynine yakalanmış çocuklar misali ürkerek toparlandılar. Anderson içinde yükselen ürpertiyi bastırdı. “Yapmasan iyi ederdin,” diye mırıldandı.</p>

  <p class="normal1">Otto yüzünü ekşitti. “Öldü sanıyordum onu.”</p>

  <p class="normal1">“Habbe pası asla seçilmişlere bulaşmaz, haberin yok mu?”</p>

  <p class="normal1">Diğerleri huzursuzca gülüştü. Hagg yüzü ter içinde belirdi. Konseyi ciddiyetle süzdü. “Selamlar herkese,” diyerek Lucy’ye baktı. “Hâlâ bunlarla mısın?”</p>

  <p class="normal1">Lucy omuz silkti. “İdare ediyorum.” Boş bir sandalyeyi işaret etti. “Gel, otur, bizden bir içki iç. Öykülerini anlat.” Adam sandalyeyi çekip yanına yerleşirken piposundan derin bir nefes çekti.</p>

  <p class="normal1">Hagg besili, sağlam bir adamdı. Anderson, Grahamcı papazların cemaat üyelerinin hepsinden önce göbek bağlamasının gülünçlüğünü ilk kez düşünmüyordu. Hagg eliyle viski işareti yaptı ve garsonun tekinin anında gelişi konseyi şaşırttı.</p>

  <p class="normal1">“Buz yok,” dedi gelen garson.</p>

  <p class="normal1">“Evet, tabii buz yok,” diyerek anlayışla kafa salladı Hagg. “Harcamak istemeyiz kalorileri.”</p>

  <p class="normal1">Garson çarçabuk gidip içkiyle döndü. Hagg bardağı derhal dipleyip bir tane daha ısmarladı. “Taşradan dönmek iyi geldi,” dedi. “İnsan medeniyetin zevklerini özlüyor.” İkinci kadehini şerefe kaldırdı ve dikledi.</p>

  <p class="normal1">Lucy, piposunun sapı dişlerinin arasında, “Ne kadar uzağa gitmiştin?” diye sordu. Dumanlar arasında camlaşmış gibi görünüyordu.</p>

  <p class="normal1">“Eski Burma sınırına, Üç Pagoda geçidine kadar.” Hepsini birden, aradığı günahlardan suçluymuşlar gibi süzdü. “Fildişi böceği salgınına baktım.”</p>

  <p class="normal1">“Güvenli değilmiş oralar diye duydum,” dedi Otto. “<span class="ideitalik">Cao por</span> kimdi?”</p>

  <p class="normal1">“Çanarong diye bir adam. Dert açmadı. İşbirliğine Tezek Beyi ya da kentteki diğer ufak <span class="ideitalik">cao por</span>lardan çok daha açıktı. Mafya babalarının hepsi kâr ve iktidara o denli meraklı olmuyor.” Arkasına bir bakış attı. “Kömür veya yeşim ya da afyon krallıklarını yağmalama derdi taşımayan bizler için taşra yeterince güvenli.” Omuz silkti. “Hem zaten Fra Kitipong beni manastırına davet etmişti. Fildişi böceklerinin davranışlarındaki değişimleri görmem için.” Kafa salladı. “Hasar tam bir felaket. Tek bir yaprağı kalmamış ormanlar var… Bütün bir alan gitmiş; her yan devrik ağaç gövdeleriyle doluydu.”</p>

  <p class="normal1">Otto ilgilenmiş görünüyordu. “Kurtarılacak, işe yarar bir şey yok muydu?”</p>

  <p class="normal1">Lucy tiksintiyle baktı. “Fildişi böceğinden bahsediyor, aptal. Oralardan bir şey isteyecek kimseyi bulamazsın.”</p>

  <p class="normal1">Anderson, “Manastıra davet edildiğini söyledin,” dedi. “Grahamcı olmana rağmen mi?”</p>

  <p class="normal1">“Fra Kitipong ne İsa’nın ne de Niş Öğretisi’nin kendininkilere düşman olduğunu bilecek denli aydın bir adam. Hem Budist ve Grahamcı değerlerin çoğu örtüşür. Nuh ve Fra Süb birbirlerini hepten tamamlayan kişiliklerdir.”</p>

  <p class="normal1">Anderson gülüşünü bastırdı. “Senin keşiş Grahamcıların memlekette çevirdiklerini görse fikrini değiştirirdi.”</p>

  <p class="normal1">Hagg alınmıştı. “Tarla yaktıran vaizlerden değilim ben. Biliminsanıyım.”</p>

  <p class="normal1">“Alınma hemen.” Anderson bir <span class="ideitalik">ngaw</span> aldı, papaza uzattı. “Ye bak, hiç fena değil.”</p>

  <p class="normal1">Hagg meyveyi aldı, inceledi. “Olağanüstü.”</p>

  <p class="normal1">“Nedir bu, biliyor musun?” dedi Otto.</p>

  <p class="normal1">Anderson kendine bir meyve daha soymaya koyuldu ama tüm dikkati konuşulacaklardaydı. Bir Grahamcı’ya asla doğrudan soruyu sormazdı; işi diğerlerine bırakacaktı.</p>

  <p class="normal1">“Quoile, liçi olduğu fikrinde,” dedi Lucy. “Ne dersin?”</p>

  <p class="normal1">“Liçi değil, orası kesin.” Meyveyi evirip çeviriyordu. “Eski metinlerde rambutan<sup class="calibre3"><a class="footnote-link" href="../Text/kurmakiz_split_093.html#footnote-502401-2" id="footnote-502401-2-backlink">[2]</a></sup> diye geçen meyveye benziyor.” Düşündü. “Gerçi yanlış hatırlamıyorsam, liçiyle akrabaydılar galiba.”</p>

  <p class="normal1">“Rambutan ha?” Anderson dostane ve tarafsız bir ifade takınmaya çabalıyordu. “Komik isimmiş. Taylandlılar <span class="ideitalik">ngaw</span> diyor buna.”</p>

  <p class="normal1">Hagg meyveyi yedi, salyasıyla parıldayan çekirdeği avucuna tükürdü. “Sağlıklı yetişir mi acaba?”</p>

  <p class="normal1">“Bir saksıya dikip görebilirsin.”</p>

  <p class="normal1">Hagg kızgın bir bakış attı. “Bir kalori şirketinden gelmiyorsa üreyecektir. Taylanlılar kısır gen-kopyalar yapmaz.”</p>

  <p class="normal1">Anderson güldü. “Kalori şirketleri tropik meyve üretmiyorlar bildiğim.”</p>

  <p class="normal1">“Ananas üretiyorlar.”</p>

  <p class="normal1">“Doğru, unutmuşum onu.” Anderson durakladı, bekledi. “Meyve konusunda bu kadar bilgin nereden geliyor senin?”</p>

  <p class="normal1">“Yeni Alabama Üniversitesi’nde biyolojik sistemler ve çevrebilim okudum ben.”</p>

  <p class="normal1">“Ha, şu sizin Grahamcı üniversiteydi o, değil mi? Ben orada sadece tarla yakma öğretiliyor sanıyordum.”</p>

  <p class="normal1">Masadakiler kışkırtma üzerine enfeslerini tuttular ama Hagg sadece soğuk bir bakışla karşılık verdi. “Hiç uğraşma. O tiplerden değilim. Bahçe’yi canlandıracaksak, geçmiş çağların tüm bilgisine muhtacız. Buraya gelmeden önce bir yılımı Daralma-öncesi Güneydoğu Asya eko-sistemlerini çalışarak geçirdim ben.” Uzanıp bir meyve daha aldı. “Kalori şirketlerini fena yaralayacaktır bu.”</p>

  <p class="normal1">Lucy elini sokup torbadan bir meyve daha aldı. “Ne dersiniz, bir yelkenliye bunları doldurup suyun öte yakasına yollayamaz mıyız? Hani tersten kalori şirketliği yapar gibi… Millet bunlara servet ödeyecektir. Yeni tat, falan… Lüks mal diye satabiliriz.”</p>

  <p class="normal1">Otto kafa salladı. “Önce insanları habbe pası olmadığına ikna etmen gerekir. Kabuğunun kırmızısı sinir bozacaktır.”</p>

  <p class="normal1">Hagg katıldığını belirtti. “Hiç o işe girmemek daha iyi.”</p>

  <p class="normal1">“Ama kalori şirketleri yapıyor,” dedi Lucy. “İstedikleri yere hububat ve gıda yolluyorlar. Küresel çalışıyorlar. Niye biz de denemeyelim?”</p>

  <p class="normal1">Hagg kibarca, “Çünkü tüm Niş Öğretileri’ne aykırı olur,” dedi. “Kalori şirketleri cehennemdeki yerlerini çoktan hak ettiler. Onlara katılmaya heveslenmenin mantığı yok.”</p>

  <p class="normal1">Anderson güldü. “Yapma, Hagg… Azıcık girişimci ruha cidden karşı çıkmazsın sen. Hem Lucy ilginç bir öneri attı ortaya bence. Kasaların üstüne suretini bile çizdirebiliriz.” Grahamcı kutsama işaretini yaptı. “Hani, Kutsal Kilise tarafından onaylı, falan gibi. SoyaPro kadar güvenilir…” Sırıttı. “Ha, ne dersin?”</p>

  <p class="normal1">Hagg kaşlarını çattı. “Böyle bir küfre asla ortak olmam,” dedi. “Yiyecek nereden geliyorsa orada kalmalı, kâr uğruna dünyayı dolaşmamalıdır. O yola bir defa çıktık ve sonunda mahvolduk.”</p>

  <p class="normal1">“Hep Niş lafları.” Bir meyve daha soydu Anderson. “Grahamcılıkta parayla ilgili kural yok mu hiç yani? Siz kardinallerin göbekleri malum.”</p>

  <p class="normal1">Hagg, “Cemaat yoldan çıksa bile öğretiler sağlamdır,” diyerek aniden kalktı. “Sohbete teşekkürler.” Anderson’a öfkeyle baktı ya, gitmeden önce uzanıp bir meyve daha almayı ihmal etmedi.</p>

  <p class="normal1">Adam gözden yiter yitmez masadakiler rahatladı. Otto, “Tanrı aşkına Lucy, neden yaptın bunu?” dedi. “Tüylerimi diken diken ediyor bu herif. Kompakt’tan sırf Grahamcı papazların tepeme dikilip durmasına dayanamadığım için ayrıldım ben. Sen kalkmış masamıza çağırıyorsun.”</p>

  <p class="normal1">Quoile kasvetli bir bakışla kafa salladı. “Duyduğuma göre bunlardan burada bir tane daha varmış. Burada, birleşik konsoloslukta…”</p>

  <p class="normal1">Lucy defedercesine elini sallayarak, “Sülük gibiler. Her yerdeler,” dedi. “Bir meyve daha versene bana.”</p>

  <p class="normal1">Meyvelere yumulmaya devam ettiler. Anderson, hepsi epey seyahat etmiş bu kişilerden birisinin meyvenin kökenine dair başka bir şeyler hatırlayıp hatırlamayacağını merak ederek izledi. Rambutan ilginç bir olasılıktı gerçi. Yok edilen alg tankları ve besleyici kültürlerle ilgili kötü habere rağmen gün beklediğinden iyiye gider gibiydi. Rambutan… Des Moines’a ve araştırmacılara yollanacak bir sözcük. Bu gizemli botanik nesnenin kökenine ulaşılabilecek bir yol vardı belki. Bir yerlerde tarihsel kaydı bulunmalıydı. Kitaplarına geri dönmesi ve araş—</p>

  <p class="normal1">“Kimler gelmiş hele,” diye mırıldandı Quoile.</p>

  <p class="normal1">Hepsi birden döndüler. Jilet misali ütülü takım elbisesiyle Richard Carlyle çıkıyordu merdivenlerden. Gölgeye ulaştığında şapkasını çıkardı, yüzünü yelledi.</p>

  <p class="normal1">“Nefret ediyorum bu heriften,” diye söylendi Lucy. Piposunu yeniden doldurup yaktı, derin bir nefes çekti.</p>

  <p class="normal1">“Ne demeye sırıtıyor böyle?” dedi Otto.</p>

  <p class="normal1">Carlyle durakladı, müşterileri taradı, hepsine birden başıyla selam verdi. “Ne sıcak yahu,” diye seslendi.</p>

  <p class="normal1">Otto yüzü kıpkırmızı, gözlerinde öfkeyle adama bakıyordu. “Bunun politik numaraları yüzünden zengin değilim ben bugün.”</p>

  <p class="normal1">“Abartma.” Anderson ağzına bir <span class="ideitalik">ngaw</span> daha attı. “Lucy, bir nefes çektir şuna. Bu sıcakta kavga çıkardık diye atılmayalım bardan.”</p>

  <p class="normal1">Lucy’nin gözleri afyondan camlaşmıştı. Piposunu Otto’dan tarafa uzattı. Anderson uzandı, pipoyu alıp Otto’ya verdi, ardından ayağa kalkıp boş kadehini aldı. “Başka isteyen var mı bir şeyler?” Yanıt bıkkın kafa sallamalarla geldi.</p>

  <p class="normal1">Bara yaklaştığında Carlyle sırıtarak, “Gazını mı aldın garibim Otto’nun?” dedi.</p>

  <p class="normal1">Anderson adamın gözlerinin içine bakarak, “Lucy sıkı afyon çeker,” dedi. “Kavgayı bırak, ayağa kalkabileceği bile kuşkulu.”</p>

  <p class="normal1">“Fena alışkanlık.”</p>

  <p class="normal1">Anderson boş kadehini adamınkinde tıklattı. “O ve mazot,” dedi. Uzanıp bardan içeri baktı. “Sir Francis nerede yahu?”</p>

  <p class="normal1">“Biliyorsundur diyordum ben de.”</p>

  <p class="normal1">“Bilmiyormuşum demek,” dedi Anderson. “Kaybın çok mu?”</p>

  <p class="normal1">“Eh.”</p>

  <p class="normal1">“Yok yahu? Takıyor görünmüyorsun pek.” Anderson başıyla Konsey’i işaret etti. “Herkes senin politikaya karışıp durmandan, Ticaret bakanlığı ve Akkarat’la canciğerliğinden yakınıyor. Ama senin ağzın kulaklarında. Taylandlı gibisin resmen.”</p>

  <p class="normal1">Carlyle omuz silkti. Şık giyimli, saçlarını özenle taramış Sir Francis barın arkasındaki odadan çıktı. Carlyle viski istedi, Anderson boş kadehini uzattı.</p>

  <p class="normal1">“Buz yok,” dedi Sir Francis. “Katırcılar pompayı çalıştırmak için fazladan para istiyor.”</p>

  <p class="normal1">“Öde öyleyse.”</p>

  <p class="normal1">Sir Francis, Anderson’ın kadehini alırken kafasını salladı. “Taşaklarını ellerine almış sıkarlarken pazarlığa kalkarsan daha fazla sıkarlar. Ayrıca ben siz <span class="ideitalik">faranglar</span> gibi kömür hattına giriş için Çevre Bakanlığı’na rüşvet veremiyorum.”</p>

  <p class="normal1">Döndü, bir Kmer viskisi şişesi çıkardı, bardağa bir tek doldurdu. Anderson adamla ilgili dedikoduların doğruluğunu merak ediyordu.</p>

  <p class="normal1">Masada ağzı diline dolaşarak, “Sritktiğimin zerplinleri” diye söylenen Otto’nun iddiasına göre Sir Francis iktidar oyunlarıyla ayağı kaydırılıp saraydan dışlanmış eski bir <span class="ideitalik">Çaopraya</span>’ydı. İddianın, adamın Tezek Beyi’nin emekliye ayrılmış sağ kolu ya da Tayland Krallığı büyüyüp doğusunu yuttuğundan beri kimlik değiştirip gizlenerek yaşamaya mahkûm kalmış bir Kmer prensi olduğu iddiaları kadar değeri vardı. Hemen herkes geçmişte yüksek rütbeli biri olduğunda hemfikirdi. Müşterilerini hor görmesin başka türlü açıklanamazdı.</p>

  <p class="normal1">Bardakları tezgâha koyan Sir Francis, “Para peşin,” dedi.</p>

  <p class="normal1">Carlyle güldü. “İçip kaçmayacağımızı gayet iyi biliyorsun.”</p>

  <p class="normal1">Beriki kafa salladı. “İkiniz de rampalarda epey para kaybettiniz. Herkesin haberi var. Para peşin.”</p>

  <p class="normal1">Anderson ile Carlyle ceplerinden bozuk paralar çıkardılar. “İlişkimiz iyi sanıyordum,” diye söylendi.</p>

  <p class="normal1">“Politika bu.” Gülümsüyordu Sir Francis. “Yarın belki burada olursunuz, belki Yayılım’dan kalma plastikler gibi karaya vurursunuz. Herkesin elinde Başkomiser Caydi’nin saraya <span class="ideitalik">Çaopraya</span> yapılmasını isteyen fısıltı gazeteleri dolaşıyor. Başkomiser yükselirse, siz <span class="ideitalik">faranglar</span>—” eliyle bir kesme işareti yaptı “—bittiniz demektir. General Praça’nın radyolarında başkomiser için kaplan ve kahraman deniyor. Öğrenci dernekleri Ticaret Bakanlığı’nın kapatılıp Beyaz Gömlek yönetimine devri için çağrılar yapıyor. Ticaret Bakanlığı’nın itibarı yerle bir ve bakanlıkla siz <span class="ideitalik">faranglar</span>, bitlerle <span class="ideitalik">faranglar</span> misalisiniz.”</p>

  <p class="normal1">“Hoş.”</p>

  <p class="normal1">Omuz silkti Sir Francis. “Kokuyorsunuz.”</p>

  <p class="normal1">Carlyle kızmıştı. “Herkes kokuyor. Sıcak mevsimdeyiz.”</p>

  <p class="normal1">Anderson viskisini dikledi, yüzünü buruşturdu. Eskiden buzsuz içmekten hoşlandığını hatırladı.</p>

  <p class="normal1">Sir Francis bozuklukları kasaya koyarken, “Bakan Akkarat hâlâ gülümsüyor ama Japonlar zarar için tazminat istiyor,” dedi. “Beyaz Gömlekler asla yanaşmayacağından Akkarat zararı cebinden ödeyecek. Bangkok Kaplanı’nın verdiği zararı ödemezse Japonlara karşı da itibar kaybeder.”</p>

  <p class="normal1">“Gider mi diyorsun Japonlar?”</p>

  <p class="normal1">Sir Francis tiksinir bir bakışla, “Japonlar kalori şirketleri gibidir,” dedi, “her daim içeri sızacak delik kollarlar. Asla gitmeyeceklerdir.” Barın diğer ucuna yürüyerek Carlyle ile Anderson’ı yalnız bıraktı.</p>

  <p class="normal1">Anderson bir <span class="ideitalik">ngaw</span> çıkarıp uzattı. “İster misin?”</p>

  <p class="normal1">Carlyle meyveyi alıp incelemeye koyuldu. “Neymiş bu?”</p>

  <p class="normal1">“<span class="ideitalik">Ngaw</span>.”</p>

  <p class="normal1">“Hamamböceklerini hatırlattı bana.” Yüzünü ekşitti. “Deneycinin önde gidenisin, hakkını yemeyeyim.” <span class="ideitalik">Ngawı</span> Anderson’a geri verdi, elini pantolonuna sildi.</p>

  <p class="normal1">“Korktun mu?” diye sırıttı Anderson.</p>

  <p class="normal1">“Karım da yeni şeyler yemeye bayılırdı. Tutamazdı kendini. Tat delisiydi. Dayanamazdı yeni yiyeceklere.” Omuz silkti. “Haftaya kadar bekleyeyim ben. Kan tükürüp tükürmediğini bir göreyim önce.”</p>

  <p class="normal1">Taburelerinde arkalarına yaslanıp sıcak ve toz içinde bembeyaz parıldayan Victoria Oteli’ni seyretmeye koyuldular. Aşağıdaki ara sokaklardan birinde bir çamaşırcı kadın, eski bir gökdelenin yıkıntıları arasında çamaşır dolu sepetler yerleştirmişti. Bir başkası yıkanıyordu; giysisi üzerine yapışmıştı. Çocuklar toz-toprak içinde yalınayak ve çıplak koşuşturuyor, yüz küsur yıl önce, Yayılım döneminde dikilmiş binaların yıkıntıları arasında oynuyorlardı. Sokağın en ucunda denizi tutan setler yükseliyordu.</p>

  <p class="normal1">Carlyle sonunda, “Ne kadar kaybettin?” diye sordu.</p>

  <p class="normal1">“Çok. Sayende.”</p>

  <p class="normal1">Carlyle yanıt vermedi. İçkisini bitirdi ve elini sallayarak bir tane daha istedi. “Cidden yok mu buz?” dedi Sir Francis’e. “Yoksa yarın buralarda olmayabiliriz diye mi vermiyorsun?”</p>

  <p class="normal1">“Yarın gel, o zaman sor.”</p>

  <p class="normal1">“Yarın burada olursam buz vereceksin yani?”</p>

  <p class="normal1">Sir Francis sırıttı. “Katırcılara ve yük boşlatmak için megodontlara ne kadar ödemeye devam edeceğinize bağlı. Herkes <span class="ideitalik">faranglar</span> için kalori yakarak zengin olmaktan bahsediyor… Haliyle buz kalmıyor Sir Francis’e.”</p>

  <p class="normal1">“İyi de, gidersek içecek kimse kalmaz. Sir Francis’te dünyanın tüm buzları olsa bile.”</p>

  <p class="normal1">Omuz silkti bar sahibi. “Öyle diyorsan öyledir.”</p>

  <p class="normal1">Carlyle dönüp uzaklaşan Taylandlıyı süzerek kaşlarını çattı. “Megodont sendikaları, Beyaz Gömlekler, Sir Francis… Nereye dönsen karşına para isteyen birileri çıkıyor.”</p>

  <p class="normal1">“İş yapmanın bedeli,” dedi Anderson. “Yalnız geldiğindeki gülümseyişine bakınca hiçbir şey kaybetmediğini sanmıştım.”</p>

  <p class="normal1">Carlyle viskisini aldı. “Hepinizi birden verandada, köpekleriniz sibiskozdan gitmiş gibi otururken görmek hoşuma gittiği içindi o. Hem sonuçta bir şeyler kaybetmiş olsak bile hiçbirimiz içeri tıkılmadık. Gülümsememek için neden yok yani.” Öne, Anderson’a doğru eğildi. “Ayrıca olay daha kapanmadı. Hem de hiç. Akkarat’ın çekebileceği başka numaralar var.”</p>

  <p class="normal1">“Beyaz Gömleklerin üzerine fazla gidersen canın yanar,” dedi Anderson. “Gümrük tarifeleri ve kirlenme kredilerinin değiştirilmesi konusunda Akkarat’la ikiniz haddinden fazla gürültü ettiniz. Hatta kurmalar konusunda da… Asistanım bu sabah, Sir Francis’in dediklerinin aynılarını söyledi. Bütün gazeteler senin şu Caydi’ye övgüler düzüyor, Kraliçe’nin kaplanı diyorlarmış.”</p>

  <p class="normal1">“Asistan mı? Şu büronda tuttuğun örümcek kılıklı sarı kartlı mı?” Güldü Carlyle. “Senin gibilerin sorunu bu işte… Sizler kıçınızın üstünde oturup dırlanırken ben iş bitiriyor, şartları değiştiriyorum. Siz hepiniz Daralma kafasıyla düşünüyorsunuz.”</p>

  <p class="normal1">“Zeplin kaybeden ben değilim ama.”</p>

  <p class="normal1">“İş yapmanın bedeli.”</p>

  <p class="normal1">“Filonun beşte birini yitirmeye bedel demezdim ben olsam.”</p>

  <p class="normal1">Carlyle kaşlarını kaldırdı. Biraz daha yaklaşarak sesini alçalttı. “Bu Beyaz Gömlek meselesi göründüğü gibi değil, Anderson. Epeydir hadlerini aşmalarını bekleyenler var.” Durdu, Anderson’ın neden bahsettiğini anladığından emin olmak için baktı. “Hatta bazılarımız bu yönde çalışıyordu. Buraya gelmende önce Akkarat’la konuştum. Durumlar lehimize dönmek üzere.”</p>

  <p class="normal1">Anderson tam gülecekken Carlyle azarlarcasına parmak salladı. “Sen gül şimdi,” dedi. “İstediğin kadar kafa salla. Ama lafım bittiğinde kıçımı öpüp yeni gümrük tarifeleri için bana teşekkür edeceksin ve hepimizin banka hesaplarına tazminatlar yatacak.”</p>

  <p class="normal1">“Beyaz Gömlekler tazminat ödemez. Ne çiftlik yaktıklarında ne de mallara el koyduklarında… Asla.”</p>

  <p class="normal1">Carlyle omuz silkti. Kafasını kaldırıp verandaya inen yakıcı ışıklara baktı. “Musonlar geliyor,” dedi.</p>

  <p class="normal1">“Sanmam.” Anderson parıldayan güne çevirdi bakışlarını. “Şimdiden iki ay geciktiler.”</p>

  <p class="normal1">“Geliyorlar. Belki bu ay değil. Belki gelecek ay da. Ama gelecekler.”</p>

  <p class="normal1">“E?”</p>

  <p class="normal1">“Çevre Bakanlığı kent setlerindeki pompalar için yeni parçalar bekliyor. Kritik donanımdan söz ediyorum. Yedi pompa için birden.” Durakladı. “Peki, sence bu parçalar nerede şimdi?”</p>

  <p class="normal1">“Neredeymiş?”</p>

  <p class="normal1">“Hint Okyanusu’nun öte yakasında.” Carlyle birden köpekbalığı misali sırıttı. “Kalküta’da ve şu işe bakın ki bana ait bir hangarda.”</p>

  <p class="normal1">Bir anda bardaki tüm oksijen tükendi sanki. Anderson etrafına kaçamak bir bakış attı. “Vay it,” dedi. “Ciddi misin sen?”</p>

  <p class="normal1">Carlyle’ın böbürlenmeleri, kendinden emin tavırları şimdi anlam kazanmıştı. Oldum olası en azgın kaçakçılar türünden risk almaya meyilliydi bu adam. Ama iş palavrayla ciddiyeti ayırt etmeye geldiğinde Carlyle’ı çözmek zordu. Akkarat beni dinler dediğinde, sekreterleriyle konuştuğunu anlamak daha doğruydu. Bol laf ederdi. Ama bu dedikleri…</p>

  <p class="normal1">Anderson tam konuşacakken Sir Francis’in geldiğini görünce arkasını dönüp yüzünü buruşturdu. Carlyle’ın gözlerinde fesat yüklü parıltılar geziniyordu. Sir Francis bardağını doldurdu. Ama içki artık umurunda değildi Anderson’ın. Bar sahibi uzaklaşır uzaklaşmaz öne eğildi.</p>

  <p class="normal1">“Kente şantaj mı yapacaksın yani?”</p>

  <p class="normal1">“Beyaz Gömlekler yabancılara muhtaçlıklarını unutmuş görünüyorlar. Yeni bir Yayılım döneminin ortasındayız, her ip bir başkasına bağlı ama onlar kalkmış, Daralma dönemi bakanlığı gibi hareket ediyorlar. Daha şimdiden <span class="ideitalik">faranglara</span> ne kadar bağlandıklarını anlamıyorlar.” Dudak büktü. “Bu noktada hepsi birer piyon aslında. Hamlelerini kimin yaptırdığına dair hiçbir fikirleri yok. Bilseler bile hiçbir şey yapamazlar.” Bardağını dikledi, yüzünü ekşitti ve boş bardağı tezgâha indirdi. “Aslında hepimiz şu Caydi denen ite çiçek falan yollamalıyız. Eksiksiz yaptı üstüne düşeni. Kentin kömür pompalarının yarısı devre dışı kalsın bir…” Durakladı. “Taylandlılarla iş yapmanın en hoş yanı, hakikaten çok duyarlı olmaları. Tehditte bulunmama bile gerek kalmayacak. İşi kendileri çakacak ve gerekeni yapacaklar.”</p>

  <p class="normal1">“Kumar biraz.”</p>

  <p class="normal1">“Her şey öyle değil mi?” Hoş bir gülümseme bahşetti Anderson’a. “Bir bakmışsın yarına hepimiz yeni nesil habbe pasından geberip gitmişiz. Ya da bir bakmışsın, Krallıkta bizden zengini kalmamış. Hepsi kumar sonuçta. Taylandlılar restine oynuyorlar. O yüzden biz de öyle yapmalıyız.”</p>

  <p class="normal1">“Valla ben olsam beynine yay-tabancasını dayar, ya pompalar ya canın, derdim.”</p>

  <p class="normal1">“Aynen!” Güldü Carlyle. “Tam Taylandlı gibi düşündün. Ama ben arkamı sağlama aldım bile.”</p>

  <p class="normal1">“Neyle? Ticaret Bakanlığıyla mı?” Dudak büktü Anderson. “Akkarat’ın seni kollayacak gücü yok bence.”</p>

  <p class="normal1">“Devran dönüyor. Praça’nın Beyaz Gömlekleri ve ödeşmeleri çok kişiyi kızdırdı. Değişim isteyenler var.”</p>

  <p class="normal1">“Ha, devrim lafı mı ediyorsun şimdi de?”</p>

  <p class="normal1">“Saray istiyorsa devrim denir mi adına?” Teklifsizce tezgâhın üzerinden uzandı, viski şişesini alıp bardağını doldurdu. Tek kaşını kaldırarak Anderson’a baktı. “Ha. Dikkatini çekebildim demek?”</p>

  <p class="normal1">“Ne kadar ileri gidiyor bu dediklerin?”</p>

  <p class="normal1">“Olaya dâhil olmak mı istiyorsun?”</p>

  <p class="normal1">“Niye teklif edesin?”</p>

  <p class="normal1">“Soruyor musun?” Çenesini kaşıdı. “Yates sizin fabrikayı kurduğunda jul uğruna megodont ödeneklerini üç kat artırmıştı. Para saçmıştı her yana. Bu tür harcamaların dikkat çekmemesi zordu.”</p>

  <p class="normal1">Masadakileri işaret etti. İşlerine, fahişelerine ya da bezgince ertesi günü beklemeye gitmek için gündüz sıcağının kesilmesini beklerken bezgin bir poker oyununa dalmışlardı. “Hepsi çocuk bunların. Yetişkin kıyafetine bürünmüş çocuklar… Sen farklısın.”</p>

  <p class="normal1">“Zenginiz mi sanıyorsun?”</p>

  <p class="normal1">“Tiyatroyu kes, lütfen. Kargonu benim zeplinler taşıyor.” Carlyle bakışlarını Anderson’ın gözlerine dikti. “Mallarının nereden geldiğini gördüm.” Kafasını yana eğdi. “Kalküta’dan buraya yollanmadan önce yani.”</p>

  <p class="normal1">Anderson etkilenmemiş gibi görünmeye gayret etti. “E?”</p>

  <p class="normal1">“Des Moines’dan epey malzeme getiriyorsun.”</p>

  <p class="normal1">“Ortabatı’dan yatırımcılarım var diye mi konuşmaya değeceğimi düşünüyorsun? Herkes yatırımcısını para neredeyse oradan bulmuyor mu? Zengin dulun teki burgu-yaylarına yatırım yapmayı deneyeyim demişse ne olmuş yani? Önemsiz şeylerden anlam çıkarıyorsun bence.”</p>

  <p class="normal1">“Öyle mi?” Carlyle çevresine bakındı ve öne eğildi. “Senden bahsediliyor.”</p>

  <p class="normal1">“Nasıl?”</p>

  <p class="normal1">“Tohumlarla ilgilendiğin konuşuluyor.” Aralarında yatan <span class="ideitalik">ngaw</span> kabuklarına indi bakışları. “Bugünlerde hepimiz gen-saptayıcısız. Ama sen istihbarat için para ödüyorsun. Beyaz Gömlekler ve gen-kopyacıları hakkında bir tek sen soru soruyorsun.”</p>

  <p class="normal1">Anderson neşesizce gülümsedi. “Raleigh’yle konuşmuşsun.”</p>

  <p class="normal1">Carlyle kafasını yana eğdi. “Teselli edecekse söyleyeyim, hiç kolay değildi. Senden bahsetmek istemedi. Hem de hiç.”</p>

  <p class="normal1">“Biraz daha kafayı çalıştırmalıymış.”</p>

  <p class="normal1">“Yaşlanmaya karşı kullandığı ilaçlar benden geçiyor. Japonya’da temsilcilerimiz var… E, sen de adama bir on yıl daha rahat yaşam teklif etmemişsin sonuçta.”</p>

  <p class="normal1">Anderson zoraki güldü. “Tabii.” Gülüyordu ama içinden diş gıcırdatıyordu. Raleigh’yi halletmesi gerekecekti. Hatta belki Carlyle’ı da. Gevşek davranmıştı. Öfkeyle <span class="ideitalik">ngawa</span> baktı. Yeni ilgi alanını herkesin gözüne sokmuştu. Hatta Grahamcılara bile göstermişti. Rahatlamak, gevşemek, açıkta kalan yerleri unutuvermek çok kolaydı. Ve derken günün birinde adamın biri, barda suratına tokadı patlatıveriyordu…</p>

  <p class="normal1">“Bazı kimselerle konuşabilirsem,” dedi Carlyle, “bir takım öneriler götürebilirsem…” Sustu. Kara gözleri Anderson’ın yüzünde kabullenme ifadesi arıyordu şimdi. “Hangi şirket hesabına çalıştığın beni ilgilendirmiyor. Eğer niyetini doğru anladıysam, amaçlarımızın aynı yönde yattığını göreceğimizden eminim.”</p>

  <p class="normal1">Anderson parmaklarını tezgâhta sıkıntıyla tıkırdattı. Carlyle aniden ortadan kalkıverse ilgilenen çıkar mıydı? Belki suçu aşırı fanatik Beyaz Gömleklere bile atabilirdi…</p>

  <p class="normal1">“Şansın var mı diyorsun?” diye sordu Anderson.</p>

  <p class="normal1">“Taylandlıların hükümeti ilk defa zorla değiştirişleri olmayacak sonuçta. Başbakan Surawong 12 Aralık darbesinde kellesini ve malikânesini yitirmeseydi Victoria Oteli diye bir yer olmazdı. Tayland tarihi idari değişikliklerle dolu…”</p>

  <p class="normal1">“Benle konuşuyorsan başkalarıyla da konuşuyorsundur. Belki gereğinden fazla kişiyle…”</p>

  <p class="normal1">“Kimle konuşacakmışım başka?” Kafasıyla <span class="ideitalik">Farang</span> Konseyi’nin diğer üyelerini işaret etti. “Bunlar hiç. Aklıma bile getirmem. Ama senin taraf…” Sustu, sözcüklerini tarttı, öne eğildi. “Akkarat’ın bu konularda deneyimi var. Bu Beyaz Gömlekler kendilerine epey düşman edindiler. Sırf <span class="ideitalik">faranglardan</span> da değil… Projemize tek gereken, biraz ivme kazanması için yardım…” Viskisinden bir yudum aldı, düşündü. “Başarıya ulaşırsa sonuçları fazlasıyla lehimize olacak.” Bir kez daha göz göze geldiler. “Lehinize… Ortabatı’daki dostlarından söz ediyorum.”</p>

  <p class="normal1">“Senin kârın ne peki?”</p>

  <p class="normal1">“Ticaret, elbette.” Sırıttı. “Taylandlıların bu gülünç içe kapanıklığı bırakıp yüzlerini dışa döndürmeleri, işimin büyümesi demek. İş yani. İyi iş. Seninkilerin Koh Angrit’te bekleyip kıtlık çıktığında birkaç ton U-Tex veya SoyaPro satabilmek için yalvarmaya bayıldıklarını hiç sanmam. Planımız işlerse karantina adasında pineklemek yerine serbest ticarete geçersiniz. Sizlere çekici geleceğini düşünüyorum. Bana yarayacağı kesin.”</p>

  <p class="normal1">Anderson ne kadar güvenebileceğini kestirebilmek için dikkatle adamı süzdü. Geçen iki yıl içinde birlikte kafa çekmişlikleri, fahişelere gitmişlikleri, el sıkışarak nakliye sözleşmeleri yapmışlıkları vardı ama gerçekte Carlyle hakkında çok az şey biliyordu. Merkezde bir dosyası vardı ama inceydi. Düşündü Anderson. Tohum bankası bir yerlerde bekliyordu. Kullanılabilen bir hükümet demek…</p>

  <p class="normal1">“Hangi generaller arkanızda?”</p>

  <p class="normal1">Carlyle güldü. “Söylersem aptal olduğumu ve sır tutamadığımı düşünürsün.”</p>

  <p class="normal1">Anderson adamın laftan ibaretliğinde karar kıldı. Özenle taşıdığı maskenin düşmesine izin vermeden Carlyle’ın ortadan kalkmasını sağlamalıydı. “İlgi çekici. Belki bir ara oturup şu ortak hedeflerimizi daha ayrıntılı konuşuruz.”</p>

  <p class="normal1">Carlyle tam yanıt verecekken durakladı, Anderson’ın yüzünü inceledi. Ardından kafa sallayarak gülümsedi. “İnanmadın demek.” Omuz silkti. “Sen bilirsin. Bekle öyleyse. İki gün sonra çok daha etkileneceğinden eminim. O zaman konuşuruz.” İmalı bir bakış attı. “Benim seçeceğim bir yerde.” İçkisini bitirdi.</p>

  <p class="normal1">“Niye bekliyoruz? Ne değişecek bugünden o güne?”</p>

  <p class="normal1">Carlyle şapkasını kafasına geçirdi, gülümsedi. “Her şey, sevgili <span class="ideitalik">farang</span> kardeşim. Her şey.”</p>
</body>
</html>
