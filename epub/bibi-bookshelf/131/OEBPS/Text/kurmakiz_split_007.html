<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_5"><span class="idebold">beş</span></h1>

  <p class="normal1">Güneş ufuktan kafasını uzatmış, Bangkok’u seyrediyordu. Bakışlarını eski Yayılım’ın harap gökdelenlerinde, tapınakların altın kubbelerinde gezdirerek hepsini ışığa boğdu. Çocuk Kraliçe’nin hizmetlileriyle sarılı yaşadığı Büyük Saray’ın çatılarını ve keşişlerin kentin deniz-duvarları ve bentleri için haftanın her günü hiç ara vermeden dua ettiği Kent Sütunu Mabedi’nı alevlendirdi. O yükselirken kan sıcaklığındaki okyanus mavi aynalarıyla yansıttı ışığını.</p>

  <p class="normal1">Derken Anderson Lake’in altıncı kattaki balkonuna ulaşıp penceresinden içeri daldı. Verandanın kenarlarına sarılı yasemin sarmaşıkları sıcak meltemle hışırdadılar. Anderson kafasını kaldırdı, mavi gözlerine parıltı doldu. Teninde terden mücevherler parıldıyordu. Korkuluğun ötesindeki kent eriyikle dolu bir deniz gibiydi; binaların gün ışığını yakalayan camları altın renginde ışıldıyorlardı.</p>

  <p class="normal1">Anderson sıcaktan çırılçıplak soyunmuş, yere oturmuştu. Etrafında bir sürü açık kitap vardı. Flora ve fauna katalogları, gezi notları, küflü, eski ciltler, kâğıt parçaları, yırtık pırtık günceler… On binlerce bitkinin havaya polen savurduğu günlerden kazılıp çıkarılmış anılar. Güneydoğu Asya yarımadasının tüm tarihi yayılmıştı zemine. Bütün geceyi çalışarak geçirmişti ama kaç çeşidi incelediğini zar zor hatırlıyordu. Aklı sürekli ortaya çıkıveren tene, bir kızın bacaklarından kayıp düşen <span class="ideitalik">fa-sine</span>, parıltıyla yükselen eflatun dalgaların üzerindeki tavusların anılarına, nemli, ayrılmış pürüzsüz bacaklara kayıyordu.</p>

  <p class="normal1">Çok uzakta Ploençit’in kuleleri arkadan vuran ışıkla kapkaranlık, sarı nem sisini dürten üç parmak misali yükseliyordu. Gündüz vakti Yayılım döneminin, içlerinde zonklayan bağımlılıklara dair en ufak ipucu sunmayan sıradan batakhanelerinden farksız görünüyorlardı.</p>

  <p class="normal1">Bir kurma kız…</p>

  <p class="normal1">Teninde gezinen parmakları… “Dokunabilirsiniz,” derken gözlerine inen ciddi ifade…</p>

  <p class="normal1">Titrek bir nefes çekerek anıları kovalamaya çalıştı. Kız, her gün mücadele ettiği istilacı vebaların, salgınların tam tersiydi. Hassas yapısına çok uzak bir ortama atılmış bir sera çiçeğiydi. Uzun yaşayacağa benzemiyordu. Bu iklimde yaşayamazdı. Bu insanlarla yaşayamazdı. Belki içine dokunan kızın bu kırılganlığı, elinde hiçbir şey yokken güçlü rolü yapışıydı. Raleigh’nin emriyle eteğini kaldırırken göstermeye çabaladığı gurura benzer şeydi belki…</p>

  <p class="normal1"><span class="ideitalik">Bu yüzden mi bahsettin kıza köylerden? Acıdın diye mi? Teni mango pürüzsüzlüğünde diye değil, öyle mi? Dokunduğunda nefesin kesildiğinden, zor bela konuşabildiğinden değil yani, öyle mi?</span></p>

  <p class="normal1">Kaşlarını çatıp kendisini kitaplara, önündeki gerçek soruna, ticaret gemisi ve zeplinle dünyayı gezmesine yol açan isme odaklanmaya zorladı. Gi Bu Sen. Kurma kız, Gi Bu Sen, demişti.</p>

  <p class="normal1">Kitap ve defterleri karıştırdı ve sonunda bir fotoğraf çıkardı. Habbe pası mutasyonuyla ilgili, AgriGen’in maddi desteğiyle düzenlenmiş bir konferansta diğer Ortabatı biliminsanlarıyla birlikte oturan şişko bir adam… Fotoğraf makinesine bakmıyor, sıkılmış görünüyordu. Yakasından gerdanı taşmıştı.</p>

  <p class="normal1"><span class="ideitalik">Şişko musun hâlâ? Taylandlılar bizim kadar iyi besliyor mu seni?</span></p>

  <p class="normal1">Üç olasılık vardı sadece: Gibbons, Bowman ve Çavduri. Bowman, SoyaPro tekeli iflas etmeden hemen önce ortadan kaybolmuştu. Çavduri bir zeplinden inip Hint Konutları tarafında yitmişti; ya PurCal tarafından yakalanmış, ya kaçmış ya da ölmüştü. Ve Gibbons… Gi Bu Sen… Üçünün en akıllısı ve en akılsız sanılanıydı. Ölmüştü. Çocukları evinin külleri arasında bulmuştu kavrulmuş cesedini. Ve şirket otopsi yapamadan yaktırmışlardı. Ölmüştü ama. Yalan makinesine sokulup sorgulandıklarında çocuklar, babalarının hep otopsi yapılmadan gömülmekte ısrar ettiği, birilerinin bedenini kesmelerine ve içine koruyucular doldurmasına dayanamayacağını söylediği dışında bir şey söylememişlerdi. Ama DNA eşleşmişti. Ölen Gibbons’tı. Herkes emindi.</p>

  <p class="normal1">Tabii dünyanın bir numaralı gen-kopyalayıcısının cesedinden alınan birkaç tutam DNA’ya bakıp kuşkulanmak kolaydı.</p>

  <p class="normal1">Anderson sayfaları taradı, laboratuarlara yerleştirilen dinleme cihazlarından toplanan, kaloricinin son günlerine dair kayıtları bir daha inceledi. Hiçbir şey, planlarına dair en ufak bir ipucu dahi yoktu. Ölmüştü. Öldüğüne inanmaya zorlanmıştı herkes.</p>

  <p class="normal1">Düşününce <span class="ideitalik">ngaw</span> mantıklı geliyordu. Patlıcangiller de… Gibbons her daim uzmanlığıyla gösteriş yapmaya bayılırdı. Egoistin tekiydi; tüm meslektaşları aynı görüşteydi. Eksiksiz bir tohum bankasının tüm olanaklarıyla oynamak tam Gibbons’ın bayılacağı şeydi. Tüm bir türü diriltip üzerine yerel bir ürün dikivermek… <span class="ideitalik">Ngaw</span>. En azından Anderson meyvenin yerel olduğunu varsayıyordu. Ama kim bilir, belki tümden yepyeni bir yaratıydı. Gibbons’ın zihninden, Havva’nın Âdem’in kaburgasından çıkışı misali fırlamış, yepyeni bir meyveydi belki.</p>

  <p class="normal1">Boş bakışlarla notlarını, kitaplarını karıştırdı. Hiçbir yerde <span class="ideitalik">ngawdan</span> bahis yoktu. <span class="ideitalik">Ngaw</span> kırmızılı-yeşilli meyveye verilen geleneksel isim miydi yoksa yeni mi uydurulmuştu, onu bile bilmiyordu. Raleigh’nin hatırlayacağını ummuştu adam hem çok yaşlıydı hem de afyon bağımlısıydı; eski, tarihte kalmış meyvenin <span class="ideitalik">Angrit</span> karşılığını bilse bile çoktan unutmuştu. Bire bir çevirisi zaten mümkün değildi. Des Moines’da numunelerin tamamen incelenmesi daha bir ay alacaktı. Ki o zaman da kataloglarda bulunabileceği kesin değildi. Gereğince değiştirilmişti meyve; DNA eşleşmesine gidecek kestirmesi bulunamayabilirdi.</p>

  <p class="normal1">Kesin tek şey vardı: <span class="ideitalik">Ngaw</span>, yeniydi. Döküm ajanları geçen yılki ekosistem araştırmalarında buna benzer herhangi bir şeyi rapor etmemişlerdi. İki yıl arasında ortaya çıkıvermişti <span class="ideitalik">ngaw</span>. Sanki Krallık toprakları geçmişi doğurmaya ve bebeği Bangkok pazarlarına bırakmaya karar vermişlerdi.</p>

  <p class="normal1">Anderson bir kitabı daha karıştırmaya girişti. Gelişinden bu yana bir kitaplık, İlahi varlıklar Kenti’ne açılan bir pencere kurmaya girişmişti. Kalori savaşları ve vebalardan, Daralma öncesinden kalma ciltler toplamıştı. Antikacılardan Yayılım gökdelenlerinin enkazlarına dek her yanı taramıştı. O dönemlerden kalma kâğıdın büyük kısmı ya yanmış ya tropik nemle çürüyüp gitmişti ama buna rağmen, kitaplarına çabucak ateş yakmaya yarayan nesne gözüyle bakmayacak denli kıymet veren ailelerden pek çok belge bulabilmişti. Topladığı küflü malumat ciltleri şimdi duvarlarını kaplıyordu. Bunaltıcı bir manzaraydı; geçmişin cesetlerini çıkarıp umutsuzca canlandırmaya çabalayan Yates’i hatırlatıyordu.</p>

  <p class="normal1">“Düşün bir!” diye bağırmıştı Yates. “Yeni bir Yayılım! Zeplinler, yeni nesil burgu-yayları, dürüst ticaret…”</p>

  <p class="normal1">Yates’in de kitapları vardı. Kuzey Amerikan kütüphanelerinden ve işletme okullarından yürüttüğü, geçmişte kalmış, boş verilmiş bilgilerle dolu kitaplar… Küresel ticaretin öldüğüne inanıldığından kimsenin dikkatini çekmemiş, özenli bir İskenderiye yağması…</p>

  <p class="normal1">Anderson geldiğinde Yaşam-Yayı tepeleme kitapla doluydu… <span class="ideitalik">Uygulamalı Küresel İşletmecilik, Kültürlerarası Ticaret, Asya Düşünüşü, Asya’nın Küçük Kaplanları, İkmal Zincirleri ve Lojistik, Yeni küresel Ekonomi, İkmal Zincirlerinde Döviz Kurları, Taylandlılar İşi Ciddiye Alır, Uluslararası Rekabet ve Kurallar</span>… Eski Yayılım tarihine dair ne varsa…</p>

  <p class="normal1">Yates son umutsuz çırpınışında kitapları göstermiş ve “Ama hepsini, hepsini yeniden ele geçirebiliriz!” diye bağırmıştı. Ardından ağlamaya koyulmuştu. Acımıştı adama Anderson. Yates hayatını asla gerçekleşmeyecek bir şeye harcamıştı.</p>

  <p class="normal1">Anderson bir başka kitaba geçti, eski fotoğrafları incelemeye başladı. Kırmızıbiberler… Ölüp gitmiş bir fotoğrafçının karşısında, yığınlarca kırmızıbiber… Patlıcanlar. Domatesler. Güzelim patlıcangiller. Patlıcangiller ortaya çıkmasa merkez ofis Anderson’ı Krallığa yollamaz, Yates’in hâlâ bir şansı olabilirdi…</p>

  <p class="normal1">Elde sarma Singha sigaraları paketine uzandı, bir tane yaktı, sırtüstü uzanıp kadim dumana bakarak düşüncelere daldı. Taylandlıların, onca açlık çekerken bile nikotin bağımlılığını diriltecek zaman ve enerjiyi bulmaları ilginçti. İnsan doğası hiç mi değişmeyecekti?</p>

  <p class="normal1">Güneş Anderson’ı izliyor, ışığa boğuyordu. Rutubet ve yanık gübre sisi arasında, düzenli aralıklarla dizilmiş, kentin mozaik kiremitleri ve pas renginden çok farklı yapılarıyla uzaktaki sanayi bölgesini zar zor seçebiliyordu. Fabrikaların ardındaysa malların denizden nakledilmesini sağlayan muazzam yükseltme havuzu sistemiyle deniz-duvarı yükseliyordu. Değişim yoldaydı. Küresel ticaret geri dönecekti. İkmal hatları dünyayı saracaktı. Yeniden öğrenmeleri yavaş ilerlese bile hepsi, hepsi geri dönüyordu. Yates burgu-yaylarını sevmişti ama dirilen tarih fikrine sevgisi çok daha büyüktü.</p>

  <p class="normal1">“Burada AgriGen falan değilsin; yeşim madencileri ve tüccar kaptanlarla para yapmaya çalışan girişimci <span class="ideitalik">faranglardan</span> birisin, hepsi o. AgriGen rozetini gösterip canının çektiğine el koyabileceğin Hindistan değil burası. Taylandlılar öyle değiller. Ne halt ettiğini çaktıkları anda seni dilimleyip et paketlerine doldurarak geri yollarlar.”</p>

  <p class="normal1">“İlk zeplinle gidiyorsun,” demişti Anderson. “Merkez ofisin bunu onayladığına şükret.”</p>

  <p class="normal1">Bu laf üzerine yay-tabancasını çekmişti Yates.</p>

  <p class="normal1">Anderson sıkıntıyla sigarasını tüttürdü. Sıcağı fark etti: tepede dönen krank-pervanesi durmuştu. Her gün öğleden sonra dörtte gelmesi gereken kurma görevlisi yeterince jul yüklememişti anlaşılan. Anderson yüzünü buruşturarak kalktı, perdeleri çekti. Oturduğu bina, serin havanın içinde kolayca dolaşmasına izin veren termal ilkelere göre inşa edilmiş yeni bir binaydı ama ekvator güneşinin doğrudan parıltısına dayanmak buna rağmen zordu.</p>

  <p class="normal1">Gölgeler içinde kitaplarına geri döndü. Sırtları çatlamış, sararmış ciltleri, rutubetin ve zamanın saldırısına uğramış, ufalanmaya hazır sayfaları karıştırdı. Başka bir kitaba geçti; sigarasını dişleri arasına sıkıştırdı, dumana karşı gözlerini kıstı ve kalakaldı.</p>

  <p class="normal1"><span class="ideitalik">Ngaw</span>.</p>

  <p class="normal1">Yığınlarca… Tuhaf yeşil tüylü küçük kırmızı meyveler karşısına geçmiş, bir Taylandlı çiftçiyle pazarlık eden bir <span class="ideitalik">farangı</span> gösteren çok eski bir fotoğraftan Anderson’a bakıyor, gülüyorlardı. Çevrelerinde hızla geçen benzinli taksilerin bulanık görüntüleri vardı. Ama tam yanlarında kocaman, parıltılar içinde bir <span class="ideitalik">ngaw</span> piramidi duruyor, Anderson’la sanki alay ediyordu.</p>

  <p class="normal1">Anderson üzerinde nadiren bir etki bırakan eski fotoğraflara fazlasıyla zaman harcamıştı. Geçmişin aptalca kendine güvenine —israfa, kibre, saçma ölçüde refaha— genelde aldırmazdı ama bu resim, <span class="ideitalik">farangın</span> şişkoluğu, mangosteniyle, ananasıyla, hindistancevizleriyle, otuz çeşit meyvesiyle kaloriden çok renklerin parlaklığının önemsendiği açık çarşı manzarası sinir bozucuydu. Portakal yoktu gerçi… O ejder meyvelerinden, greyfurtlardan ve şu sarı şeylerden… Neydi? Hah… <span class="ideitalik">Limon</span>. Hiçbiri yoktu. Onların çoğu yok olup gitmişti.</p>

  <p class="normal1">Ama fotoğraftaki insanlar bilmiyordu bunu. Çoktan ölüp gitmiş bu adam ve kadınların hiçbiri gelmiş geçmiş en müthiş hazinenin başında durduklarını, saf ruhların Tanrı eliyle beslendikleri, dünyanın tüm koku ve lezzetlerinin Nuh ve Aziz Francis tarafından özenle korunduğu ve kimsenin açlıktan kırılmadığı Grahamcı Bahçe’de yaşadıklarını bilmemişti.</p>

  <p class="normal1">Fotoğrafı inceliyordu Anderson. Bu tombul ve hallerinden memnun salakların hiçbiri genetik bir altın madeninin tepesinde oturduğundan haberdar olmamıştı. Kitap, <span class="ideitalik">ngawın</span> adını vermeye tenezzül bile etmemişti. Doğanın doğurganlığının, bolca yiyebildikleri için nasılsa var kabul edilen herhangi bir örneğinden ibaretti <span class="ideitalik">ngaw</span>.</p>

  <p class="normal1">Anderson, keşke şu şişko <span class="ideitalik">farangla</span> Taylandlı çiftçiyi fotoğraftan sökebilsem, bugüne getirebilsem ve öfkemi doğrudan yüzlerine haykırıp azıcık bereli, azıcık çürümüş meyveleri fırlatıp attıkları gibi balkondan aşağı atabilsem diye geçirdi içinden.</p>

  <p class="normal1">Diğer sayfaları taradı ama ne başka fotoğraf ne de o dönemde var olan meyvelerden herhangi bir bahis bulabildi. Tedirgindi; kalktı, balkona, güneşe çıktı ve kente göz gezdirdi. Aşağıda su satıcılarının ve megodontların bağırtıları yankılanıyor, bisiklet zilleri her yanı dolaşıyordu. Öğle vakti geldiğinde kent sakinleşecek, güneşin inişe geçmesini beklemeye koyulacaktı.</p>

  <p class="normal1">Kentin, bu kentin bir yerlerinde bir gen-kopyacısı yaşamın temel parçalarıyla oynuyor, çoktan yitip gitmiş DNA’ları Daralma öncesi şartlarına uygun diriltmeye, habbe pası, Japon gen-kırma ve sibiskoz saldırılarına rağmen yaşayabilir kılmaya uğraşıyordu.</p>

  <p class="normal1">Gi Bu Sen. Kurma kız emindi isimden. Gibbons olmalıydı bu. Korkuluğa yaslandı, gözlerini kısarak kördüğüm kenti taradı. Oralarda bir yerlerdeydi Gibbons. Saklanıyordu. Sıradaki zaferine hazırlanıyordu. Ve her nerede saklanıyorsa, yakınında bir tohum bankası var demekti…</p>
</body>
</html>
