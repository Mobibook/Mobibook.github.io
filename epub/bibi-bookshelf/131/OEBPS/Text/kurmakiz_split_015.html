<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_13"><span class="idebold">on üç</span></h1>

  <p class="normal1">Caydi, Çaya’yla tanıştığı günü hatırladı. <span class="ideitalik">Muay tay</span> maçlarından birinden sonraydı; kimle karşılaştığını hatırlamıyordu bile ama ringden inişini, insanların kutlayışını, herkesin Nay Kanom Tom’dan dahi daha başarılı hareketler yaptığını söyleyişini gayet iyi hatırlıyordu. O gece lalolao içip arkadaşlarıyla sokağa vurmuştu kendini. Kahkahalar içinde yalpalayarak gezmiş, saçma sapan şeyler yapmışlardı. Hepsi zafer ve yaşam coşkusuyla doluydu.</p>

  <p class="normal1">Derken görmüştü Çaya’yı. Babasının tapınaklar için kadife çiçeği ve yeni mühendislik ürünü yasemin satan dükkânının tahta kepenklerini indiriyordu. Caydi gülümsediğinde Çaya ona ve sarhoş arkadaşlarına tiksintiyle bakmıştı. Ama Caydi bir tanışlık duygusuyla sarsılmıştı; sanki daha önceki bir hayatından tanıdığı, kaderine yazılı aşkıyla bir kez daha karşılamıştı.</p>

  <p class="normal1">Şaşkın şavalak bakakalmıştı. Arkadaşları fark etmişlerdi bakışını. Sutipong, Cayporn ve sonunda gidip köyleri yakmak zorunda kaldıkları şiddetli tarak salgınında ölüp giden tüm diğer arkadaşları… Ama bakışlarını, yıldırım çarpmışa dönüşünü gördüklerini ve hemen alaya aldıklarını hatırlıyordu. Çaya öfkeyle bakmış, defolmalarını söylemişti.</p>

  <p class="normal1">Caydi için kız tavlamak hep kolaydı. Ya dövüşlerinden ya da beyaz üniformasından etkilenirlerdi. Ama Çaya öyle değildi. Bakmış ve arkasını dönmüştü.</p>

  <p class="normal1">Tekrar deneyecek cesareti toplaması zaman almıştı. İki dirhem bir çekirdek giyinerek dükkâna gitmiş, tapınak için çiçek almış, parasını ödemiş ve bir şey demeden çıkıp gitmişti. Haftalar boyunca dükkâna gidip gelmiş, her seferinde daha fazla konuşmaya, ilişki kurmaya çabalamıştı. Başta Çaya’nın sarhoşluğunu hatırladığını sanmıştı ama zamanla kızın o geceki ukala sarhoşla kendisi arasında bağlantıyı kurmadığını, tamamen unuttuğunu keşfetmişti.</p>

  <p class="normal1">İlk karşılaşmalarından, evlendikten sonra bile bahsetmemişti Caydi. Çaya’nın o gece gördüğü sarhoş adam olduğunu itiraf etmek, sevdiği adamın aynı zamanda aptalın teki olabileceğini söylemek ağır gelmişti.</p>

  <p class="normal1">Şimdiyse çok daha beterini yapmaya hazırlanıyordu. Nivat ile Surat’ın bakışları altında beyaz üniformasını giyiyordu. Çocuklar, babaları gözlerinde alçalmaya hazırlanırken olanca ağırbaşlılıklarıyla bekliyorlardı. Giyinmesi bitti, oğullarının önüne çömeldi.</p>

  <p class="normal1">“Bugün ne görürseniz görün, sakın utanmayın.”</p>

  <p class="normal1">Çocuklar ciddiyetle evetlediler ama Caydi, anlamadıklarının farkındaydı. Baskıları ve gereklilikleri anlamayacak kadar küçüktüler henüz. Çocuklarını kucakladı, kalktı, kör edici günışığına çıktı.</p>

  <p class="normal1">Kanya, gözlerinde sevecen bakışlarla çekçekte bekliyordu. Yüreğinden geçeni dillendirmeyecek denli kibardı.</p>

  <p class="normal1">Konuşmadan yola koyuldular. Bakanlığa ulaştılar. Dış kapının önü efendilerinin dönmelerini bekleyen çekçekler ve hizmetlilerle doluydu. Ah, tanıklar çoktan gelmişti demek.</p>

  <p class="normal1">Çekçekleri, biyo-çeşitlilik şehidinin anısına bakanlığın içine yaptırılmış Fra Süb tapınağına yöneldi. Beyaz Gömlekliler, ilk rütbelerini almadan önce burada yemin edip Krallığın koruyucuları sıfatıyla göreve başlarlardı. Atamalar burada belirlenirdi ve—</p>

  <p class="normal1">Caydi neredeyse öfkeden ayağa fırlayacaktı: tapınağın basamaklarına <span class="ideitalik">faranglar</span> dizilmişti. Bakanlık sınırları içinde yabancılar… Tüccarlar, fabrika sahipleri ve Japonlar… Leş gibi ter kokan, güneş yanığı yaratıklar bakanlığın en kutsal binasını işgal etmişlerdi.</p>

  <p class="normal1">“Sakin ol,” dedi Kanya. “Akkarat’ın halt yemesi bu. Anlaşmanın parçası…”</p>

  <p class="normal1">Altın Buda ve Fra Süb heykelleri toplanan kalabalığı sükûnetle izliyordu. Tapınak duvarlarındaki panolarda eski Tayland’ın çöküşü resmedilmişti. <span class="ideitalik">Farangların</span> vebalarını dünyaya salışları, kopan besin zincirleri yüzünden yok olan hayvan ve bitkiler… Majesteleri Kral XII. Rama’nın, ordusundan geriye kalan, maymun savaşçılarıyla birlikte Hanuman’ın desteğindeki son acınası birliğe komuta edişi… Yükselen denizlere ve salgınlara karşı mücadele eden Krut ile Kirimuka ve yarı-insan <span class="ideitalik">kala</span> ordusunun resimleri… Caydi panolara bakarken kendi atanma töreninde ne müthiş gurur duyduğunu hatırladı.</p>

  <p class="normal1">Bakanlığa kameraların girmesine hiçbir şekilde izin verilmiyordu. Ama fısıltı gazetecileri not defterleriyle hazırdı. Caydi pabuçlarını çıkardı ve peşinde en büyük düşmanlarının aşağılanışının hazzıyla salya saçan itlerle birlikte tapınağa girdi. Somdet Çaopraya, Akkarat’ın yanında diz çöktü.</p>

  <p class="normal1">Caydi, son kral kadar bilge ve ilahi bir insanın Somdet Çaopraya’yı Majesteleri Çocuk Kraliçe’nin naipliğine, koruyuculuğuna nasıl atayabildiğini merak ederek adamı süzdü. Naibin iyi tarafı neredeyse hiç yoktu. Kraliçe’nin, karanlığıyla meşhur birisinin bu denli yakınında oluşu içini ürpertiyordu.</p>

  <p class="normal1">Birden nefesi kesiliverdi. Demirleme rampalarındaki adam orada, Akkarat’ın yanında diz çökmüştü. Tetikte ve kibirli, faremsi, upuzun bir surat…</p>

  <p class="normal1">Kanya hafifçe dürterek bir daha, “Sık dişini,” diye fısıldadı. “Çaya için.”</p>

  <p class="normal1">Caydi adamı görmenin sarsıntısından yükselen öfkesini bastırdı. “Bu… Havaalanındaki adam. Orada! Akkarat’ın yanında!”</p>

  <p class="normal1">Kanya yüzleri taradı. “Doğruysa bile bunu yapmamız gerek. Başka yolu yok.”</p>

  <p class="normal1">“Cidden inanıyor musun şu dediğine?”</p>

  <p class="normal1">Kanya zarifçe kafasını eğdi. “Üzgünüm Caydi. Keşke—”</p>

  <p class="normal1">“Endişelenme Kanya.” Başıyla adamı ve Akkarat’ı işaret etti. “Şu ikisini unutma, yeter. Güç uğruna hiçbir şeyi tanımayacaklarını hatırla.” Komiserine döndü. “Hatırlayacak mısın?”</p>

  <p class="normal1">“Evet.”</p>

  <p class="normal1">“Fra Süb üstüne yemin eder misin?”</p>

  <p class="normal1">Kanya utanmışçasına baktı ama başıyla evetledi. Caydi kafasını çevirirken kızın gözlerinde yaş gördüğünü sandı. Somdet Çaopraya ayağa kalkıp törene tanıklık için öne çıkınca konuşmalar kesildi. Dört keşiş ilahiye başladı. Başka, mutlu törenlerde, bir evliliği ya da yeni bir binanın temelini kutsarken yedi veya dokuz kişi olurlardı. Ama bu sefer bir aşağılanmaya tanıklık etmeye gelmişlerdi.</p>

  <p class="normal1">Bakan Akkarat ile General Praça toplananların önüne geçip dikildiler. Tütsü kokuları, herkese her şeyin geçiciliğini, Fra Süb’ün bile onca umutsuzluğu arasında, doğaya duyduğu aşkın eziciliği altında dahi faniliği tanıdığını hatırlatan ilahilere karıştı.</p>

  <p class="normal1">İlahi sona erince Somdet Çaopraya, Akkarat ile Praça’ya yaklaşmalarını işaret etti. Yere kapanmaya ve itaate davetti bu. Naip, iki can düşmanının aralarındaki tek bağı, kraliyet ve sarayın önünde diz çöküşlerini hiçbir duygusunu dışa vurmadan izledi.</p>

  <p class="normal1">Somdet Çaopraya uzun boylu, besili bir adamdı. Herkese tepeden bakardı. Yüzü hep sertti. Zevkleri ve karanlığına dair bir sürü dedikodu vardı ama taç giyene dek Majesteleri Çocuk Kraliçe’nin koruyucusuydu sonuçta. Soylu değildi ve kraliçenin bu adamın etkisi altında yaşaması Caydi’yi ürkütüyordu. Kaderi kraliçeninkine bunca sıkı bağlı olmasa bu adam… Caydi, küfre girmeye yakın düşüncelerini Akkarat ile Praça’nın yaklaşması üzerine kesti.</p>

  <p class="normal1">Diz çöktü. Akkarat’ın önünde yere kapandığı anda fısıltı gazetecilerinin not defterlerinden kurşunkalem hışırtıları yükseldi. Akkarat zevkle gülümserken Caydi içini kaplayan saldırma arzusuyla mücadele ediyordu. <span class="ideitalik">Zamanım geldiğinde ödeteceğim sana bunu</span>. Dikkatle doğruldu.</p>

  <p class="normal1">Akkarat kulağına doğru eğildi. “Aferin, Başkomiser. Neredeyse cidden özür dilediğine inanacaktım.”</p>

  <p class="normal1">Caydi ifadesini bozmadı, toplananlara, yazıcılara döndü ve aşağılanışına tanıklık etmeye getirilmiş oğullarını gördüğünde yüreği burkuldu.</p>

  <p class="normal1">“Yetkimin dışına çıktım.” Gözleri, tüm soğukluğuyla dikilen General Praça’ya kaydı, “Hamim General Praça’yı ve Çevre Bakanlığı’nı utandırdım. Kendimi bildim bileli Çevre Bakanlığı yuvam oldu. Yetkilerimi kendi çıkarıma bencilce kullandığım, üstlerimi ve adamlarımı yanlış yöne sevk ettiğim, ahlâken yozlaştığım için utanç duyuyorum.”</p>

  <p class="normal1">General Praça’nın hareketlenmesi üzerine Caydi diz çöküp yere kapanarak itaatini gösterdi. General aldırmadan geldi, başında durdu. Ayakları yere kapanan yüzün hemen önündeydi. Kalabalığa seslendi: “Bağımsız bir soruşturma komisyonu Başkomiser Caydi’nin rüşvet alma, yetki ve gücünü kötüye kullanma suçlarını işlediğini saptamıştır.” Bir anlığına bakışlarını aşağı, ayaklarına kapanmış bekleyen Caydi’ye indirdi. “Ayrıca kendisinin Bakanlık bünyesinde görev yapmaya uygun olmadığı saptanmıştır. Keşişliğe geçecek ve dokuz yıl kefaret cezası çekecektir. Tüm mallarına el konacaktır. Çocukları Bakanlık himayesine alınacak ancak soyadları silinecektir.” Bir kez daha Caydi’ye baktı. “Eğer Buda merhamet ederse başına bunları kibrinin ve açgözlülüğünün getirdiğini anlayacaksın. Bu hayatta anlayamazsan umarız bir sonraki yaşamın sana düzelme umudu sunar.” Döndü ve Caydi’yi yere kapanmış bırakarak uzaklaştı.</p>

  <p class="normal1">Akkarat, “Çevre Bakanlığı’nın özrünü ve General Praça’nın yetersizliğini kabul ediyoruz,” dedi. “Bu yılanın dişleri söküldüğüne göre, artık gelecekte ilişkilerimizin daha düzgün yürümesini bekliyoruz.”</p>

  <p class="normal1">Somdet Çaopraya, hükümetin iki gücüne birbirlerine saygı göstermelerini belirten bir işaret yaptı. Caydi kımıldamıyordu. Kalabalıktan topluca bir iç çekiş koptu. Ardından herkes dışarı, gördüklerini anlatmaya koşturdu.</p>

  <p class="normal1">Caydi, ancak Somdet Çaopraya gittikten sonra iki keşiş tarafından yerden kaldırıldı. Kel kafalı, soluk ve eprimiş safran rengi giysiler içinde, asık suratlıydı keşişler. Caydi’ye nereye götüreceklerini söylediler. Onlara aitti artık. Doğruyu yapmaktan dokuz yıl kefarete çarptırılmıştı.</p>

  <p class="normal1">Akkarat önüne çıkıverdi. “<span class="ideitalik">Kun</span> Caydi,” dedi, “nihayet sınırlarını keşfettin anlaşılan. Uyarılara kulak asmamakla yazık ettin. Tüm bunlar son derece lüzumsuzdu.”</p>

  <p class="normal1">Caydi kendini zorlayarak <span class="ideitalik">wai</span> selamı verdi. “İstediğinizi aldınız,” diye mırıldandı. “Çaya’yı serbest bırakın artık.”</p>

  <p class="normal1">“Affedersin? Neden bahsettiğini anlayamadım.”</p>

  <p class="normal1">Caydi yalanını yakalamak için adamın gözlerine baktı. Hiçbir şey bulamadı.</p>

  <p class="normal1"><span class="ideitalik">Düşmanım sen değil miydin? Başkası mıydı? Çaya öldü mü yoksa çoktan? Dostlarından birinin hapishanesinde, isimsiz bir mahkûm olarak mı yaşıyor? Hayatta mı, değil mi?</span></p>

  <p class="normal1">Endişelerini bastırdı. “Ya onu serbest bırakırsın ya da peşine düşer, seni firavun faresinin kobrayı öldürdüğü gibi öldürürüm.”</p>

  <p class="normal1">İrkilmedi Akkarat. “Kimi tehdit ettiğine dikkat et, Caydi. Başka şeyleri de kaybettiğini görmek istemem.” Bakışları Nivat ile Surat’a döndü.</p>

  <p class="normal1">Buz kesti Caydi. “Çocuklarımdan uzak dur.”</p>

  <p class="normal1">“Çocukların mı?” Güldü Akkarat. “Çocuğun yok artık senin. Hiçbir şeyin yok. General Praça arkadaşın olduğu için şanslısın. Onun yerinde olsaydım çocuklarını habbe paslı artık dilensinler diye sokağa atardım. Esas ders o olurdu.”</p>
</body>
</html>
