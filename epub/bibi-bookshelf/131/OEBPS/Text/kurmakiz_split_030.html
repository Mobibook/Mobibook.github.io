<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_28"><span class="idebold">yirmi sekiz</span></h1>

  <p class="normal1">“Bir tane daha bulduk.”</p>

  <p class="normal1">Kanya irkildi. Kapıdaki Pay’dı. Yüzünü ovuşturdu. Masasında oturmuş rapor yazar ve Ratana’dan haber beklerken uyuyakalmıştı. Bileğinden salyası süzülüyordu ve tükenmez kalemi akmıştı. Düşünde yanından ayrılmadan her türlü bahanesiyle alay eden Caydi’yi görmüştü.</p>

  <p class="normal1">“Uyuyor muydun?” dedi Pay.</p>

  <p class="normal1">Kanya gene yüzünü ovuşturdu. “Saat kaç?”</p>

  <p class="normal1">“Sabahın ikinci saati. Güneş doğalı epey oldu.” Amiri olması gerekirken astı kalmış çiçekbozuğu suratlı Pay, Kanya’nın toparlanmasını sabırla bekledi. Eskilerdendi; Caydi’ye ve yöntemlerine tapıyor, Çevre Bakanlığı’nın alay konusu edilmediği, adına şölenler düzenlediği zamanları hatırlıyordu. İyi bir adamdı. Aldığı rüşvetlerin hepsini biliyordu Kanya. Yozlaşmış bir adamdı belki ama Kanya adamın nesini kimin elinde tuttuğunu bildiğinden Pay’a güveniyordu.</p>

  <p class="normal1">“Bir tane daha bulduk,” dedi bir daha.</p>

  <p class="normal1">Kanya doğruldu. “Başka bilen?”</p>

  <p class="normal1">Pay kafa salladı.</p>

  <p class="normal1">“Ratana’ya götürdün mü?”</p>

  <p class="normal1">Pay başıyla evetledikten sonra, “Kuşkulu ölüm yaftası konmamıştı üstüne,” dedi. “Bulmak epey çaba gerektirdi. Çeltik tarlasında gümüşbalığı aramak gibiydi.”</p>

  <p class="normal1">“Yaftalanmamış bile, ha?” İç çekti. “Beceriksizler. Salgınların nasıl başladığını hatırlayan kalmamış. Ne çabuk unutuyorlar…”</p>

  <p class="normal1">Amirinin söylenmelerine kafa sallayarak katıldı Pay. Yüzündeki oyuk çukurlar Kanya’ya bakıyordu adeta. Kurtçuk hastalıklarından biri… Gen-kırmalardan mıydı yoksa <span class="ideitalik">fii</span> bakteri türlerinden biri yüzünden miydi, hatırlayamadı. Pay, “İki etti yani?” dedi.</p>

  <p class="normal1">“Üç.” Durakladı. “Adı? Adı belli miymiş adamın?”</p>

  <p class="normal1">Pay yine kafa salladı. “Dikkatli davranmışlar.”</p>

  <p class="normal1">Kanya yüzünü astı. “Bölgeleri taramanı ve kayıp akraba bildiren bulunup bulunmadığını kontrol etmeni istiyorum. Üç kayıp… Fotoğraflarını çektir.”</p>

  <p class="normal1">Dudak büktü beriki.</p>

  <p class="normal1">“Daha iyi bir fikrin mi var?”</p>

  <p class="normal1">“Adli tıp aralarında bir bağlantı bulur belki.”</p>

  <p class="normal1">“Tamam, peki. Onu da yaptır. Ratana nerede?”</p>

  <p class="normal1">“Çukurlara yollattı cesetleri. Gidip kendisini bulmanı istedi.”</p>

  <p class="normal1">“Olur.” Önündeki evrakı toparladı ve Pay’ı beyhude arayışıyla baş başa bırakarak çıktı.</p>

  <p class="normal1">İdari binadan çıkarken Caydi’nin böyle bir duruda ne yapacağını düşündü. Fikirler kolaycasına geliverirdi Caydi’ye hep. Yolun ortasında, aniden aydınlanmış gibi duruverir, ardından salgının kaynağı diye aklına düşen yere koşturmaya başlarlardı. Ve her seferinde haklı çıkardı Caydi. Krallığın artık kendine bel bağlaması içini buruyordu Kanya’nın.</p>

  <p class="normal1"><span class="ideitalik">Satın alınmışım ben</span>, dedi içinden. <span class="ideitalik">Ödemeye bağlıyım. Satılığım</span>.</p>

  <p class="normal1">Akkarat’ın köstebeği sıfatıyla Çevre Bakanlığı’na ilk girdiğinde, bakanlığın ufak ayrıcalıklarının her zaman yeterli geldiğini keşfederek şaşırmıştı. Pahalı ve kökeni-onaylı metan dışında bir şey yakabilmeleri için sokak satıcılarının yaptığı haftalık ödemeler… Güzelce uyuyarak geçirilmiş bir gece devriyesinin hazzı… Kolay hayattı. Caydi’nin emrinde çalışırken bile. Oysa şimdi çalışmak zorundaydı ve yaptığı iş önemliydi. Ötesi, o kadar uzun süredir iki ayrı efendi emrinde çalışıyordu ki hangisinin emirlerine öncelik vermesi gerektiğini karıştırmaya başlamıştı.</p>

  <p class="normal1">Yerini başkası almalıydı, Caydi. Hak eden, değecek biri. Krallık çöküyor çünkü güçlü değiliz. Erdemli değiliz; sekiz aşamalı asil yolu<sup class="calibre3"><a class="footnote-link" href="../Text/kurmakiz_split_099.html#footnote-505219-1" id="footnote-505219-1-backlink">[1]</a></sup> izlemiyoruz ve işte, hastalık tekrar başımızda.</p>

  <p class="normal1">Tıpkı Fra Süb gibi, tüm bunlara, yalnız güç ve ahlâki pusuladan yoksun, karşı durmak zorundaydı.</p>

  <p class="normal1">Subaylara kaşlar hep çatık selam vererek avlulardan geçti. <span class="ideitalik">Caydi, karmanda beni senin astın yapan, ömrünü adadığın işin kirli ellerime kalmasına yol açan neydi? Hangi şakacının işidir bu? Dünyada daha fazla pislik isteyen, cesetlerimizin tepeleme yığılışını görmeye bayılan numaracı Chesire ruhu, Fii Oun mu?</span></p>

  <p class="normal1">Yakma bölümüne girerken filtre maskeli muhafızlar esas duruşa geçti. Verilen maskeyi kolye gibi boynuna geçirdi ama takmadı. Korktuğunu göstermek subayların aleyhine işlerdi. Ayrıca maskenin fazla işe yaramayacağını da biliyordu. Fra Süb muskasına daha fazla güveniyordu.</p>

  <p class="normal1">Toprak çukur alanı önünde uzanıyordu şimdi. Killi toprağa kocaman çukurlar açılmış, alt katmanlardaki suyu engellemek için hepsi astarlanmıştı. Toprak nemliydi ama yüzeyi kavruluyordu. Kuru mevsim biteceğe benzemiyordu. Muson yağmurları hiç mi gelmeyecekti bu sene acaba? Gelse kurtaracak mıydı yoksa boğacak mıydı herkesi? Oranları günden güne değişen muson bahisçileri bile vardı artık. İklimle o kadar oynanmıştı ki Çevre Bakanlığı’nın kendi bilgisayarlarının bile yıllık muson tahminleri kesinlikten çok uzak kalıyordu.</p>

  <p class="normal1">Ratana çukurlardan birinin başında duruyordu. Çukurda yanan cesetlerden yağlı bir duman yükseliyordu. Yukarıda kuzgun ve akbabalar dönüyordu. Tesise girmeyi becermiş bir köpek duvar diplerinde dolanıyor, artık arıyordu.</p>

  <p class="normal1">“Nasıl girmiş içeri bu?” dedi Kanya.</p>

  <p class="normal1">Ratana etrafına bakındı ve köpeği gördü. Soğuk bir sesle, “Doğa yolunu daima bulur,” dedi. “Yiyecek bırakırsak illa ulaşacaktır.”</p>

  <p class="normal1">“Bir ceset daha bulunmuş?”</p>

  <p class="normal1">“Belirtiler aynı.” Ratana’nın omuzları düşmüştü; bitkin görünüyordu. Aşağıdan ateş çıtırtıları geliyordu. Akbabalardan biri alçaktan geçince bir subay ateş etti, hayvan ciyaklayarak uzaklaşıp tekrar yukarıda daire çizmeye başladı. Ratana bir anlığına gözlerini yumdu. Gözpınarlarında yaşlar birikmişti. Kafa salladı; toparlanmaya çalışır gibiydi. Kanya, bu salgından sağ çıkıp çıkmayacaklarını düşünerek kederle baktı.</p>

  <p class="normal1">“Herkesi uyarmalıyız,” dedi Ratana. “General Praça’ya haber vermeliyiz. Saraya da.”</p>

  <p class="normal1">“Emin misin artık?”</p>

  <p class="normal1">Ratana iç çekti. “Başka bir hastanedeydi sonuncusu. Kentin diğer ucundaki bir klinikte bulundu. Doktorlar aşırı doz <span class="ideitalik">yaba</span> diye yazmışlar. Pay şansa denk gelmiş. Bangkok Hastanesi’nde kanıt ararken yaptığı gelişigüzel bir sohbet sırasında…”</p>

  <p class="normal1">“Şansa…” Kanya kafa salladı. “Bana söylemedi bu kısmını. Daha kaç tane olabilir? Şimdiden yüzleri bulmuş mudur? Binleri?”</p>

  <p class="normal1">“Bilmiyorum. Tek iyi tarafı bulaşıcılık alameti görmememiz.”</p>

  <p class="normal1">“Şimdilik.”</p>

  <p class="normal1">“Gi Bu Sen’e danışmalısın. Nasıl bir canavarla karşı karşıya kaldığımızı ancak o bilebilir. Sonuçta bu musallatların hepsi onun çocukları. Tanıyacaktır. Yeni numuneler hazırlatıyorum. Üçünü de görünce hemen anlayacaktır.”</p>

  <p class="normal1">“Yok mu başka yolu?”</p>

  <p class="normal1">“Öteki seçenek tüm kenti karantinaya almak. O zaman isyanlar başlar ve geriye kurtaracak bir şey kalmaz.”</p>

  <p class="normal1">Tropik güneş altında parıldayan çeltik tarlaları dört yana uzanıyordu. Kanya o kadar uzun süredir Krung Thep’e tıkılıp kalmıştı ki gelişen dış dünyayı görmek müthiş bir rahatlama getirmişti. Manzara içine umudun hâlâ tükenmediği, yemyeşil filizlerin yeni bir salgın çeşitlemesiyle kırmızıya dönmeyeceği, mühendis elinden çıkma bir sporun Burma’dan uçup buralarda bir yerde kök salmayacağı duygusunu yerleştirivermişti. Seller atlatmış tarlalar hâlâ ürün veriyor, bentler hâlâ dayanıyor ve Majesteleri Kral XII. Rama’nın pompaları hâlâ su boşaltıyordu.</p>

  <p class="normal1">Kanya bisikletiyle geçerken damgalanmış çiftçiler <span class="ideitalik">wai</span> selamları verdiler. Kollarındaki mühürlere bakılırsa çoğu yıllık zorunlu ırgatlıklarını yerine getirmişti. Birkaçı yağmur mevsiminde kente gelip bentlerin baskınlara karşı güçlendirilmesinde çalışmak üzere damgalanmıştı. Kanya’nın kolunda da, Akkarat’ın ajanları tarafından Çevre Bakanlığı içinde görevlendirilmesi öncesinden, tarlada çalıştığı dönemden kalma damgalar vardı.</p>

  <p class="normal1">Yükseltilmiş yollarda bir saat pedal bastıktan sonra tesis karşısında belirdi. Önce dikenli teller. Ardından köpekli muhafızlar. Ardından üstlerine bambu kazıkları, cam kırıkları ve daha fazla dikenli tel yerleştirilmiş duvarlar… Kanya yoldaki, altlarına kazıklı çukurlar gizlenmiş yamalı tümsekler arasından zikzak çizerek ilerledi. Teknik açıdan zengin bir adamın, eski Yayılım gökdelenlerden birinin yıkıntıları ve betondan yapılmış suni bir tepenin üzerinde yükselen evinden başka bir şey değildi burası.</p>

  <p class="normal1">Geçen yüzyıl boyunca yitirilen yaşamalar göz önüne alındığında, bentlerin güçlendirilmesi, tarlaların ekilmesi ve savaşların yürütülmesi gerekirken böylesi saçma sapan bir şeye bunca emek harcanması, bir insanın bunca emeği tek bir tepeye odaklatabilmesi inanılır gibi değildi. Zengin evi… Esasen XII. Rama’ya aitti ve resmi açıdan hâlâ saray mülküydü. Yukarıdan geçen bir zeplinin bakış açısından hiçbir anlam ifade etmezdi. Herhangi bir yapıdan öte değildi ve kraliyet ailesinin lükslerinden bir başkası sanılmaması imkânsızdı. Ama işte, duvar, duvardı, kazıklı çukur, kazıklı çukurdu ve köpekli muhafızlar, köpekli muhafızlardı…</p>

  <p class="normal1">Kanya muhafızlara belgelerini gösterirken zincirli çoban köpekleri hırlayarak tekerleklerine, bacaklarına saldırmaya çabaladılar. Doğal köpeklerden çok daha iriydiler. Kurma köpekler… Aç, ölümcül ve iş için yaratılmış köpekler… Baştan aşağı kas ve dişten ibaret kurma köpeklerin her biri Kanya’dan iki kat ağırdı. Gi Bu Sen’in hayal gücünden fışkıran dehşetlerin vücut bulmuş halleriydiler…</p>

  <p class="normal1">Muhafızlar elle yüklenen şifre kırıcılarına kodları girdiler. Kraliçe’nin seçkin muhafızlarındandılar ve simsiyah üniformaları içinde hem ürkütücü hem de işlerinde feci etkin görünüyorlardı. Sonunda zincirli köpeklerin arasından geçme iznini verdiler. Kanya, köpeklerin bisiklet sürme hızından kat be kat hızlı koşacağı bilgisiyle ürpererek kapıdan içeri girdi.</p>

  <p class="normal1">Kapıdan girince başka muhafızlar belgelerini bir kez daha kontrol edip Kanya’yı bir yüzme havuzuna bakan parke bir terasa yönlendirdiler.</p>

  <p class="normal1">Bir muz ağacının gölgesine uzanmış üç hanımoğlan el sallayarak gülümsediler Kanya’ya. Kanya da gülümseyerek karşılık verdi. Hoştular. Ve bir <span class="ideitalik">farangı</span> seviyorlarsa, aptaldılar.</p>

  <p class="normal1">İçlerinden biri, “Benim adım, Kip,” dedi. “Doktor masaj yaptırıyor.” Başıyla masmavi suyu işaret etti. “Havuzun yanında bekleyebilirsin.”</p>

  <p class="normal1">Okyanustan gelen koku çok kuvvetliydi. Kanya terasın kenarına yürüdü. Aşağıda bembeyaz köpüklü dalgalar kumsalı dövüyordu. Yalayan meltemin getirdiği ferahlık ve iyimserlik, deniz duvarları ardında yaşayan Bangkok’un klostrofobik leş kokusundan sonra epey şaşırtıcıydı.</p>

  <p class="normal1">Tuz ve rüzgârın tadını çıkararak derin bir nefes aldı Kanya. Bir kelebek terasın ışığında parıldayarak önünden geçti, teras korkuluğuna kondu, ipeksi kanatlarını kapadı, açtı, kapadı, açtı… Parlak kobalt, altın ve siyah…</p>

  <p class="normal1">Kanya kelebeği, kendininkinin ötesindeki dünyanın kanıtını sunan çarpıcı güzelliği izlemeye koyuldu. Tuhaf <span class="ideitalik">farang</span> mahkûmlu bu malikâneye dek uçmasına yol açan neyin açlığıydı acaba? Onca güzellik arasında aksi iddia edilemeyeceklerden biriydi karşısındaki. Doğa fırçasını sallarken coşkuya kapılıvermişti herhalde.</p>

  <p class="normal1">Kanya öne eğilerek daha yakından baktı korkuluğa konmuş kelebeğe. Dikkatsiz biri kolaylıkla ezebilir, böyle bir güzelliği yok ediverdiğinin farkına dahi varmayabilirdi.</p>

  <p class="normal1">Özenle, usulca parmağını uzattı. Kelebek bir an titredi, ardından kabullenip parmağına tırmandı ve avucuna yürüdü. Ne uzak yoldan gelmişti! Yorgun olmalıydı. En az kendisi kadar… Kuşburnu ve kumtaşlarının arasına konabilmek için, Kanya’nın güzelliğini takdir edebilmesi için yaylaları ve zümrüt ormanları aşmıştı. Ne uzun yol…</p>

  <p class="normal1">Kanya avucunu kapadı, açtı ve artık pırpırlamayan yaratığı yere bıraktı. Kanat parçaları ve pelteleşmiş beden… İnsan elinden çıkma bir polen taşıyıcı… Muhtemelen PurCal laboratuarları yapımı…</p>

  <p class="normal1">Ruhları yoktu kurmaların.</p>

  <p class="normal1">Güzellerdi ama.</p>

  <p class="normal1">Arkadan bir şapırtı geldi. Kip mayosunu giyip suya atlamıştı. Dipten gitti, uzun siyah saçlarını geri atarak çıktı, gülümsedi. Döndü, tekrar daldı. Kanya mavi bikinisi içinde zarif kulaçları izlemeye daldı. Hoştu. İzlemesi zevkli bir yaratık…</p>

  <p class="normal1">İblis sonunda havuz başında beliriverdi. Son gördüğünden çok daha beterdi hali. <span class="ideitalik">Fa’gan</span> yaraları boynundan kulaklarına doğru kıvrılıyordu. Doktorun tanı ve öngörüsüne rağmen mücadele fırsatını kaçırmamıştı. Tekerlekli sandalyesini bir hizmetli itiyordu. Kalın bacaklarını bir battaniyeyle örtmüştü.</p>

  <p class="normal1">Hastalığı gerçekten ilerliyordu demek. Kanya uzun süredir söylenceden ibaret sanmıştı ama işte, görebildiği kadarıyla gerçekti. Çok çirkindi adam. Hastalığı ve yakıcı enerjisiyle ürkütücüydü. Hafifçe titredi Kanya. İblis nihayet bir sonraki hayatına göçtüğünde, karantinada yakılacak bir cesede dönüştüğünde epey sevinecekti. O zamana kadar ilaçların hastalığının bulaşıcılığını bastırabilmeye devam etmelerini umdu. Fırça kaşlı, kıllı, patlıcan burunlu ve Kanya’yı görünce çakalsı bir gülümsemeye dönüşen lastik dudaklı, huysuz herifin tekiydi.</p>

  <p class="normal1">“Ah. Gardiyanım gelmiş.”</p>

  <p class="normal1">“Pek sayılmaz.”</p>

  <p class="normal1">Gibbons bakışlarını havuzdaki Kip’e çevirdi. “Bana hoş dudaklı tatlı kızlar vermeniz hapsedilmediğim anlamına gelmiyor.” Kafasını kaldırdı. “E, Kanya, epeydir uğramıyordun. Pek dürüst amirin nerede bakalım? Ha? En sevdiğim gardiyanım, savaşçı başkomiserimiz Caydi nerede? Astlarla görüşmek âdetim değil be—” Sustu. Kanya’nın rütbe şeritlerini fark etmişti. Gözlerini kıstı. “Ha, demek öyle.” Arkasına yaslandı. “Eh, er geç birileri bitirecekti işini. Terfiini tebrik ederim, Başkomiser.”</p>

  <p class="normal1">Kanya sükûnetini korumaya çabalıyordu. Önceki ziyaretlerinde bu iblisle konuşma işini hep Caydi üstlenirdi. Adamın ofisine gider, Kanya’yı havuz başında, artık doktorun o gün canı hangisini çektiyse, o yaratıkla birlikte bırakırlardı. Caydi her ziyaretten sonra sessiz kalır, hiçbir şey anlatmazdı.</p>

  <p class="normal1">Bir keresinde, tam binayı terk ederlerken Caydi bir şey söyleyecek gibi olmuş, “Ama—” dedikten sonra, artık her neye itiraz edecektiyse gene saklayıp susmuştu. Kanya, amirinin kafasında sohbete hâlâ devam ettiği izlenimine kapılmıştı. Kafasını saha seçmiş bir sözcük tenisi oynamışlardı sanki… Bir başka seferde Caydi, evden çıkar çıkmaz, “Elde tutmak için fazla tehlikeli,” demekle yetinmişti. Şaşıran Kanya, “Ama artık AgriGen hesabına çalışmıyor,” dediğindeyse Caydi aynı şaşkınlıkla bakmış, aklından geçeni yüksek sesle söylediğini neden sonra fark etmişti.</p>

  <p class="normal1">Doktor efsanevi, öykülerde çocuk korkutmada kullanılacak türden bir adamdı. İlk tanıştıklarında Kanya şaşakalmıştı. Zincire vurulmuş bir adam beklerken rahatça koltuğuna kurulmuş papaya atıştıran, çenesinden meyve suları damlayan bir adam çıkmıştı karşısına.</p>

  <p class="normal1">Doktoru Krallığa suçluluk duygusu mu yoksa başka bir tuhaf güç mü, bolca hanımoğlanın varlığı ve ölümünün yakınlığı mı yoksa meslektaşlarıyla düştüğü herhangi bir anlaşmazlık mı sürüklemişti, bilmiyordu. Ancak herhangi bir pişmanlık belirtisi, dünyaya saçtığı zarara yönelik hiçbir endişe yoktu adamda. Ravaita ve Domingo’dan, Doktor Michael Ping emrinde on yıllık yıkıcı çalışmasından hep gülerek bahsederdi.</p>

  <p class="normal1">Terastan geçen bir Chesire kedisi Kanya’nın düşüncelerini dağıttı. Yaratık gelip doktorun kucağına tırmandı. Doktor kedinin ensesini okşarken Kanya tiksintiyle geri çekildi. Chesire kedisinin rengi hızla değişiyor, battaniyenin rengine ve desenine bürünüyordu.</p>

  <p class="normal1">Doktor gülümsedi. “Doğal şeylere bu kadar takılı kalma, başkomiser. Bak,” dedi, öne eğildi, kumruları andıran sesler çıkardı. Chesire kedisi parıldayarak yüzüne baktı, miyavladı. Kaplumbağa sırtı desenli kürkü kabardı. “Aç bir canavar,” dedi Gibbons. “İyi bir şey bu. Yeterince açsa, daha iyisini, buna açlık duyanını tasarlamadığımız sürece yerimizi bu alacak demektir.”</p>

  <p class="normal1">“O konuda analiz yaptık,” dedi Kanya. “Besin zinciri onaylıyor. Bir başka, daha üstün bir avcı, şimdiye dek verilen zararı düzeltmeyecek.”</p>

  <p class="normal1">Gibbons küstahça güldü. “Ekosistem insanların denizlere ilk açıldığı gün, Afrika savanalarında ilk ateşi yaktığı gün çöktü. Bizim yaptığımız sadece olanı hızlandırmaktı. Bahsettiğin besin zinciri hatıra artık. Başka bir şey değil. Doğa…” Yüzünü ekşitti. “Doğa, <span class="ideitalik">biziz</span>. Her kurcalayışımız, her biyolojik çabamız doğanın ta kendisi… Biz neysek, oyuz ve dünya bize ait. Tanrıları biziz dünyanın. Tek zorluk bütün potansiyelimizi üzerine salmadaki gönülsüzlüğümüz, o kadar.”</p>

  <p class="normal1">“AgriGen gibi mi? U-Texas’ın yaptığı gibi mi? Kızıl Yıldız HiGro gibi mi?” Kafa salladı Kanya. “Potansiyellerini saldıkları için kaç kişi can verdi? Sizin kalori efendileriniz ne olacağını bize gösterdi. Dediğiniz yapıldığında insanlar ölüyor.”</p>

  <p class="normal1">Doktor eliyle baştan savıcı bir hareket yaparak, “Herkes ölür,” dedi. “Ama siz geçmişe takılıp kaldığınız için şimdi ölüyorsunuz. Şimdiye hepimiz kurma olmalıydık aslında. Habbe pasına bağışık bir insan üretmek, eski türü korumaya çabalamaktan çok daha kolay. Öyle yapsaydık bir nesil sonra yeni çevremize uyum sağlamış olurduk. Çocuklarınız kurtulurdu. Buna rağmen siz insanlar, hâlâ uyum sağlamayı reddediyorsunuz. Bin küsur yılda çevreye uyum sağlayarak evrim geçirmiş bir insanlık fikrine tutunuyor ama sapkınca davranıp onla birlikte ileri adım atmayı reddediyorsunuz. Artık çevremiz habbe pası bizim. Gen kırma kurtçukları… Sibiskoz… Chesire kedileri… Onlar uyum sağladılar. Doğal yoldan evrim geçirdiler, geçirmediler, istediğiniz kadar dırdır edebilirsiniz. Ama çevremiz değişti sonuçta. Besin zincirinin tepesinde kalmak istiyorsak biz de evrim geçirmek zorundayız. Ya da reddeder ve dinozorlarla ev kedilerinin yanına gideriz. Ya evrim ya ölüm yani. Başlangıçtan beri doğanın temel ilkesi buydu, biliyoruz ama siz Beyaz Gömlekler hâlâ önünde durmanın yolunu arıyorsunuz.” Öne eğildi. “Bazen içimden sizleri tutup sarsmak geliyor. İzin verseniz tanrınız olur, yaklaşan cennet bahçesinde oturabilecek şekle sokardım hepinizi.”</p>

  <p class="normal1">“Budist’im ben.”</p>

  <p class="normal1">“Ve kurmaların ruhları yok, değil mi?” Sırıttı Gibbons. “Yeniden doğmayacaklar. Korunmak, ölülerine dua etmek için kendi tanrılarını bulmak zorundalar.” Sırıtışı iyice genişledi. “Belki o tanrı ben olurum ve senin kurma çocukların kurtuluş için bana dua ederler.” Gözleri parıldıyordu doktorun. “İtiraf edeyim, bana birkaç kişi daha tapsın isterdim. Caydi sana benziyordu. Hep kuşkucuydu. Grahamcılar kadar feci değildi tabii ama bir tanrı için pek tatmin edici sayılmaz bu.”</p>

  <p class="normal1">Kanya terslendi. “Öldüğünüzde sizi yakıp kül edecek ve kireç içine gömeceğiz. Kimse hatırlamayacak sizi.”</p>

  <p class="normal1">Doktor dudak büktü. “Her tanrı ıstırap çekmek zorundadır,” dedi. Gülümseyerek arkasına yaslandı. “E, beni kazığa oturtup yakmaya mı geldin bakalım? Yoksa bir kez daha önümde yaltaklanıp zekâma hayranlık mı duyacaksın?”</p>

  <p class="normal1">Kanya adama duyduğu nefreti zor bela gizleyebiliyordu. Getirdiği belgeleri çıkarıp uzattı. Doktor belgeleri aldı ama bakmadı. Açmadı. Hiçbir şey yapmadı.</p>

  <p class="normal1">“E?”</p>

  <p class="normal1">“Hepsi orada yazıyor,” dedi Kanya.</p>

  <p class="normal1">“Daha diz çökmedin önümde. Babana daha saygılı davranıyorsundur. Kent sütununaysa kesin.”</p>

  <p class="normal1">“Babam öldü benim.”</p>

  <p class="normal1">“Bangkok da batacak. Saygı göstermeyeceğin anlamına gelmez bunlar.”</p>

  <p class="normal1">Kanya copunu çıkarıp adamın kafasına indirmemek için zor tutuyordu kendisini.</p>

  <p class="normal1">Gibbons kızın direnişine gülümsedi. “Önce biraz sohbet etsek?” dedi. “Caydi hep konuşmak isterdi. Ha? Yüzünden benden tiksindiğini okuyabiliyorum. Katil olduğumu falan düşünüyorsundur herhalde. Çocuk katili mesela. Benim gibi biriyle sohbete oturmaz mısın yani?”</p>

  <p class="normal1">“Katilsiniz zaten.”</p>

  <p class="normal1">“Ama senin katilinim. Tümüyle sizin aracınızım. E, siz ne oluyorsunuz bu durumda?” Gülerek baktı Kanya’ya. Sanki gözleriyle içini açıyor, her organını ayrı inceliyordu.</p>

  <p class="normal1">Gülümsemesi zayıfladı doktorun. “Ölmemi istiyorsun,” dedi. Lekeli yüzüne daha da geniş bir gülümseme yayıldı, gözlerine delice parıltılar geldi. “Bu kadar nefret ediyorsan beni hemen, burada vurman gerekir.” Kanya yanıt vermeyince öfkeyle ellerini salladı. “Pah! Hepiniz çekingensiniz! Aranızda herhangi bir şeye değecek tek kişi Kip!” Gözleri yüzen hanımoğlana döndü, bir an büyülenmişçesine baktı. “Durma, öldür beni. Memnuniyetle ölürüm. Sırf beni burada, bu şekilde tuttuğunuz için hayattayım sonuçta.”</p>

  <p class="normal1">“Uzun sürmeyecek.”</p>

  <p class="normal1">Doktor felçli bacaklarına bakarak güldü. “Ya, tabii. Ya sonra, AgriGen tayfası yeni bir saldırıya geçtiğinde ne yapacaksınız? Burma’dan sporlar uçup geldiğinde ya da Hindistan’dan kıyıya vurduklarında? Hintliler gibi ölecek misiniz açlıktan? Burmalılardaki gibi etleriniz çürüyüp dökülecek mi? Unutma küçükhanım: ülken sadece ve sadece ben ve benim iğrenç zihnim sayesinde herkesten bir adım önde gidebiliyor.” Battaniyeyi açtı ve yaralarla kaplı, balıketi beyazlığındaki, kansızlıktan pelteleşmiş bacaklarını gösterdi. “Böyle ölmek ister miydin?” Sırıtıyordu.</p>

  <p class="normal1">Kanya bakışlarını kaçırdı. “Hak ettiğiniz şey bu. <span class="ideitalik">Karmanız</span> bu. Ölümünüz ıstıraplı olacak.”</p>

  <p class="normal1">“Karma ha?” Öne doğru eğildi, kahverengi gözlerini devirerek, “Ne biçim karmaymış bu böyle; ülkeni tümüyle benim çürüyen bedenime mahkûm ediyor? Nasıl bir karmadır ki onca insan varken beni hayatta tutmaya zorluyor sizi? Ha?” Güldü. “İyi biliyorum karmanızı sizin. Tohumlarınızı elimden almak zorunda kalmanız, gururunuzun, kibrinizin bedelidir belki, ne dersin? Ya da belki siz, benim aydınlanma ve kurtuluş yolunu aşmamı sağlayacak araçsınızdır? Ha? Belki size yaptığım iyilikler yüzünden Buda’nın sağ avucunun içine doğarım bir dahaki sefere?”</p>

  <p class="normal1">“Öyle olmuyor o.”</p>

  <p class="normal1">Omuz silkti doktor. “Umurumda değil zaten. Bana düzecek Kip gibi bir tane daha verin, yeter. Ha? Hasta ruhlarınızdan birini daha atarsınız işte kucağıma… İsterseniz bir kurma verin. Fark etmez. Bana vereceğiniz her türlü eti alırım. Beni rahatsız etmeyin, yeter. Çürüyen ülkeniz ilgilendirmiyor beni artık.”</p>

  <p class="normal1">Doktor belgeleri havuza fırlattı. Kâğıtlar suya yayıldı. Kanya dehşetle yutkundu ve peşlerinden suya atlayacakken toparlandı, geri çekildi. Gibbons’ın tuzağına düşmeyecekti. Kaloricilerin tarzıydı bu. Adam kullanmak, yönlendirmek… Her daim sınamak. Batan kâğıtlara bakmamaya çalışarak gözlerini doktora çevirdi.</p>

  <p class="normal1">Gibbons gülümsedi. “E, suya atlayacak mısın, atlamayacak mısın?” Kip’e bir baş işareti verdi. “Küçük su perim yardım eder sana. Siz iki perinin suda debelenmesini izlemek hoşuma gidecek.”</p>

  <p class="normal1">Kafa salladı Kanya. “Git, kendin al.”</p>

  <p class="normal1">“Ah, senin gibi kazık yutmuşların karşıma gelmesine bayılmışımdır hep. İnancı sağlam bir kadın, öyle mi?” Gözlerini kısarak öne eğildi. “Yaptıklarımı yargılayacak niteliğe haiz biri, ha?”</p>

  <p class="normal1">“Katilin tekiydiniz siz.”</p>

  <p class="normal1">“Alanımda ilerledim ben. Araştırmamla ne yapacakları beni ilgilendirmiyordu. Belinde yay tabancan var. Pek güvenilir biri olmaman, her an yanlış birini öldürebilecek olman o tabancayı üretenin suçu değil. Ben, yaşam aletleri yaparım, kızım. İnsanlar onları kullanıp geberiyorsa o, kendi karmalarıdır, benim değil.”</p>

  <p class="normal1">“AgriGen öyle düşünmen için bol para vermiştir sana.”</p>

  <p class="normal1">“AgriGen zenginleşebilmek için bol para ödedi bana. Düşüncelerim bana aittir.” Kanya’yı boydan boya süzdü. “Herhalde vicdanın temizdir senin. Çok dürüst, üniforması kadar temiz Bakanlık memurlarından birisindir.” Sesini alçalttı. “Söyle bakayım: Rüşvet yiyor musun?”</p>

  <p class="normal1">Kanya karşılık vermek için ağzını açtıysa da gerekli sözcükleri bulamadı. Caydi yanında, dinliyordu sanki. Ürperdi. Hızla dönüp ardına bakmamak için direndi kendine.</p>

  <p class="normal1">Gibbons sırıttı. “Elbette yiyorsundur. Sizin gibiler hep aynıdır. En üstten en alta…” Kanya’nın eli beline, tabancasına gidince, “Ne o? Vuracak mısın beni?” dedi gülerek. “Yoksa rüşvet mi isteyeceksin? Belki kukunu yalamamı istiyorsundur, ha? Ya da yarı-kızımı?” Bakışları birden sertleşti. “Paramı çoktan aldınız. Fazla ömrüm kalmadı ve hepsi acı içinde geçecek. Ne istersin başka? Al işte kızcağızı…”</p>

  <p class="normal1">Kip havuzun kenarına yaslanmış, arzuyla bakıyordu. Vücudu minik dalgalar ve etrafından genişleyerek uzaklaşan halkalar arasında ışıldıyordu. Kanya kafasını çevirince güldü doktor. “Kusura bakma, Kip. Bunun seveceği türden rüşvetimiz yokmuş.” Sandalyesinin kolçağında parmak tıkırdatmaya başladı. “Oğlan versek? Mutfağımda görevli, on iki yaşında, pek tatlı bir çocuk var mesela. Memnuniyetle görür işini. Bir Beyaz Gömleğe haz vermek her zaman önem taşır.”</p>

  <p class="normal1">“Kemiklerinizi şuracıkta kırabilirim.”</p>

  <p class="normal1">“Kır o zaman. Ama acele et. Sana yardım etmemek için bahane istiyorum.”</p>

  <p class="normal1">“Neden AgriGen’e onca sene hizmet ettiniz?”</p>

  <p class="normal1">Doktorun gözleri kısıldı. “Sen <span class="ideitalik">kendi</span> <span class="ideitalik">efendilerin</span> için niye köpek gibi koşturuyorsan, ondan. En istediğim şeyi verdiler bana: Para.”</p>

  <p class="normal1">Kanya’nın tokadı dört bir yanda çınladı. Muhafızla öne atıldılar ama Kanya elinden uzayan cerahati silkeleyerek yaklaşmamalarını işaret etti. “Tamam, mesele yok.” Muhafızlar ne yapacaklarını bilemeden kalakaldılar. Doktor dudağına dokundu, parmağına bulaşan kana baktı. “Hassas nokta demek… Ne kadarını sattın bakalım?” Kanlı dişlerini göstererek sırıttı. “AgriGen’in malı mısın? Complicit’in mi yoksa?” Gözlerini Kanya’nınkilere dikti. “Öldürmeye mi geldin beni? Kıçlarına batırdığım dikeni çıkarmaya mı geldin?” Bakışları sanki doğrudan ruhuna işliyor, inceliyordu. “An meselesi zaten. Önünde sonunda varlığımı öğreneceklerdir. Size çalıştığımı… Krallık bensiz bu kadar yükselemezdi. Patlıcangilleri ve <span class="ideitalik">ngawı</span> bensiz yapamazdı. İzimi sürdüklerini hepimiz biliyoruz. Benim avcım <span class="ideitalik">sen</span> misin peki? Kaderim sen misin?”</p>

  <p class="normal1">“İlgisi yok. Daha bitmedi işimiz.”</p>

  <p class="normal1">“Ah, elbette,” dedi Gibbons iç çekerek. “Hiç de bitmeyecek. Yaratıklarımızın ve vebalarımızın doğası öyle çünkü. Öyle kolayına alt edilecek aptal makineler değiller sonuçta. Kendi gereksinimleri ve açlıkları, kendi evrimsel talepleri var. Sürekli mutasyon geçirip uyum sağlamak durumundalar. O yüzden benle işiniz hiç bitmeyecek. Ya ben gidince ne olacak? Bizler dünyaya iblisler saldık ve sizin duvarlarınız ancak benim zekâm kadar güçlü. Doğa yeni bir şeye dönüşüyor ve bu sefer gerçekten bize ait olacak… Eh, yarattığımız şeyin bizi yutuvermesi şairane olmaz mı?”</p>

  <p class="normal1">“Karma,” diye mırıldandı Kanya.</p>

  <p class="normal1">“Aynen öyle.” Gülümseyerek tekrar arkasına yaslandı. “Kip, şu kâğıtları getir, bakalım yeni bulmacamızda neler varmış.” Parmaklarını hasta bacaklarında gezdirdi. Düşünceli bakışlarla, “Bakalım değerli Krallığınız ölümüne ne kadar yaklaşmış,” dedi.</p>

  <p class="normal1">Kip yüzerek kâğıtları topladı, birer ikişer getirip havuzun kenarına bıraktı. Yüzüşünü seyreden Gibbons gülümsüyordu. “Kip’ten hoşlandığım için şanslısınız. Hoşlanmasam yıllar önce gebermeye terk ederdim hepinizi.” Muhafızlara işaret etti. “Başkomiserin bisikletinde numuneler var. Gidip alın, laboratuara götürelim.”</p>

  <p class="normal1">Kip havuzdan çıktı ve sırılsıklam kâğıtları doktorun kucağına bırakıp arkasına geçerek tekerlekli sandalyeyi villaya doğru götürmeye başladı. Gibbons eliyle işaret ederek, “Gel bakalım,” dedi Kanya’ya. “Uzun sürmez.”</p>

  <p class="normal1">Doktor slaytlardan birini kaldırarak gözlerini kıstı. “Atıl mutasyon sanmanıza şaşırdım açıkçası.”</p>

  <p class="normal1">“Sadece üç vakaya rastladık.”</p>

  <p class="normal1">Doktor kafasını kaldırıp Kanya’ya baktı. “Şimdilik.” Gülümsedi. “Yaşam algoritmasaldır. İki, dört olur, on bin olur ve salgına dönüşür. Belki şimdiye nüfusa yayılmıştır ama hiç fark etmemişizdir. Belki bu, son safhasıdır. Belirtisiz ama ölümcüldür. Zavallı Kip’teki gibi.”</p>

  <p class="normal1">Kanya dönüp hanımoğlana baktı. Beriki gülümseyerek karşılık verdi. Cildinde hiçbir şey görünmüyordu. Vücudunda da dikkatini çekecek bir şey görmemişti. Doktorun hastalığından ölmüyordu. Gene de Kanya içgüdüsel bir hareketle bir adım geri çekildi.</p>

  <p class="normal1">“O kadar endişelenme,” dedi doktor. “Aynı hastalık sende de var. Yaşam ölümcüldür sonuçta.” Mikroskobuna dayadı gözünü. “Bağımsız gen-kırmalardan değil. Başka bir şey… Habbe pası da değil. AgriGen işaretlerinden hiçbiri yok.” Birden yüzünü buruşturdu. “Hiçbir ilginç yanı yok bunun. Salak bir hatanın sonucu, o kadar. Zekâma hakaret gibi…”</p>

  <p class="normal1">“İyi mi yani?”</p>

  <p class="normal1">“Kazara çıkmış bir veba da diğerleri kadar can alır.”</p>

  <p class="normal1">“Durdurmanın yolu var mı peki?”</p>

  <p class="normal1">Doktor yemyeşil küflenmiş bir ekmek parçası aldı eline. “Büyüyen şeylerin çoğu bize faydalıdır,” dedi. “Ve aynı şekilde birçoğu da öldürücüdür.” Ekmek parçasını Kanya’ya uzattı. “Ye şunu.”</p>

  <p class="normal1">Kanya geri çekilince Gibbons ekmekten bir lokma ısırdı, tekrar uzattı. “Güven bana.”</p>

  <p class="normal1">Kanya Fra Süb’e batıl inanç yüklü temizlik ve şans duaları okumamak için kendini zor tutarak kafa salladı. Azizi lotus konumunda hayal etti ve doktorun tuzağına düşmemeyi dileyerek muskasını tuttu. Gibbons ekmekten bir lokma daha ısırdı. Kırıntılar çenesinden dökülürken gülümsüyordu. “Bir lokma ısırırsan istediğin yanıtı veririm.”</p>

  <p class="normal1">“Hiçbir şey almam elinizden.”</p>

  <p class="normal1">Doktor güldü bu sefer. “Çoktan aldın hâlbuki. Çocukken yaptırdığın bütün aşılar… Sonradan içtiğin tüm destekleyiciler…” Bir daha uzattı ekmeği. “Bu çok daha doğrudan. Yediğine sevineceksin sonra.”</p>

  <p class="normal1">Kanya mikroskoba baktı. “Neymiş peki? Daha fazla test yapacak mısınız?”</p>

  <p class="normal1">Gibbons kafa salladı. “Hiçbir şey değil. Basit bir mutasyon. Standart. Laboratuarlarımızda hep görürdük. Çöp işte.”</p>

  <p class="normal1">“Biz neden görmedik daha önce o zaman?”</p>

  <p class="normal1">Gibbons sabırsıca iç çekti. “Ölümle bizim uğraştığımız gibi uğraşmıyorsunuz siz. Doğanın yapı taşlarını kurcalamıyorsunuz.” Bir anlığına gözlerinden ihtiraslı bir bulut geçti Gibbons’ın. Kötücül, yırtıcı bir pırıltı… “Laboratuarlarımızda neler yaratmayı başardığımızı hayal dahi edemezsin. Bu zımbırtıysa zahmetime değmez. Şöyle uğraştıracak bir şey getirdiğini ummuştum. Ne bileyim, mesela Dr. Ping veya Dr. Raymond’ın elinden çıkma bir şey… Ya da Mahmut Sontalya’nın… Onlara iş derim ben.” Gözlerindeki kıvılcımlar soluverdi. “Ah… Rakip dediğin onlardır.”</p>

  <p class="normal1"><span class="ideitalik">Bir oyuncunun ellerindeyiz demek.</span></p>

  <p class="normal1">Kanya birden doktoru anlayıverdi. Müthiş bir zekâ… Alanında zirveye çıkmış bir adam. Kıskanç ve rekabetçi. Önüne konan rekabeti yetersiz bulunca taraf değiştirivermiş ve sırf coşku uğruna Tayland Krallığı’nın saflarına katılıvermişti. Caydi’nin sırf tekmelerle kazanabilip kazanamayacağını görmek uğruna ellerini bağlatıp <span class="ideitalik">muay tay</span> ringine çıkması gibi bir şeydi yaptığı.</p>

  <p class="normal1"><span class="ideitalik">Maymun iştahlı bir tanrının ellerindeyiz. Sırf eğlence uğruna bizim takımda oynuyor ve zekâsını zorlayacak, meydan okuyacak bir şeyler yapamazsak yumacak gözlerini…</span></p>

  <p class="normal1">Ürkütücü bir düşünceydi. Küresel çapta oynanan evrim satrancı uğruna, sadece ve sadece rekabet için yaşıyordu bu adam. Bir ego mücadelesindeydi. Onlarcasına karşı dövüşen, ayağa kalkıp göklerden gülen tek başına bir dev… Ama her dev sonunda yenilirdi. Peki, Krallık ne yapacaktı o zaman? Sırf düşüncesiyle bile ter bastı Kanya’yı.</p>

  <p class="normal1">Gibbons gene dikmişti gözlerini. “Başka soru?”</p>

  <p class="normal1">Kanya dehşeti attı üzerinden. “Emin misiniz bu konuda? Ne yapmamız gerektiğini şimdiden buldunuz mu? Sırf bakarak?”</p>

  <p class="normal1">“Bana inanmıyorsan,” dedi doktor, “git, standart yöntemlerinizi uygula. Geberene kadar kitap karıştır… Ya da, eh, gidip fabrikayı bul, yak ve sorunu kökten hallet.” Sırıttı. “Nasıl? Tam sizlerin sevdiği türden kaba kuvvet gösterisi… Çevre Bakanlığı bildim bileli bayılır bunlara. Pekâlâ. Bu çöp parçası henüz süreğen yaşam durumunda değil. Hızlı mutasyon geçiriyor, orası kesin ama aynı zamanda zayıf ve insan konakçılar ideal ortamı değil. Mukoza bölgelerine sürülmesi gerek geçmesi için. Burun deliği, göz, anüs… Kana ve yaşama yakın, üreyebileceği yerler…”</p>

  <p class="normal1">“Güvendeyiz o zaman. Hepatit ya da <span class="ideitalik">fa’gandan</span> beter bir şey değil yani.”</p>

  <p class="normal1">“Ama onlardan çok daha mutasyona açık… Bilmen gereken bir başka şey: arayacağın üreticinin elinde kimyasal banyo olmalı. Biyolojik ürün yetiştirilebilecek bir yer… Bir HiGro fabrikası mesela. Bir AgriGen tesisi… Bir kurma üreticisi… Öyle bir yer.”</p>

  <p class="normal1">Kanya dönüp köpeklere baktı. “Kurmalar taşır mı bunu?”</p>

  <p class="normal1">Doktor uzanıp bekçi köpeklerinden birinin kafasını okşadı. “Kuş veya memeliyse mümkün. Ben olsam ilk iş banyolu bir tesis arardım. Japonya’da olsaydık ilk tahminim kurma kreşleri olurdu ama biyolojik ürünlerle ilintili herkesi kaynak saymak mümkün.”</p>

  <p class="normal1">“Ne tür kurmalar?”</p>

  <p class="normal1">“Uranyum bozunmasından ya da yelkenli hızından bahsetmiyoruz burada. Öngörülebilir bir şey değil bu. Bunları iyi beslersen oburluğu öğrenirler. Tıklım tıkış, rutubetli bir kentte üretirsen coşacaklardır. Ne kadar endişeleneceğine sen karar ver işte.”</p>

  <p class="normal1">Kanya döndü, tiksintiyle kapıya yöneldi.</p>

  <p class="normal1">Gibbons seslendi arkasından: “İyi şanslar! Düşmanlarından hangisi alaşağı edecek seni, merakla bekliyorum!”</p>

  <p class="normal1">Aldırmadı, açık havaya koşarcasına çıktı. Kip saçlarını kurulayarak yanına geldi. “Faydalı oldu mu doktor?”</p>

  <p class="normal1">“Yeterince.”</p>

  <p class="normal1">Kip şakırcasına güldü. “Ben öyle sanırdım eskiden. Ama zamanla ilk seferde asla her şeyi birden söylemediğini öğrendim. Saklar bazı şeyleri. Önemli şeyleri hem de… Sohbetten hoşlanıyor çünkü.” Uzandı, Kanya’nın koluna dokundu. Kanya geri kaçmamak için zorladı kendisini. Kip fark etti ama usulca gülümsemekle yetindi. “Hoşlandı senden. Yine gelmeni istiyor.”</p>

  <p class="normal1">Kanya ürperdi. “Hayal kırıklığına uğrayacak öyleyse.”</p>

  <p class="normal1">Kip koskocaman, ışıltılı gözlerle baktı Kanya’ya. “Umarım yakında ölmezsin. Ben de hoşlandım senden.”</p>

  <p class="normal1">Villadan çıkarken okyanus kıyısında dalgaları seyre dalmış Caydi’yi gördü. Caydi, Kanya’nın bakışını hissetmişçesine döndü, gülümsedi ve ışıldayarak hiçliğe karıştı. Gidecek yeri olmayan bir ruh daha… Reenkarne olmayı başarabilecek miydi yoksa hep Kanya’nın peşinde mi dolaşacaktı? Belki doktor haklıydı; belki Caydi salgınlardan korkmayan, henüz tasarlanmamış bir yaratık olarak yeniden doğmayı bekliyordu. Belki Caydi’nin tek reenkarnasyon umudu bir kurma bedende can bulabilmekte yatıyordu.</p>

  <p class="normal1">Kanya düşündüklerine kızdı. Korkunç fikirlerdi bunlar. Umarım, dedi içinden, Caydi kurmaların ve habbe pasının asla giremeyeceği bir cennette doğar yeniden ve <span class="ideitalik">nirvanaya</span> ulaşamasa, keşişliğini bitiremese ve Budalığa hiç gidemese bile en azından korumak uğruna onca çaba harcadığı dünyanın, doğanın yeni başarısı eliyle mahvını, her yanını kurma yaratıkların dolduruşunu seyretme ıstırabından kurtulur…</p>

  <p class="normal1">Ölmüştü Caydi. Ama belki de insanın ümit edebileceği şeylerin en iyisi buydu. Belki yay tabancasını ağzına dayayıp tetiğe asılda mutluluğu bulurdu. Belki kocaman bir evi ve ihanet <span class="ideitalik">karması</span> olmasa…</p>

  <p class="normal1">Kafasını salladı Kanya. Kesin bir şey varsa, o da görevini burada yapması gerektiğiydi. Ruhu mutlaka dünyaya geri yollanacak, en iyi olasılıkla insan, en beterindense bir köpek ya da hamamböceği olarak gelecekti. Ardından ne karmaşa ve kepazelik bırakırsa bıraksın kesin defalarca karşısına çıkacaktı. Karması tertemiz kalana dek sürdürmeliydi bu kavgayı. Şimdi intihar edip kaçmak, gelecekte daha beterleşmişiyle karşılaşmak demekti. Onun gibiler için kaçış yoktu.</p>
</body>
</html>
