<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_11"><span class="idebold">on bir</span></h1>

  <p class="normal1">Caydi’nin, Çaoju Çinlilerine saygısı vardı. Fabrikaları büyüktü ve gayet iyi işletiliyordu. Nesillerden beri Krallıktaydılar ve Majesteleri Çocuk Kraliçe’ye şiddetle sadıktılar. Yaşadıkları Malezya’da insanları kendilerine düşman ettikten sonra yardım umuduyla ülkeye doluşan Çinli sığınmacılardan çok ama çok farklıydılar. Çaojular kadar kafaları çalışsa birkaç nesil önceden İslam’a geçer, ülkelerinin mozaiğine karışıp giderlerdi. Oysa Malakka, Penang ve Batı Sahili Çinlileri olanca kibirleriyle kendilerini içinde yaşadıkları toplumlardan ayrı tutmuş, yükselen köktencilik dalgasının kendilerine dokunmayacağını sanmışlardı. Kendileri akıllı davranamamışken kalkmış, kuzenlerinden yardım görme umuduyla Krallığa gelmişlerdi.</p>

  <p class="normal1">Malezyalı Çinlilerin aptallık ettiği noktada akıllı davranmıştı Çaoju Çinlileri. Neredeyse Taylandlı sayılırlardı artık. Tayland dili konuşuyor, çocuklarına Tayland isimleri koyuyorlardı. Sadıktılar ayrıca. Ki Caydi’nin bildiği kadarıyla aynısını kendi ırkından pek çok kişi için, hele Akkarat ile Ticaret Bakanlığı’ndaki adamları için söylemek hiç mümkün değildi.</p>

  <p class="normal1">Haliyle karşısına geçmiş, kapısından giren her Beyaz Gömlek’e ayrı rüşvet vermişken sırf bilmem hangi kömür kotasını aştı diye Başkomiser Caydi’nin fabrikasını tümden kapatmaya hiç ama hiç hakkı olmadığından yakınan uzun beyaz gömlekli, bol pantolonlu ve sandaletli Çaoju Çinlisine bir miktar sempati duymuştu.</p>

  <p class="normal1">Adam yüzüne karşı, Çincede ciddi hakaret sayıldığını bildiği kaplumbağa yumurtası dediğinde de sempatisini yitirmemişti. İşadamının duygusal patlamalarını hoş görmüştü. Çinliler hep biraz kolay parlardı zaten. Taylandlıların aksine, duygu patlamalarına karşı zayıftılar.</p>

  <p class="normal1">Kısacası adama anlayışla yaklaşmıştı Caydi.</p>

  <p class="normal1">Ama sövüp sayarken habire göğsünü parmağıyla dürtenleri hoş göremezdi. Adamın üzerine oturup copunu gırtlağına dayadıktan sonra Beyaz Gömleklere gösterilmesi gereken saygının inceliklerini açıklaması bu yüzdendi.</p>

  <p class="normal1">“Beni Bakanlığın başka adamlarıyla karıştırdın herhalde,” dedi.</p>

  <p class="normal1">Adam konuşmaya ve debelenerek kurtulmaya çalıştı ama boğazına bastırılan cop çabalarını boşa çıkardı. Caydi dikkatle baktı adama. “Su seviyesinin altında bir kentte yaşadığımızdan kömürü kotalı kullandığımızı elbette anlıyorsundur,” dedi. “Kotanızı aylar önce doldurmuşsunuz.”</p>

  <p class="normal1">“Gh… Gha…”</p>

  <p class="normal1">Caydi adamın yanıtını düşündü. Üzüntüyle kafa salladı. “Hayır. Devam etmenize izin veremeyiz bence. Kral XII. Rama’nın buyurduğu ve Majesteleri Çocuk Kraliçe’nin tamamen desteklediği üzere, Krung Thep’i asla denizin işgaline teslim etmeyeceğiz. Ayutthaya’daki ödleklerin Burmalılardan kaçtıkları gibi kaçmayacağız İlahi Varlıklar Kentimizden. Okyanus üstümüze gelen herhangi bir ordu değil. Bir defa yol verdik mi suyu bir daha asla kovamayız. Haliyle hepimiz üzerimize düşeni yapmak zorundayız. Hep birlikte, Bang Rajan köylüleri gibi omuz omuza savaşmalıyız. Değil mi?”</p>

  <p class="normal1">“Ghı… Gha… Ga…”</p>

  <p class="normal1">“Aferin.” Gülümsedi Caydi. “İlerleme kaydetmemize sevindim.”</p>

  <p class="normal1">Arkadan hafif bir öksürük sesi geldi.</p>

  <p class="normal1">Caydi, kızgınlığını bastırarak kafasını kaldırdı. “Ne var?”</p>

  <p class="normal1">Yepyeni beyazları içinde genç bir memur saygıyla dikilmişti arkasına. “<span class="ideitalik">Kun</span> Caydi,” diyerek <span class="ideitalik">wai</span> selamı verdi. Selamı bozmadan, “Böldüğüm için çok özür dilerim,” diye ekledi.</p>

  <p class="normal1">“Evet?”</p>

  <p class="normal1">“<span class="ideitalik">Çao Kun</span> General Praça çağırıyor.”</p>

  <p class="normal1">“Meşgulüm,” dedi Caydi. “Buradaki dostumuz nihayet serinkanlı ve makul davranma yolunu seçti.” Nezaketle gülümsedi altındaki Çinliye.</p>

  <p class="normal1">Delikanlı kekeleyerek, “Size söylemem… Yani söylemem emredildi…”</p>

  <p class="normal1">“Neyi?”</p>

  <p class="normal1">“Çok özür dilerim… Şan-şöhret meraklısı kıçınızı, çok, çok özür dilerim, kaldırıp bir an önce Bakanlığa dönmeliymişsiniz…” Her kelimesinde korkuyla yüzünü buruşturmuştu çocuk. “Bisikletiniz yoksa benimkini almalıymışsınız.”</p>

  <p class="normal1">Caydi kaşlarını çattı. “Eh. İyi, neyse…” Çinlinin üstünden kalktı. Başıyla Kanya’ya işaret vererek seslendi: “Komiser? Belki dostumuzun aklını başına getirme işini sen halledebilirsin.”</p>

  <p class="normal1">Kanya şaşırmış gibi baktı. “Bir sorun mu var?”</p>

  <p class="normal1">“Praça galiba sonunda beni kalaylamaya karar verdi.”</p>

  <p class="normal1">“Geleyim mi senle?” Yerdeki Çinliye baktı. “Bu sürüngen bir gün daha bekleyebilir.”</p>

  <p class="normal1">Caydi sırıttı. “Beni merak etme sen. Buradaki işi bitir. Geri döndüğünde kariyerimizin kalanını geçirmek üzere güneye, sarı kartlı akınını kontrole sürülüp sürülmediğimizi söylerim.”</p>

  <p class="normal1">Tam kapıdan çıkacaklarken Çinli işadamı doğruldu ve “Bu yaptıklarına karşılık kelleni aldıracağım senin, çakal!” diye bağırdı.</p>

  <p class="normal1">Caydi’nin fabrikadan çıkarken son duydukları, Kanya’nın cop darbelerinin tok sesleri ve tiz çığlıklardı.</p>

  <p class="normal1">Güneş her zamanki gibi yakıcıydı. Çinli işadamını yola getirirken epey terlemişti ve güneşin yakıcılığı dayanmayı güçleştiriyordu. Ulak genç bisikletini getirene kadar bir hindistancevizinin gölgesinde bekledi.</p>

  <p class="normal1">Oğlan Caydi’nin terli yüzüne endişeyle baktı. “Dinlenmek ister miydiniz?”</p>

  <p class="normal1">Caydi güldü. “Merak etme beni. Yaşlanıyorum artık, hepsi o. O sahtekâr epey belalıydı; ben de eski kalıbımda değilim artık. Serin mevsimde bu kadar terlemezdim ayrıca.”</p>

  <p class="normal1">“Çok dövüş kazandınız siz.”</p>

  <p class="normal1">“Birkaç tane…” Sırıttı. “Ayrıca bundan daha sıcak havalarda antrenman yapardım.”</p>

  <p class="normal1">“Bu tip işleri komiseriniz kotarabilir,” dedi genç. “Bu kadar didinmenize gerek yok.”</p>

  <p class="normal1">Caydi alnını sildi ve kafa salladı. “Ne derdi adamlarım o zaman? Tembel derlerdi.”</p>

  <p class="normal1">Oğlan yutkunarak, “Hiç kimse sizin için öyle bir laf edemez,” dedi.</p>

  <p class="normal1">“Başkomiser olunca anlarsın.” Sevecen bir gülümseme sundu delikanlıya. “Adamların, önlerinde gittiğin sürece sadıktır. Ben hiçbir adamıma zemberek kurdurup vakit kaybettirmem. Ya da Ticaret’teki sansarlar gibi tepemde palmiye yaprağı sallatıp serinlettirmem kendimi. Önder olabilirim ama sonuçta hepimiz kardeşiz. Başkomiserliğe terfi ettiğinde aynısını yapacağına söz ver bakayım.”</p>

  <p class="normal1">Oğlanın gözleri ışıldadı. Hemen <span class="ideitalik">wai</span> selamı verdi. “Söz, <span class="ideitalik">Kun</span>. Asla unutmayacağım. Teşekkür ederim!”</p>

  <p class="normal1">Caydi, “Aferin,” diyerek oğlanın bisikletine oturdu. “Komiser Kanya’nın işi bitince bizim ikiliyle getirir seni.”</p>

  <p class="normal1">Trafiğe daldı. Yağmursuz sıcak mevsimde aklını kaçıranlarla acelesi olanlar dışında kimse doğrudan güneş altına çıkmaz, kemerlerin, ara sokaklara kurulu çarşıların gölgeleri yeğlenirdi.</p>

  <p class="normal1">Na Fralan Caddesi’nde bisikletin gidonunu bırakıp içinden Bangkok’un ruhani yüreğine dua fısıldayarak yanında geçtiği Kent Sütunu Türbesi’ne <span class="ideitalik">wai</span> selamı verdi. Kral XII. Rama kentlerini sulara teslim etmeyeceklerini burada duyurmuştu. Şimdiyse türbeden sokağa taşan keşiş ilahileri Caydi’nin içini huzurla dolduruyordu. Biri diğer tüm sürücüler gibi nehre olmak üzere, ellerini üç defa alnına götürdü.</p>

  <p class="normal1">Dik çatıları bambular ve tik ağaçları arasından baş gösteren kırmızı tuğlalı Çevre Bakanlığı binaları on beş dakika sonra karşısına çıktı. Bakanlığı eski yağmurların lekelerini taşıyan ve dipleri ot bürümüş yüksek duvarlarla Garuda ve Singa imgeleri koruyordu.</p>

  <p class="normal1">Caydi, Bakanlığın Çayanuçit yönettiği, Beyaz Gömleklerin mutlak gücü ellerinde tuttuğu, vebaların, salgınların tüm dünyayı kırıp geçirdiği ve geriye herhangi bir şeyin kalıp kalmayacağını kimsenin bilemediği günlerde zepline bindirilip binaları tepeden görme şansına erişmiş bir avuç memurdan biriydi.</p>

  <p class="normal1">Çayanuçit salgınların başladığı günleri hatırlıyordu. Hatırlayan pek kimse kalmamıştı. Caydi henüz daha gencecik bir çömezken adamın yanında çalışma, getir götür işlerine bakma onuruna erişmişti.</p>

  <p class="normal1">Çayanuçit neyin tehlikede olduğunu ve ne yapılması gerektiğini anlamıştı. Sınırların kapatılması, bakanlıkların yalıtılması, Fuket ve Çiyang May’ın yerle bir edilmesi gerektiğinde hiç duraksamamıştı. Kuzeyde orman yangınları patlak verdiğinde her yanı hiç tereddüt etmeden yakmış ve Majesteleri Kral’ın zeplinine bindiğinde Caydi, onla birlikte uçma onuruna erişmişti.</p>

  <p class="normal1">O zamandan beri tek yaptıkları etrafı süpürmekti. PurCal, AgriGen ve diğerleri vebaya dirençli tohumlarını getirip muazzam fiyatlar talep ediyor, vatansever gen-kopyacılar gece gündüz demeden, Burma, Vietnam ve Kmerler çökerken Krallık çökmesin diye halkı tok tutabilmek için kalori şirketlerinin ürünlerinin kodlarını kırmaya uğraşıyorlardı. AgriGen ve diğer alçaklar patent ihlali bahanesiyle ambargo tehditleri savuruyorlardı ama Tayland Krallığı hâlâ ayaktaydı. Her şeye rağmen direnebilmişlerdi. Diğerleri kalori şirketlerinin ökçeleri altında ezilirken Krallık ayakta durabilmişti.</p>

  <p class="normal1"><span class="ideitalik">Ambargo ha</span>, diye gülmüştü Çayanuçit. <span class="ideitalik">Biz zaten ambargo istiyoruz! Dış dünyayla temasımız kalmasın derdindeyiz zaten!</span></p>

  <p class="normal1">Ardından Krallığı dış dünyanın kıyımından koruyacak son duvarlar —petrol çöküşünde yapılmamış, iç savaşa ve açlıktan kırılan sığınmacılara karşı örülmemiş duvarlar— dikilmişti.</p>

  <p class="normal1">Gencecik çömez Caydi, Çevre Bakanlığı’ndaki arı kovanı misali çalışmaya hayran kalmıştı. Beyaz Gömlekler sokaklarda binlerce felaketi önlemek uğruna didinip durmuşlardı. Salgın dediğin kimsenin keyfinin beklemezdi. Dış mahallelerde bulunan tek bir gen-kırma kurtçuğu dahi anında operasyon, burgu-yaylı trenle kriz merkezine üşüşen Beyaz Gömlekler demekti.</p>

  <p class="normal1">Bakanlığın etki alanı her hamleyle daha fazla genişlemişti. Salgınlar Krallığa yönelik son saldırıydı. Önce deniz seviyesindeki yükseliş gelmiş, set ve bentlerin inşası gerekmişti. Onu kirlilik kredilerinin ticareti ve iklim ihlalleri üzerine enerji sözleşmelerinin gözetim altına alınışı izlemişti. Metan çıkarımı ve kullanımının kontrolü Beyaz Gömleklere geçmişti. Ardından balık sağlığına el atılmış, Krallığın son kalori destek kalesi korunmuştu (<span class="ideitalik">farang</span> kalori şirketlerinin deniz bilmeyen insanlar gibi davranıp ülkenin balıkçılığına fazla saldırmamaları şanstı). Bir de insan sağlığıyla H7V9, sibiskoz 111b, c, d, <span class="ideitalik">fa’gan</span> püskülü, zehirli midyeler ve tuzlu sudan karaya kolayca fırlayıveren genetik türevleri ve habbe pası gibi virüs ve mikroplar takibe alınmıştı. Bakanlığın görevlerinin sonu yoktu.</p>

  <p class="normal1">Caydi muz satan bir kadının yanından geçerken bisikletinden atlayıp bir tanecik almamaya dayanamadı. Bakanlığın hızlı örnekleme biriminin yeni ürünlerindendi bu muzlar. Çabuk büyüyorlardı; muz çiçeklerini minik siyah yumurtalarıyla daha büyüyemeden hastalandıran <span class="ideitalik">makmak</span> bitlerine dirençliydiler. Aldığı muzu soydu, bisikletini yanında ilerleterek ve şöyle oturup adam gibi yemek yiyecek vaktim olsaydı diyerek iştahla yemeye koyuldu. Kabuklarını yanından geçtiği bir yağmur ağacının dibine attı.</p>

  <p class="normal1">Yaşam, atık üretiyordu. Yaşama eylemi masraf, risk ve atık sorunları yaratıyordu. Bu yüzden Bakanlık kendisini yaşamın tam ortasında, sıradan insandan geriye kalanı yatıştırmak, yönlendirmek, tımar etmekle ve aynı zamanda başkalarının yaşamları uğruna kâr etmeye kalkışan dar görüşlü, açgözlü fırsatçıların işlediği suçları araştırmakla uğraşırken buluvermişti sonunda.</p>

  <p class="normal1">Çevre Bakanlığı’nın simgesi uzağı görebilen, hiçbir şeyin ardında bir bedel saklamadan ucuza ve kolayına gelmeyeceğini bilen kaplumbağa gözüydü. Bugün başkaları bakanlığa Kaplumbağa Bakanlığı dese ve az evvel silkelediği Çaoju gibileri istedikleri kadar yaylı mobilet üretemedikleri için kaplumbağa yumurtaları diye sövüp saysa bile hiç umurunda değildi. Çevre Bakanlığı, Krallığın yaşamasını, devamını sağlamıştı ve Caydi geçmişteki başarılara sadece hayranlıkla bakıyordu.</p>

  <p class="normal1">Ama işte… Bakanlık kapısında bisikletinden indiğinde adamın biri dimdik, ters bakışlar atmış, bir kadınsa derhal arkasını dönmüştü. Korumaya çabaladığı insanlar kendi binasının önünde bile, belki özellikle önünde, sırt çeviriyorlardı Caydi’ye.</p>

  <p class="normal1">Caydi yüzünü buruşturdu ve muhafızları geçerek içeri girdi.</p>

  <p class="normal1">Bina hâlâ arı kovanı gibiydi ama bakanlığa ilk katıldığındaki halinden çok farklıydı. Duvarlar küflenmişti ve koca yapı, üstüne binen sarmaşıkları ağırlığı altında çatırdıyordu. Duvarlardan tekine yaslanmış, içten çürümüş bir <span class="ideitalik">bo</span> ağacı başarısızlığın altını çizer gibiydi. On senedir, ölüp giden diğer şeylerin arasında dikkat çekmeden öylece duruyordu ağaç. Tüm binaya bir harabe havası hâkimdi; sanki cengel, bağrından söküleni geri alma peşindeydi. Sarmaşıklar temizlenmezse Bakanlık sonunda hepten gözden yitecekti. Eskiden, Bakanlık halkın gözde kahramanıyken her şey farklıydı. Eskiden halk Bakanlık memurlarına birer keşişmiş gibi bakar, bembeyaz üniformaları saygı ve hayranlık uyandırırdı. Şimdiyse yanından geçtiği insanların irkildiğini görüyordu Caydi. İrkiliyor ve kaçıyorlardı.</p>

  <p class="normal1">Zorbanın tekiyim, diye düşündü esefle. Su bizonları arasında dolanan bir çobandan öte değildi ve sürüyü ne kadar iyilikle yönlendirmeye çalışırsa çalışsın sonunda eline korku kamçısını alıveriyordu. Bakanlığın tümü ya da en azından karşılarındaki tehlikeleri anlayan ve korunması gereken parlak beyaz çizgiye hâlâ inananlar bu haldeydi.</p>

  <p class="normal1"><span class="ideitalik">Zorbanın tekiyim ben.</span></p>

  <p class="normal1">İç çekerek bisikletini, idarenin parasının yetmeyeceği badanaya feci muhtaç idari ofislerin girişine bıraktı. Etrafına bakarak Bakanlığın bu hale haddini aştığından mı yoksa müthiş başarıları yüzünden mi düştüğünü düşündü. Dış dünyaya duyulan korkuyu yitirmişti halk. Çevre bütçesi her yıl azalırken Ticaret’inki artıyordu.</p>

  <p class="normal1">Generalin bürosunun önündeki sandalyelerden birine oturdu. Beyaz Gömlekli memurlar özenle göz göze gelmemeye çabalayarak geçip gidiyorlardı önünden. Praça’nın bürosu önünde oturmaktan tatmin duymalıydı; yüksek rütbeliler tarafından sık çağrılmazdı. Bir kere olsun doğru bir iş yapmıştı.</p>

  <p class="normal1">Bir genç dikkatle yanına yaklaştı, <span class="ideitalik">wai</span> selamı verdi.</p>

  <p class="normal1">“<span class="ideitalik">Kun</span> Caydi?”</p>

  <p class="normal1">Başıyla evetlemesi üzerine genç adam sırıttı. Saçları çok kısa kesilmişti ve gözleri birer gölge gibiydi. Manastırdan yeni çıkmıştı anlaşılan.</p>

  <p class="normal1">“<span class="ideitalik">Kun</span>, sizsinizdir diye ummuştum.” Duraksadı, ardından ufak bir kartpostal uzattı. Eski Sukotay tarzında basılmıştı ve üzerinde yüzü kan içinde, rakibini ringin köşesine sıkıştırmış genç bir dövüşçü vardı. Çizim pek stilizeydi ama Caydi tanıdık yüzü görünce sırıtmadan edemedi.</p>

  <p class="normal1">“Nereden buldun bunu?”</p>

  <p class="normal1">“Oradaydım, <span class="ideitalik">Kun</span>. Köyde. Şu kadardım,” elini beli hizasında tuttu, “sayenizde dövüşçü olmak istemiştim. Ditakar sizi devirdiğinde ve her yanınız kana bulandığında, işinizin bittiğini zannetmiştim. Onu alt edebileceğinizi hiç düşünmemiştim. Çok kaslıydı…”</p>

  <p class="normal1">“Hatırladım. İyi dövüştü.”</p>

  <p class="normal1">Delikanlı sırıttı. “Evet, <span class="ideitalik">Kun</span>. Şahaneydi. Ben de dövüşçü olacağım demiştim o gün.”</p>

  <p class="normal1">“Bir de şimdiki haline bak.”</p>

  <p class="normal1">Delikanlı parmaklarını kısacık saçlarında gezdirdi. “Ha… Evet. Dövüşmek sandığımdan zormuş ama…” Durakaldı. “İmzalar mısınız? Kartı yani. Lütfen? Babama vermek istiyorum. Hâlâ sizin karşılaşmalarınız anlatıp durur.”</p>

  <p class="normal1">Caydi gülümseyerek kartı imzaladı. “Ditakar karşılaştığım en zeki rakip değildi ama kuvvetliydi. Keşke tüm karşılaşmalarım öyle temiz olsaydı.”</p>

  <p class="normal1">“Başkomiser Caydi. Hayranlarınızla işiniz bittiyse…”</p>

  <p class="normal1">Delikanlı <span class="ideitalik">wai</span> selamını verip hızla uzaklaştı. Caydi koşuşunu izledi ve belki de, dedi, bugünkü gençlik hepten boş değildir. Belki… Dönüp generale baktı. “Daha çocuk...” Generalin bakışları sertti. Caydi sırıttı. “Ayrıca eskiden iyi dövüşmüşlüğüm benim kabahatim değil. O yıllarda Bakanlık destekçimdi. Sayemde epey para ve adam kazandığınız kanaatindeyim, <span class="ideitalik">Kun</span> General.”</p>

  <p class="normal1">“General muhabbeti yapma bana. O zırvaya dalmayacak kadar uzun süredir tanışıyoruz. Gir içeri.”</p>

  <p class="normal1">“Emredersiniz.”</p>

  <p class="normal1">Praça kaşlarını çattı ve eliyle ofise geçmesini işaret etti. “İçeri!”</p>

  <p class="normal1">General kapıyı kapatıp kocaman maun masasına geçti. Tavandaki pervane beyhude dövüyordu havayı. Oda genişti; Bakanlığın ot bürümüş avlusuna bakan panjurlu pencereler içeri ışığı, güneşi doğrudan almadan sokacak şekilde açılmıştı. Duvarlardan biri, aralarında generali mezuniyetinde gösteren ve bir de bugünkü haliyle bakanlığın kurucusu Çayanuçit’le yan yana çekilmişi de bulunan silme fotoğraf kaplıydı. Bir başkasındaysa tahtında ufacık ve dehşet korunmasız, zayıf görünen Majesteleri Çocuk Kraliçe bakıyordu. Bir köşede Buda, Fra Pikanet ve Nakasatyen’e adanmış, kadife çiçekli ve tütsülü sunak vardı.</p>

  <p class="normal1">Caydi sunağı selamlayıp Praça’nın karşısına oturdu. “Sınıf fotoğrafını nereden buldun?”</p>

  <p class="normal1">“Ne?” Praça arkasına baktı. “Ha. Gençmişiz, değil mi? Annemin eşyası arasında bulmuştum. Yıllar yılı dolabında saklamış. İhtiyarın bunca duygulu çıkacağı kimin aklına gelirdi?”</p>

  <p class="normal1">“Hoşmuş.”</p>

  <p class="normal1">“Demirleme rampalarında haddini aşmışsın.”</p>

  <p class="normal1">Caydi dikkatini generale çevirdi. Pervanenin cılız esintisiyle yaprakları havalanan fısıltı gazeteleri yayılmıştı masasına. <span class="ideitalik">Tay Rat. Kom Çad Lük. Fuçatkan Ray Van</span>. Çoğunun baş sayfasında Caydi’nin resmi vardı. “Gazeteler aynı fikirde değil.”</p>

  <p class="normal1">Praça’nın kaşları çatıldı. Gazeteleri toparlayarak dönüştürme kutusuna attı. “Gazeteler kahraman meraklısı… Kahraman dediğin gazete sattırır. <span class="ideitalik">Farangla</span> kapıştın diye sana kaplan diyenlere hiç kulak asma. Geleceğimizin anahtarı <span class="ideitalik">farangların</span> elinde.”</p>

  <p class="normal1">Caydi başıyla, Kraliçe’nin suretinin altından bakan eski akıl hocalarını işaret etti. “Sana katılmazdı bence.”</p>

  <p class="normal1">“Devir değişiyor, eski dostum. Kellen için ava çıkanlar var.”</p>

  <p class="normal1">“Sen de ellerine vereceksin, öyle mi?”</p>

  <p class="normal1">General iç çekti. “Caydi, bu zırvaları dinlemeyecek denli uzun süredir tanıyorum seni. Dövüşçüsün, biliyorum. Çabuk parladığını da biliyorum.” Caydi itiraz etmeye davranacakken elini kaldırdı. “Evet, iyi yüreklisin ama öfkelisin. Sükûnet yok içinde. Bayılıyorsun çatışmalara.” Dudak büzdü. “Yani başıboş bıraksam dövüşeceksin, biliyorum. Cezalandırsam yine dövüşeceksin, onu da biliyorum.”</p>

  <p class="normal1">“O zaman bırak, işimi yapayım. Benim gibi ipini koparmışlar bakanlığın işine yarar.”</p>

  <p class="normal1">“Eylemlerin insanları öfkelendiriyor. Sırf salak <span class="ideitalik">faranglardan</span> bahsetmiyorum. Kargo getirten herkes <span class="ideitalik">farang</span> değil bugünlerde. Çıkarlarımız çok ötelere uzanıyor artık. Tayland’ın çıkarları…”</p>

  <p class="normal1">Caydi generalin yüzüne dikkatle baktı. “Bakanlığın duruma göre kargo teftişi yaptığından haberim yoktu.”</p>

  <p class="normal1">“Laf anlatmaya çalışıyorum sana… Elimde bir sürü kaplan var benim. Habbe pası, kurtçuklar, kömür savaşı, Ticaret Bakanlığı’nın casusları, sarı kartlılar, sera kotaları, <span class="ideitalik">fa’gan</span> salgınları… Sen kalkmış bir tane daha ekliyorsun.”</p>

  <p class="normal1">Caydi, “Kim?” dedi.</p>

  <p class="normal1">“Nasıl kim?”</p>

  <p class="normal1">“Seni altına ettirecek, bana mücadeleyi bırakmamı söyletecek kadar kızan kim, onu soruyorum. Ticaret, değil mi? Ticaret Bakanlığı’ndan biri taşaklarını yakalamış senin.”</p>

  <p class="normal1">Praça bir anlığına sessiz kaldı. “Kim, bilmiyorum. Sen de bilmesen daha iyi. Bilmediğinle mücadele edemezsin.” Masasından bir kart uzattı. “Bunu bugün kapımın altından attılar.” Gözlerini Caydi’ninkilere dikmişti. “Burada… Binanın içinde, anlıyor musun? Her yerimize sızmışlar!”</p>

  <p class="normal1">Caydi kartı çevirip baktı.</p>

  <p class="ortayazi">* * *</p>

  <p class="normal1">İyi çocuklardı Nivat ile Surat. Biri dört, diğeri altı yaşında iki küçük adam… Şimdiden dövüşçüydüler. Nivat bir defasında eve burnu kanlı, gözleri ışıldayarak gelmiş ve Caydi’ye onuruyla dövüştüğünü ve onuruyla dayak yediğini ama çalışarak bir dahaki sefere aynı çakalı alt edeceğini söylemişti.</p>

  <p class="normal1">Çaya çok üzülüyordu bu duruma. Caydi’yi çocukların kafalarını olmayacak şeylerle doldurmakla suçluyordu. Surat, Nivat’ın peşinden gidiyor, teşvik ediyor, yenilmeyeceğini söylüyordu. Kaplansın, en iyiden de iyisin, Krung Thep’in en büyüğü olacak, hepimizi onurlandıracaksın, diyordu. Kendisini Nivat’ın çalıştırıcısı ilan etmişti ve daha sert vurmasını söylüyordu. Nivat’sa dayak yemekten hiç çekinmiyordu. Hiçbir şeyden korkusu yoktu. Dört yaşındaydı.</p>

  <p class="normal1">Caydi’nin yüreği böyle anlarda burkuluyordu. <span class="ideitalik">Muay tay</span> ringinde sadece bir defa korkmuştu. Ama işi başındayken çoğu zaman korkardı. Korku Caydi’nin bir parçasıydı. Korku, Bakanlığın da bir parçasıydı. Korkudan başka ne sınırları kapattırabilir, kasabaları yaktırabilir, elli bin tavuğu boğazlatıp gömdürdükten sonra üstlerini külle kaplatabilirdi? Tonburi virüsü salgını çıktığında adamlarıyla, hiçbir koruyucu vasıf taşımayan pirinç kâğıdından maskeler takıp korkuları tepelerinde <span class="ideitalik">fiiler</span> misali dolanırken kuş leşlerini gömmüşlerdi. Virüs sahiden o kadar sürede o kadar yayılmış mıydı? Daha fazla yayılır mıydı? Hızlanacak mıydı yayılışı? Sonlarını getiren bu virüs mü olacaktı? Adamlarıyla birlikte kırk gün karantinada ölümü beklemişti ve yanlarındaki tek eşlikçi korkuydu. Karşılaştığı her tehditle baş edemeyecek bir bakanlıkta çalışıyordu. Sürekli korkuyordu.</p>

  <p class="normal1">Korktuğu mücadele etmek değildi. Ölmek de değildi. Korktuğu beklemek, kesin bilememekti ve yüreğini burkan, Nivat’ın kendisini bekleyen dehşetler ve tüm bu dehşetlerin etraflarını sardığı hakkında en ufak fikrinin bulunmamasıydı. Dövüşerek bir yere kadar kazanılırdı. Caydi, eylem adamıydı. Ringde dövüşmüştü. Beyaz Tapınak’ta bizzat Acan Nopadon’un kutsadığı şanslı Süb muskasını takıp işine bakmıştı. Yanında sadece siyah copunu taşırdı ve zamanında Kaçanaburi’deki <span class="ideitalik">nam</span> isyanlarını tek başına kalabalığın üzerine yürüyerek bastırmıştı.</p>

  <p class="normal1">Tüm bunlara rağmen önem taşıyan yegâne mücadeleler, annesiyle babası sibiskoza yakalanıp öksürerek akciğer parçaları tükürdüğünde, hem kendi kız kardeşi hem Çaya’nın kız kardeşinin ellerinde, bakanlık Çinlilerden genetik haritayı çalıp kısmi iyileşme sağlayan ilacı geliştirmeden önce <span class="ideitalik">fa’gan</span> siğilleri çıktığında giriştikleriydi. Her gün Buda’ya dua etmiş ve kız kardeşlerinin bir dahaki hayatlarında parmaklarını birer dal parçasına dönüştürüp eklemlerini yiyen bu hastalığa yakalanmayacak bir kader edinebilmelerini umut etmişlerdi. Dua etmiş ve beklemişlerdi.</p>

  <p class="normal1">Nivat’ın korku bilmemesi ve Surat’ın kardeşini korku tanımayacak şekilde yetiştirmesi burkuyordu yüreğini. Araya girememesi burkuyordu yüreğini ve kendine bela okuyordu. Neden yıkmalıydı çocuksu yenilmezlik düşlerini? Neden kendine düşsündü bu rol?</p>

  <p class="normal1">Caydi bunları yapacağına çocuklarının üstüne atlamalarına izin veriyor ve “Kaplanın oğulları sizi! Ne kuvvet bu! Bu ne ateş!” diye kükrüyordu. Çocuklar buna bayılıyor, gülüyor, tekrar babalarının üstüne atlıyordu. Kazanmalarına izin veriyordu Caydi. Çocuklara ringden beri öğrendiği numaraları, en büyük şampiyonların bile öğreneceği şeylerin bulunduğu sokaklardaki dövüşçülerin numaralarını gösteriyordu. Çocuklarına nasıl dövüşüleceğini öğretiyordu çünkü tek bildiği dövüşmekti. Diğeriyse —beklemek meselesi—çocuklarını hazırlayabileceği bir şey değildi zaten.</p>

  <p class="normal1">Praça’nın uzattığı kartı çevirip üzerindeki fotoğrafa baktığı anda, yüreği üzerine kocaman bir taş parçası oturmuş gibi ağırlaştığı anda, bağrının ortasında her şeyi yutup içini bomboş bırakan bir kuyunun meydana geldiğini hissettiği anda bunları düşündü Caydi.</p>

  <p class="normal1">Çaya.</p>

  <p class="normal1">Bir duvarın dibine kıvrılmış. Gözleri bağlı. Elleri arkasından bağlı. Bacakları bağlı… Duvarda, herhalde kandan, kopkoyu harflerle “Çevre Bakanlığı’na Saygılarla” yazıyordu. Çaya’nın çenesinde bir morluk göze çarpıyordu. Üzerinde sabah kahvaltısını yedirdikten sonra gülücüklerle işe uğurlarken giydiği mavi <span class="ideitalik">fa sin</span> vardı.</p>

  <p class="normal1">Bomboş baktı fotoğrafa.</p>

  <p class="normal1">Oğulları savaşçıydı. Ama bu tür savaşı bilmiyorlardı. Böyle bir şeyle nasıl kapışabileceğini kendisi de bilmiyordu. Yüzü görünmeyen bir düşman uzanıp gırtlağına yapışıyor, şeytani pençesiyle çenesine dokunuyor ve yüzünü dahi göstermeden, rakibin benim diyerek karşısına dahi çıkmadan <span class="ideitalik">canını yakabilirim</span> diye fısıldıyordu.</p>

  <p class="normal1">Sesi çıkmak bilmedi bir an. Sonunda yutkunarak, “Hayatta mı?” diyebildi.</p>

  <p class="normal1">İç çekti general. “Bilmiyoruz.”</p>

  <p class="normal1">“Kim yaptı bunu?”</p>

  <p class="normal1">“Bilmiyorum.”</p>

  <p class="normal1">“Bilmelisin!”</p>

  <p class="normal1">“Bilseydik çoktan kurtarmıştık!” Praça öfkeyle yüzünü ovuşturdu, Caydi’ye baktı. “Hakkında onca yerden onca fazla şikâyet geldi ki kimin yaptığını kestiremiyoruz! Herkes olabilir…”</p>

  <p class="normal1">Dehşet Caydi’yi ele geçirdi. “Çocuklarım?” diyerek ayağa fırladı. “Derhal—”</p>

  <p class="normal1">“Otur yerine!” Praça masasından fırlayıp Caydi’yi tuttu. “Okula adam yolladık. Seninkileri… Sırf sana sadık, tek güvenebileceğimiz adamları yolladık. Çocuklar iyi; bakanlığa getiriliyorlar. Şimdi sakinleşip durumunu değerlendirmelisin. Patırtı çıkarmayalım; kimsenin acele karar almasını istemeyiz. Çaya’nın sağ salim dönmesini isteriz, değil mi? Ortalığı velveleye verirsek birilerinin itibarına halel gelebilir ki o zaman karını parçalayıp yollarlar.”</p>

  <p class="normal1">Caydi, masada yatan fotoğrafa baktı. Odayı adımlamaya koyuldu. “Ticaret’in işi olmalı.” Önceki geceyi, rampalarda uzaktan bakan adamı hatırladı. Rahattı, küçümser bir tavrı vardı adamın. Çiğnediği tembul yapraklarını kan misali tükürüp karanlığa karışmıştı. “Ticaret’ti…”</p>

  <p class="normal1">“<span class="ideitalik">Faranglar</span> veya Tezek Beyi de olabilir; maçlarında şikeye yanaşmadığından beri düşman sana. Başka bir mafya babası, kaçakçılığını kösteklediğin için para kaybetmiş biri de olabilir.”</p>

  <p class="normal1">“Onlar bu denli aşağı vurmaz… Ticaret’in işi bu. O adam—”</p>

  <p class="normal1">“Yeter!” Masasına vurdu general. “Herkes belden aşağı vurur. Bir sürü düşman edindin kendine. Sarayda senden yakınan bir <span class="ideitalik">çaopraya</span> bile tanıyorum ben. Herkes olabilir.”</p>

  <p class="normal1">“Kabahat bende mi yani?”</p>

  <p class="normal1">Praça iç çekti. “Bu saatten sonra kimseyi suçlamanın âlemi yok. Olan oldu. Bir sürü düşman edindin. Ben de izin verdim…” Oturdu, başını elleri arasına aldı. “Resmi özür dilemen gerek… Yatıştıracak bir şeyler…”</p>

  <p class="normal1">“Dilemem.”</p>

  <p class="normal1">“Dilemem mi?” Praça acı bir kahkaha attı. “Salakça gururu bırak artık.” Çaya’nın fotoğrafını aldı. “Sonraki hamleleri ne olacak sanıyorsun? Son Yayılım’dan bu yana böyle alçaklık görmemiştik… Her ne pahasına olursa olsun para, neye patlarsa patlasın refah diyor adamlar!” Kaşlarını çattı. “Bu seferliğine belki Çaya’yı kurtarabiliriz. İnat edersen ne olur peki?” Kafasını salladı. “Kesin boğazlarlar karını. Hepsi hayvan bunların… Demirleme rampalarında yaptıkların için resmen özür dileyeceksin ve rütben düşürülecek. Muhtemelen güneye, sarı kartlılarla uğraşmaya yollanacaksın.” İç geçirerek bir daha fotoğrafa baktı. “Çok, çok şanslıysak ve çok ama çok dikkatli davranırsak Çaya’yı belki geri alabiliriz… Bana hiç öyle bakma, Caydi. Hâlâ <span class="ideitalik">muay tay</span> yapsaydın varımı yoğumu üstüne oynardım. Ama bu dövüş, başka türde bir dövüş.” General Praça öne eğildi, neredeyse yalvarır bir sesle, “Lütfen,” dedi. “Söylediğimi yap. Eğil bu rüzgârın karşısında…”</p>
</body>
</html>
