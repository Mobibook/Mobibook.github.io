<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_34"><span class="idebold">otuz dört</span></h1>

  <p class="normal1">“Keser misin dolanmayı artık? Otur işte.”</p>

  <p class="normal1">Hok Seng durdu ve Gülen Çan’a ters bir bakış attı. “Kalori paranı ben veriyorum, sen değil.”</p>

  <p class="normal1">Gülen Çan omuz silkerek iskambillerine döndü. Birkaç gündür aynı odaya tıkılmışlardı. Pak Eng ve Peter Kuok ile Gülen Çan birlikte kalınabilecek, uygun tiplerdi. Ama en uygunları bile…</p>

  <p class="normal1">Hok Seng dudak büktü. Fark etmezdi. Fırtına yaklaşıyordu. Kan ve yıkım ufukta belirmişti. Olay’dan önce, oğullarının kafaları kesilmeden ve kızlarına bayıltana kadar tecavüz edilmeden önce içine dolan hissin aynısıydı bu. Fırtınanın ortasında, gerçeği bilip bilmezden gelerek oturmuş ve herkese Cakarta’da yaşananların buradaki iyi Çinlilere yapılmasına izin verilmeyeceğini söylemişti. Sonuçta hep ülkelerine sadık kalmamışlar mıydı? Ülkelerine katkıda bulunmamışlar mıydı? Hükümetin her kademesinde Yeşil Bandanalıların ufak bir siyasi isyancı grubundan öte sayılamayacağını söyleyip teminat veren dostları yok muydu?</p>

  <p class="normal1">Fırtına her yandan gelmiş ve Hok Seng görmeyi, kabullenmeyi reddetmişti… Ama bu sefer hazırlıklıydı. Yaşanacakların gerginliği havadan bile seziliyordu. Beyaz Gömlekler sanayi bölgesini kapadıkları andan itibaren belliydi her şey. Ve fırtına kopmak üzereydi. Ve bu sefer, bu sefer hazırlıklıydı Hok Seng. Gülümseyerek para, değerli taş ve yiyecekle doldurduğu ufak ranzasına baktı.</p>

  <p class="normal1">“Radyoda yeni bir şeyler var mı?”</p>

  <p class="normal1">Diğer üçü birbirlerine baktılar. Gülen Çan, Pak Eng’e, “Kurma sırası sende,” dedi.</p>

  <p class="normal1">Pak Eng kaş çatarak kalktı, radyonun yanına gitti. Pahalı bir aletti ve Hok Seng satın aldığına pişmandı. Gecekondu mahallesinde daha pek çok radyo vardı ya, çevrelerinde dolanmak her daim dikkat çekeceğinden parasına kıyıp bunu aldırmıştı. Söylenceden ötesini duyacağından kuşkuluydu ama haber kaynaklarından uzak kalamazdı.</p>

  <p class="normal1">Pak Eng radyonun yanına çömelip kurmaya koyuldu. Radyo çatırdayarak çalışmaya başladı; sesi tepede dönen krank pervanesinin uğultusunda anca duyulacak kadardı.</p>

  <p class="normal1">“Doğru dürüst bir çark sistemine bağlansa çok daha verimli çalışırdı bu.”</p>

  <p class="normal1">Kulak asmadılar; hepsi birden dikkatlerini radyonun küçük hoparlörüne vermişti.</p>

  <p class="normal1">Müzik.</p>

  <p class="normal1">Hok Seng radyoya eğildi, dikkatle dinledi. Kanalı değiştirdi. Pak Eng terlemeye başlamıştı. Otuz saniye daha kurduktan sonra durdu, “İşte. Bir süre idare eder artık,” dedi.</p>

  <p class="normal1">Hok Seng düğmeyi yavaşça çevirerek kanalları taramaya koyuldu. İstasyonlarda müzikten başka hiçbir şey yoktu.</p>

  <p class="normal1">“Saat kaç?” dedi Gülen Çan.</p>

  <p class="normal1">Hok Seng omuz silkerek, “Dört civarıdır herhalde,” dedi.</p>

  <p class="normal1">“<span class="ideitalik">Muay Tay</span> yayını olmalıydı. Şimdiye açılış töreni çoktan başlamalıydı…”</p>

  <p class="normal1">Tekrar birbirlerine baktılar. Hok Seng kanal taramaya devam etti. Müzik… Sadece müzik yayını vardı. Derken bir ses duyuldu. Tüm istasyonlardan aynı anda konuşan bir ses. Kulak kesildiler.</p>

  <p class="normal1">“Akkarat galiba,” dedi Hok Seng. Biraz daha yaklaştı. “Somdet Çaopraya ölmüş… Akkarat Beyaz Gömlekleri suçluyor…” Kafasını kaldırıp diğerlerine baktı. “Başlıyor.”</p>

  <p class="normal1">Diğerleri Hok Seng’e saygıyla baktılar. “Haklı çıktın.”</p>

  <p class="normal1">Yaşlı Çinli sabırsızca kafa salladı. “Öğreniyorum.”</p>

  <p class="normal1">Fırtına patlamak üzereydi. Savaşı megodontlar yürütmek durumundaydı. Kaderleri buydu. Son darbedeki güç paylaşımı devam edemezdi. Canavarlar kapışmalı ve nihai egemenliği içlerinden biri kurmalıydı. Hok Seng yaklaşan muazzam çalkantıdan sağ çıkabilmek için atalarına dua etti.</p>

  <p class="normal1">Gülen Çan ayağa kalktı. “Koruma paramızı hak etmek zorunda kalacağız anlaşılan.”</p>

  <p class="normal1">Hok Seng ciddi bir sesle, “Hazırlıksız yakalananlara pek hoş şeyler olmayacak.”</p>

  <p class="normal1">Pak Eng silahını kurdu. “Penang’ı hatırlattı bana bu.”</p>

  <p class="normal1">“Bu defa öyle olmayacak,” dedi Hok Seng. “Bu defa hazırlıklıyız. Gelin. Daha başka ne yapabiliriz bakmanın—”</p>

  <p class="normal1">Kapı gümbürtüyle vurulunca hepsi birden kaskatı kesildi.</p>

  <p class="normal1">“Hok Seng! Hok Seng!” Histerik bir ses, yumruklanan kapı…</p>

  <p class="normal1">“Lao Gu!” Hok Seng kapıyı yana çekerek açtı, Lao Gu içeri daldı.</p>

  <p class="normal1">“Bay Lake’i götürdüler… Yabancı iblisi ve arkadaşını…”</p>

  <p class="normal1">“Beyaz Gömlekler mi?”</p>

  <p class="normal1">“Hayır… Ticaret Bakanlığı… Akkarat’ın işi bizzat yürüttüğünü gördüm.”</p>

  <p class="normal1">Kaşları çatıldı Hok Seng’in. “Hiçbir anlamı yok bunun…”</p>

  <p class="normal1">Lao Gu el ilanını uzattı. “Kurma kız… Dairesine getirip durduğu kız. Somdet Çaopraya’yı öldürmüş.”</p>

  <p class="normal1">Hok Seng ilanı okudu, kafa salladı. “Emin misin? Bizim yabancı iblis bir suikastçıyla mı çalışıyormuş?”</p>

  <p class="normal1">“Sadece bu fısıltı gazetesinde yazılanları biliyorum ama bu bizim hiçi-kiçi. Tarifler ona uyuyor. Ploençit’ten defalarca getirdi evine. Hatta kalmaya da getirdi kaç defa.”</p>

  <p class="normal1">“Sorun mu bu?” dedi Gülen Çan.</p>

  <p class="normal1">“Hayır.” Hok Seng gülümsemesini tutamadı. Gitti, şiltesinin altından bir halkaya dizilmiş anahtarlar çıkardı. “Ama bir fırsat… Beklediğimden daha iyi…” Diğerlerine döndü. “Burada saklanmamız gerekmeyecek.”</p>

  <p class="normal1">“Öyle mi?”</p>

  <p class="normal1">Sırıttı ihtiyar Çinli. “Kentten ayrılmadan önce uğramamız gereken son bir yer var. Alınacak son bir şey… Eski ofisimden. Silahlarınızı alın şimdi.”</p>

  <p class="normal1">Gülen Çan başka bir şey sormadan tabancasını kılıfına koydu ve omzuna palasını astı. Diğerleri de aynı şekilde kuşandılar. Kulübeden çıktılar, Hok Seng kapıyı kapadı, elinde şangırdayan anahtarlarla adamlarının peşine takıldı. Çok, çok uzun zamandan beri ilk defa gülüyordu kader yüzüne. Şimdi tek gereken azıcık daha zaman ve azıcık daha şanstı.</p>

  <p class="normal1">Sokağın ucunda toplanmış kalabalık Beyaz Gömlekler ve öldürülen naiple ilgili bağırıp çağırıyordu. Sesler kızgındı. Ayaklanmaya hazırdı herkes. Fırtına kopmak üzereydi. Savaş araçları dizilmeye başlamıştı alana… Küçük bir kız koşarak geldi, hepsinin eline birer fısıltı gazetesi tutuşturup yine koşarak uzaklaştı. Siyasi taraflar iş başındaydı. Çok geçmeden gecekondu mahallesinin ‘babası’ devreye girecek, şiddet başlayacaktı.</p>

  <p class="normal1">Daracık ara yollardan geçerek sokağa eriştiler. Yaprak kımıldamıyordu. Çekçekçiler bile yoktu ortalıkta. Bir grup dükkâncı bir krank radyosunun başına toplanmıştı. Hok Seng adamlarına beklemelerini işaret ederek yanlarına gitti. “Haberler nasıl?”</p>

  <p class="normal1">Gruptan bir kadın dönüp baktı. “Ulusal radyo Koruyucunun—”</p>

  <p class="normal1">“Biliyorum onu. Başka ne var?”</p>

  <p class="normal1">“Bakan Akkarat, General Praça’yı alenen suçluyor.”</p>

  <p class="normal1">Beklediğinden de hızlı gelişiyordu olaylar. Döndü, adamlarına, “Haydi,” dedi, “acele etmezsek çok geç kalacağız.”</p>

  <p class="normal1">Tam o sırada köşeden kocaman bir kamyon çıktı. İnanılmaz gürültülüydü. Arkasından fışkıran egzoz dumanları yasadışı tezek ateşlerini hatırlatan cinstendi. Hok Seng ile adamları öksürüğe boğularak gerisingeri dar ara sokağa sindiler. Gülen Çan kafasını uzatıp kamyonu izledi. “Kömür dizeli,” dedi hayretle. “Orduya ait.”</p>

  <p class="normal1">12 Aralık darbesine hâlâ sadık Kuzeybatılı generaller dostları General Praça’nın yardımına koşup Ulusal Radyo İstasyonu’nu geri almaya mı gelmişlerdi acaba? Ya da belki Akkarat’ın müttefikleriydi bunlar; demirleme rampalarıyla rıhtımları almaya gidiyorlardı. Yaklaşan kargaşadan avantaj elde etmek için harekete geçen fırsatçılar da olabilirlerdi. Hok Seng kamyonun köşeyi dönüşünü seyretti. Kim olurlarsa olsunlar mutlaka yıkım habercileriydiler, orası kesindi.</p>

  <p class="normal1">Anılar doluştu zihnine. Sokaklardan akan kan nehirleri… Yanan yeşil bambuların kokuları… Eliyle yay tabancası ve palasını yokladı. Kent belki kaplanlarla dolu bir ormandı ama bu sefer Hok Seng Malezya’dan kaçan savunmasız bir ceylan değildi. Öğrenmişti sonunda: kargaşaya hazırlanmak mümkündü.</p>

  <p class="normal1">Adamlarına döndü. “Haydi. Zamanımız geldi.”</p>
</body>
</html>
