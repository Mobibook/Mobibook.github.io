<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_37"><span class="idebold">otuz yedi</span></h1>

  <p class="normal1">Mişimoto Şirketi’nin ana binaları suyun öte yakasında, Tonburi’deydi. Kayık kanalda ilerliyordu. Kanya, eli yekede, yaklaşan binaları dikkatle seyrediyordu. Burada, Bangkok kent sınırlarının ötesinde bile fısıltı gazeteleri Praça ve kurma katilden bahsediyordu.</p>

  <p class="normal1">“Yalnız gelmen iyi fikir miydi sence?” dedi Caydi.</p>

  <p class="normal1">“Sen varsın ya. Daha iyisini mi bulacaktım yanıma?”</p>

  <p class="normal1">“Bu haldeyken pek <span class="ideitalik">muay tay</span> yapamam ama.”</p>

  <p class="normal1">“Tüh.”</p>

  <p class="normal1">Şirketin kapıları ve ikindi güneşinde kopkoyu sarı jet-yüzücüleri dalgalar üzerinde yükseliyordu. Bir satıcı kürek çekerek yanaştı. Kanya acıkmıştı ama zaman kaybetmeye niyeti yoktu. Güneş çoktan alçalmaya başlamıştı. Kayık yüzer rıhtıma yanaştı, Kanya doğruldu, ipi babaya geçirdi.</p>

  <p class="normal1">“İçeri girmene izin vereceklerini hiç sanmıyorum,” diyen Caydi’ye kulak asmadı. Kanal boyunca yanında kalması şaşırtıcıydı. <span class="ideitalik">Fii</span>si şimdiye kadar hep kısa süre yanında kalıp ardından başka yerlere, başka insanlara gitmişti. Belki çocuklarını ziyaret etmeye… Çaya’nın annesinden özür dilemeye… Ama bu sefer yanından ayrılmıyordu.</p>

  <p class="normal1">“Beyaz üniformadan da etkilenmeyeceklerdir,” dedi Caydi. “Ticaret bakanlığı ve adli polis üzerinde fazlasıyla etkililer nasılsa.”</p>

  <p class="normal1">Kanya yanıt vermedi ya, Caydi haklıydı: ana kapıda Tonburi karakolunun polisleri nöbet tutuyordu. Deniz ve denize açılan kanal hafif dalgalarla çırpınıyordu. İleri görüşlüydü Japonlar; yapılarını neredeyse yirmi metre kalınlığa ulaştığı söylenen bambu sallar üzerine kurmuş, gelgitlere ve Çao Fraya nehrinin taşkınlarına karşı tamamen korunaklı bir tesis yaratmışlardı.</p>

  <p class="normal1">“Bay Yaşimoto ile görüşmek istiyorum.”</p>

  <p class="normal1">“Şu anda müsait değil kendileri.”</p>

  <p class="normal1">“Havaalanındaki talihsiz baskınlarda zarar gören mallarıyla ilgili. Tazminat için kırtasiye işlemleri…”</p>

  <p class="normal1">Muhafız güvensizce gülümsedi, içeri gitti.</p>

  <p class="normal1">Caydi sırıtıyordu. “Akıllıca.”</p>

  <p class="normal1">“En azından bir işe yarıyorsun.”</p>

  <p class="normal1">“Ölüyken bile.”</p>

  <p class="normal1">Birkaç dakika sonra koridordaydılar. Yürüyüşleri uzun sürmedi. Üretime dair her türlü kanıt yüksek duvarlarla gözden saklanmıştı. Megodont Sendikası sürekli güç kaynağı olmadan hiçbir işin halledilemeyeceğini öne sürüyordu ama Japonlar ne kendi megodontlarını getiriyor ne de sendikanınkileri tutuyordu. Yasadışı teknoloji diye bağırıyordu sanki bina. Bununla birlikte Japonlar bugüne dek Krallığa muazzam teknolojik yardım sağlamışlardı. Tayland’ın tohum stokları atılımlarına ellerindeki en iyi deniz taşımacılığı teknolojileriyle destek vermişlerdi. Haliyle herkes gemi gövdelerinin nasıl yapıldığına ve üretim çalışmalarının tümden yasal olup olmadığına dair fazla soru sormamaya özen gösteriyordu.</p>

  <p class="normal1">Bir kapı açıldı, hoş bir kız eğilerek selam verdi. Kanya az daha yay tabancasına sarılacaktı: karşısındaki yaratık bir kurma kızdı. Ancak kız Kanya’nın tepkisini fark etmemiş göründü. Kesik hareketleriyle içeri buyur etti. Girdiği oda tatami paletleri<sup class="calibre3"><a class="footnote-link" href="../Text/kurmakiz_split_100.html#footnote-506782-1" id="footnote-506782-1-backlink">[1]</a></sup> ve sumi-e resimleriyle<sup class="calibre3"><a class="footnote-link" href="../Text/kurmakiz_split_101.html#footnote-506782-2" id="footnote-506782-2-backlink">[2]</a></sup> döşenmişti. Bir adam, tahminen Bay Yaşimoto, resim yapıyordu. Kurma kız Kanya’ya bir koltuk gösterdi.</p>

  <p class="normal1">Caydi duvarlardaki resimlere hayranlıkla bakıyordu. “Hepsini kendi yapmış, malum.”</p>

  <p class="normal1">“Sen nereden biliyorsun?”</p>

  <p class="normal1">“Fabrikalarında sahiden on-kollulardan çalıştırıyorlar mı diye bakmaya gelmiştim. Öldükten hemen sonra.”</p>

  <p class="normal1">“Çalıştırıyorlar mıymış?”</p>

  <p class="normal1">“Git, kendin bak.”</p>

  <p class="normal1">Bay Yaşimoto fırçasını mürekkebe batırdı ve müthiş zariflikte bir darbeyle resmini tamamladı. Kalktı, eğilerek Kanya’yı selamladı. Japonca konuşmaya başladı. Kurma kızın sesi, saniye ardından geldi. Çeviri yapıyordu kız.</p>

  <p class="normal1">“Ziyaretinizden şeref duydum.”</p>

  <p class="normal1">Adam susunca kurma kız da sustu. Kanya kızın hoş olduğunu düşündü. Tuhaf, porselensi bir hoşluk… Kısa kesim ceketinin açık yakasından boynu görünüyor, açık renkli eteği kalçalarını sımsıkı sarıyordu. Bu derece sapkın olmasa, güzel sayılırdı.</p>

  <p class="normal1">“Neden geldiğimi biliyor musunuz?”</p>

  <p class="normal1">Adam başıyla evetledi. “Talihsiz bir olaya dair söylentiler duyduk. Ayrıca fısıltı gazetelerinizde ülkemizin adının geçtiğini gördük.” Manalı bir bakış attı Kanya’ya. “Aleyhimize birçok ses çıkmış. Son derece haksız ve doğruluktan uzak suçlamalar.”</p>

  <p class="normal1">Kanya da başıyla evetledi. “Bazı sorularımız—”</p>

  <p class="normal1">“Sizin temin ederim, Tayland’ın dostuyuz biz. Çok uzun süre önceki büyük savaşta işbirliği yapmamızdan bugüne, daima Tayland’a dost baktık biz.”</p>

  <p class="normal1">“Benim öğrenmek istediğim—”</p>

  <p class="normal1">Yaşimoto bir daha sözünü kesti: “Çay?”</p>

  <p class="normal1">Kanya kibarlığı elden bırakmamaya çabaladı. “Çok naziksiniz.”</p>

  <p class="normal1">Yaşimoto kurma kıza bir işaret yaptı, beriki kalkarak odadan çıktı. Kanya farkına bile varmadan rahatladığını gördü. Kızda rahatsız edici bir yan vardı. Ama gidişiyle sessizlik büyüdü, odayı kapladı. Çeviri için kurma kızı beklemek zorundaydılar. Kanya saniyelerin geçtiğini, dakikaları kaybettiğini düşündü. Zaman geçiyor, fırtına bulutları toplanıyordu ve Kanya oturmuş, çayın gelmesini bekliyordu.</p>

  <p class="normal1">Kurma kız döndü, alçak sehpanın yanına diz çökerek oturdu. Kanya kızın törensel zarafetle çayları koyuşunu konuşarak bölmemeye zorladı kendini. Kız çayları koyarken Kanya Japonların neden mühendislik ürünü hizmetçileri istediklerine dair bir şeyler anlar gibi oldu. Kız kusursuzdu; bir saat gibi eksiksiz ve hassas işliyordu.</p>

  <p class="normal1">Kurma kız ise Kanya’nın inceleyici bakışlarına karşılık vermemeye, Beyaz Gömlek oluşuna dair herhangi bir şey, başka bir yer ve zamanda karşılaşsalar Kanya’nın kendisini memnuniyetle öldürüp gübre tesislerine atacağına dair herhangi bir şey söylememeye dikkat ediyordu. Tümüyle görmezden geliyordu Çevre Bakanlığı üniformasını. Olanca zarafetiyle.</p>

  <p class="normal1">Yaşimoto, Kanya’nın çayını yudumlamasını bekledikten sonra kendi çayını yudumladı, fincanını belirgin bir resmilikle sehpaya bıraktı. “Ülkelerimiz her daim dost kalmıştır,” dedi. “İmparatorumuzun büyük bilge Kral Bumibol’a<sup class="calibre3"><a class="footnote-link" href="../Text/kurmakiz_split_102.html#footnote-506782-3" id="footnote-506782-3-backlink">[3]</a></sup> yolladığı armağanlardan beri. Daima omuzdaşlık etmişizdir. Size yardım etmeyi umut ediyorum ancak öncelikle ülkenize dostluğumuzun altını çizmek istiyorum.”</p>

  <p class="normal1">“Kurmalardan bahsedin bana,” dedi Kanya.</p>

  <p class="normal1">“Nedir bilmek istediğiniz?” Yanında, dizleri üstünde oturan kızı işaret etti. “Buradakini kendiniz de görüyorsunuz.”</p>

  <p class="normal1">Kanya yüzünü ifadesiz tutmaya uğraşıyordu. Zordu. Yanında oturan yaratık, güzeldi. Cildi hoş, hareketleri zarifti. Ve Kanya’nın her yanını karıncalandırıyordu. “Neden kurmalarınız var?”</p>

  <p class="normal1">“Yaşlı bir ulusuz biz; genç sayımız düşük. Hiroko gibi iyi kızlar boşluk dolduruyorlar. Taylandlılar gibi değiliz; kalorimiz var ama emeği sağlayacak kimsemiz yok. Kişisel yardımcılar lazım bize.” Omuz silkti. “İşçiler…”</p>

  <p class="normal1">Kanya tiksintisini göstermemeye dikkat ederek, “Evet,” dedi. “Siz Japonlar çok farklısınız. Ve ülkeniz dışında kimseye böyle bir—”</p>

  <p class="normal1">“Suçta,” dedi Caydi.</p>

  <p class="normal1">“—şeyde müsamaha göstermedik. Hiç kimseye bu tür yaratıkları getirme izni verilmedi. Başka hiçbir ülkeye… Hiçbir fabrikaya.”</p>

  <p class="normal1">“Tanınan ayrıcalığın bilincindeyiz.”</p>

  <p class="normal1">“Ve bu ayrıcalığı askeri bir kurma getirerek ihlal edebiliyorsunuz—”</p>

  <p class="normal1">Hiroko efendisinin hiddetli yanıtını Kanya cümlesini bitiremeden aktardı: “Hayır! İmkânsız! O teknolojiyle hiçbir bağlantımız yok bizim. Kesinlikle!”</p>

  <p class="normal1">Yaşimoto’nun kıpkırmızı kesilmesi Kanya’yı şaşırttı. Bilmeden nasıl bir kültürel hakarette bulunmuştu acaba? Kurma kız sesine ve yüzüne hiçbir ifade eklemeden çevirmeyi sürdürüyordu: “Biz, Hiroko gibi Yeni Japonlarla çalışırız. Sadıktır, düşüncelidir ve beceriklidir. Aynı zamanda gerekli bir araçtır. Bir samuraya kılıç ne kadar gerekliyse, o ölçüde gereklidir.”</p>

  <p class="normal1">“Kılıç lafı etmeniz tuhaf.”</p>

  <p class="normal1">“Hiroko askeri bir yaratık değildir. O tür teknolojiye sahip değiliz biz.”</p>

  <p class="normal1">Kanya elini cebine attı, kurma kızın resmini çıkarıp sehpaya vurdu. “Ama sizinkilerden biri, sizin tarafınızdan getirilmiş, sizin çalışanlarınıza kayıtlı biri Somdet Çaopraya’yı ve yedi kişiyi daha katledip <span class="ideitalik">fii</span> misali ortadan kayboldu, havaya karıştı! Sizse karşıma geçmiş bu ülkede bir askeri kurmanın bulunamayacağını söylüyorsunuz!” Cümlesini haykırarak bitirmişti; kurma kız da çeviride aynısını yaptı.</p>

  <p class="normal1">Yaşimoto’nun yüzü donuklaşmıştı. Resmi alıp inceledi. “Kayıtlarımıza bakmamız gerekecek.”</p>

  <p class="normal1">Başıyla işaret edince Hiroko resmi alıp odadan çıktı. Kanya, Yaşimoto’nun yüzünde gerginlik veya endişe izi aradı ama bulamadı. Rahatsızlığı görüyordu ama korku söz konusu değildi. Adamla doğrudan konuşamadığına pişmandı. Japonca sözleri dinlerken çeviride hangi sürprizlerin yittiğini, Hiroko’nun adamı şoka nasıl hazırladığını merak etmişti.</p>

  <p class="normal1">Beklediler. Yaşimoto sessizce çay ikram etti, Kanya reddedince kendisi de fincanında kalanı içmedi. Gerilim öyle yoğunlaşmıştı ki Kanya bir an adamın ayağa fırlayıp arkasındaki duvarda asılı antika kılıcı kaparak kafasını uçuruvereceğini düşündü.</p>

  <p class="normal1">Hiroko birkaç dakika sonra geri geldi. Eğilerek resmi Kanya’ya uzattı, ardından Yaşimoto’ya bir şeyler söyledi. İkisi de hiçbir duygu vurmuyorlardı dışarı. Hiroko tekrar sehpanın yanına oturdu. Yaşimoto resmi işaret ederek, “Emin misiniz o olduğundan?” diye sordu.</p>

  <p class="normal1">“Kesinlikle.”</p>

  <p class="normal1">“Kentteki hareketlenmeyi açıklıyor bu suikast. Teknelerde yaşayanların fabrikanın etrafına toplanmaya başladıklarını öğrendim. Polis dağıtmış gerçi ama ellerinde meşalelerle gelmişler.”</p>

  <p class="normal1">Kanya yükselen histeriden duyduğu rahatsızlığı geri itti. Haddinden hızlı gelişiyordu her şey. Akkarat ile Praça’nın itibar kaybetmeden geri çekilemeyecekleri noktaya gelindiğinde her şey yitirilecekti. “İnsanlar öfkeli,” demekle yetindi.</p>

  <p class="normal1">“Yanlış bir öfke… Bu kız askeri kurma değil.” Kanya tam itiraz edecekken Yaşimoto’nun sert bakışlarıyla karşılaştı, vazgeçti. “Mişimoto’nun askeri kurmalara dair <span class="ideitalik">hiçbir</span> bilgisi yoktur. Kesinlikle. Bu tür yaratıklar çok sıkı kontrol altında tutulurlar. Sadece savunma bakanlığımız tarafından kullanılırlar. Ben bunlardan birine asla sahip olamam mesela.” Gözlerini Kanya’nınkilere dikmişti. “Asla.”</p>

  <p class="normal1">“Gene de—”</p>

  <p class="normal1">“Tarif ettiğiniz kurmayı bulduk,” dedi Yaşimoto. “Görevini tamamlamış…” Hiroko’nun sesi, efendisi konuşmasını sürdürürken kesiliverdi. Ardından toparlandı ve Yaşimoto’ya ürkek bir bakış attı. İhtiyar Japon kızın duruşunu bozmasına kızgın bakışlarla karşılık verdi. Bir şeyler söyledi, Hiroko, “<span class="ideitalik">Hai</span>,” dedi.</p>

  <p class="normal1">Durakladılar. Yaşimoto başıyla onay verdi, Hiroko toparlandı ve çeviriyi tamamladı: “Kurallarımız gereği, ülkeye geri götürülmeyip imha edilmiş.” Kapkara gözlerinde az evvel hâkim olamadığı duygusallıktan eser kalmamıştı.</p>

  <p class="normal1">Kanya önce kıza, ardından yaşlı adama baktı. İki yabancı. “Ama ölmemiş anlaşılan,” dedi.</p>

  <p class="normal1">“O dönemde yönetici ben değildim,” dedi Yaşimoto. “Sadece kayıtlarımızda yazanları söyleyebiliyorum size.”</p>

  <p class="normal1">“Kayıtlar da yalan söylüyor anlaşılan.”</p>

  <p class="normal1">“Haklısınız. Bunun bahanesi yok. Başkalarının yaptıklarından utanç duyuyorum ama yapabileceğim başka bir şey yok.”</p>

  <p class="normal1">Kanya biraz öne eğilerek, “Bana nasıl hayatta kalmayı başardığını söyleyemeyecekseniz,” dedi, “o zaman lütfen bunca insanı göz açıp kapayana dek öldürebilen bir kızın bu ülkeye nasıl gelebildiğini söyleyin. Asker değil diyorsunuz ama açıkçası söylediğinize inanmakta zorlanıyorum. Ülkelerimiz arasındaki anlaşmalarının ciddi ihlali söz konusu burada…”</p>

  <p class="normal1">Yaşlı Japon’un gözlerinin kenarları beklenmedik bir gülümsemeyle kırıştı. Fincanını aldı, çayını bitirdi. “Buna yanıt verebilirim,” dedi ve hiçbir uyarıda bulunmadan fincanı Hiroko’nun suratına savuruverdi. Kanya daha hayret çığlığını atamadan Hiroko, doğaya aykırı bir hızla elini kaldırıp fincanı havada yakaladı. Kanya kadar şaşırmış görünüyordu.</p>

  <p class="normal1">Yaşlı Japon kimonosunu toparladı. “Yeni Japonların hepsi son derece hızlıdır. Yanlış soru sordunuz. Niteliklerini nasıl kullandıkları fiziksel yetileriyle değil, eğitimleriyle ilgilidir. Hiroko doğumundan itibaren görgüye uygun davranmak üzere eğitilmiştir.” Başıyla kurma kızın tenini işaret etti. “Porselen tenli ve küçük gözenekli üretilmiştir ki bu da aşırı ısınmaya tâbi demektir. Askeri kurmalar, ısınmadan önemli ölçüde enerji kullanabilecek şekilde üretilirler. Hiroko belli bir süre boyunca güç kullanmaya kalkarsa kendini tüketecektir. Ama tüm kurmalar genetik yapıları itibarıyla hızlıdırlar.” Durdu, sesi ciddileşti. “Yalnız böyle birinin eğitimden sıyrılması şaşırtıcı. Ve hiç hoş değil. Yeni İnsanlar bize hizmet için vardır. Bahsettiğiniz şeyin olmaması gerekirdi.”</p>

  <p class="normal1">“Yani Hiroko da aynısını yapabilir mi? Sekiz kişiyi öldürebilir mi? Silahlı sekiz kişiyi?”</p>

  <p class="normal1">Hiroko irkilerek Yaşimoto’ya baktı, kara gözleri kocaman açıldı. Yaşimoto başıyla onay verdi. Yumuşak bir sesle konuştu.</p>

  <p class="normal1">“<span class="ideitalik">Hai</span>.” Hiroko çevirmeyi unutmuştu, toparlandı. “Evet. Mümkün. Fazla olası değil ancak mümkün. Yalnız böyle bir şey için sıra dışı bir tahrik unsuru gerekir. Yeni İnsanlar disipline önem verirler. Düzene… İtaate… Japonya’da, ‘Yani İnsanlar Japonlardan daha Japon’dur’ deyişi yaygındır.” Elini Hiroko’nun omzuna koydu. “Hiroko’nun bir cinayet işlemesi için son derece olağanüstü şartların meydana gelmesi gerekir.” Güvenle gülümsedi. “Aradığınız kız uygun yerinden koparılmış. Daha fazla zarar vermeden imha etmeniz gerekir. Yardım sağlayabiliriz size.” Durakladı. “Hiroko yardım edebilir size.”</p>

  <p class="normal1">Kanya geri çekilme dürtüsünü bastırmak istedi ama tiksintisini yüz ifadesinden uzak tutmayı başaramadı.</p>

  <p class="normal1">“Başkomiser Kanya! Gülümsüyor musun yoksa?”</p>

  <p class="normal1">Caydi’nin <span class="ideitalik">fiisi</span> sert meltem altında Çao Fraya nehrinin denizle birleştiği geniş ağza ilerleyen kayığın burnuna kurulmuştu. Burnun her kalkıp suya vuruşunda sıçrayan köpükler, Kanya her seferinde aksini beklemesine rağmen görüntünün içinden geçiyor, Caydi’yi ıslatmıyordu. Gülümsemeyle karşılık verdi eski komutanına.</p>

  <p class="normal1">“İyi bir şey yaptım bugün.”</p>

  <p class="normal1">Caydi sırıttı. “Sohbetinizin iki yanını da dinledim. Akkarat ile Narong senden pek memnun kaldılar.”</p>

  <p class="normal1">Kanya şaşırdı. “Onların da yanında mıydın aynı anda?”</p>

  <p class="normal1">“Her yere gidebiliyorum anlaşılan.”</p>

  <p class="normal1">“Sonraki yaşamın hariç.”</p>

  <p class="normal1">“Hâlâ yapacak işlerim var burada.”</p>

  <p class="normal1">Kanya, “Bana musallat olmandan bahsediyorsun,” dedi ya, sözlerinde öfke yoktu. Batan güneşin ılıklığı altında kent önünde açılır, dalgaları yararak ilerlerken, konuşmalarının iyi gidişine minnettarlıktan başka bir şey duyacak değildi. Daha Narong’la konuşurken arkadan gelen geri çekilme emirlerini, radyo duyurularını duymuştu. 12 Aralıkçılarla masaya oturulacaktı. Silahlar indirilecekti. Japonlar kurma yaratıklarının ayıbını üstlenmeye rıza göstermeselerdi işler değişirdi gerçi. Ama tazminat teklif edilmiş, Praça Japonların sunduğu titiz belgelerle aklanmış ve hiç değilse bu defalığına işler yoluna girmişti.</p>

  <p class="normal1">Alttan alta gururlanıyordu Kanya. İki patronun birden boyunduruğunu takmak nihayet işe yaramıştı. Krung Thep’in iyiliği için General Praça ile Akkarat arasındaki boşluğa köprüyü kurması için kendisinin bu konuma süren <span class="ideitalik">karması</span> mıydı, merak ediyordu. İki adam ile hiziplerinin diktiği duvarları başkasının delemeyeceği kesindi.</p>

  <p class="normal1">Caydi hâlâ sırıtıyordu. “Sürekli birbirimizle kavga etmeseydik ülkemiz neler başarırdı, bir düşün.”</p>

  <p class="normal1">Kanya iyimserlikle doldu. “Her şey mümkündür belki.”</p>

  <p class="normal1">Caydi güldü. “Daha kurmayı yakalamadın ama.”</p>

  <p class="normal1">Kanya’nın bakışları kendi kurma kızına kaydı. Hiroko bacaklarını altına almış, hızla yaklaşan kenti izliyor, aralarından geçtikleri ticari tekne ve kayıklara merakla bakıyordu. Kanya’nın bakışını sezmiş gibi döndü. Göz göze geldiler. Kanya bakışlarını kaçırmadı.</p>

  <p class="normal1">“Neden nefret ediyorsunuz Yeni İnsanlardan?”</p>

  <p class="normal1">Caydi yine güldü. “Doğa ve uygunluk nutku çekebilecek misin bakalım?”</p>

  <p class="normal1">Kanya kafasını çevirdi, arkalarında kalan yüzen fabrikaya ve batık Tonburi’ye baktı. Wat Arun’un<sup class="calibre3"><a class="footnote-link" href="../Text/kurmakiz_split_103.html#footnote-506782-4" id="footnote-506782-4-backlink">[4]</a></sup> kubbesi kızıl göğe karşı yükseliyordu.</p>

  <p class="normal1">Hiroko tekrarladı sorusunu: “Neden nefret ediyorsunuz türümden?”</p>

  <p class="normal1">Kanya kıza baktı. “Yaşimoto Japonya’ya döndüğünde gübre yapılacak mısın?”</p>

  <p class="normal1">Hiroko bakışlarını indirdi. Kanya bir anlığına kızın duygularını incittiğini düşündü ama suçluluk duygusunu hemen üzerinden attı. Alt tarafı bir kurmaydı bu kız. İnsani duyguları taklit ediyordu ama sonuçta haddini aşmış, tehlikeli bir deneyin ürünüydü. Kurma kız… Kesik hareketleri kimliğini açığa vuran, genetik mühendislik ürünü bir canavar... Akıllı bir hayvan… Ve anlaşılan zorlandığında tehlikeli olabilen bir hayvan… Bakışlarını kayığın yardığı dalgalara çevirdi Kanya ama göz ucuyla, diğerinin sahip olduğu hızın aynısına ulaşabileceğini, tüm kurmalar gibi ölümcül potansiyel barındırdığını öğrendiği Hiroko’yu süzmeye devam etti.</p>

  <p class="normal1">“Hepimiz aradığın kız gibi değiliz,” dedi Hiroko.</p>

  <p class="normal1">Kanya bakışlarını kıza çevirdi. “Hepiniz doğa dışısınız. Hepiniz test tüplerinde büyüdünüz. Hepiniz çevreye aykırısınız. Ruhunuz da yok karmanız da… Ve içinizden biri—” söyleyeceğinin ağırlığıyla durakladı, “—Kraliçemizin koruyucusunu öldürdü. Benim için yeterince aynısınız.”</p>

  <p class="normal1">Bakışları sertleşti Hiroko’nun. “Beni Yaşimoto’ya geri yollayın o zaman.”</p>

  <p class="normal1">Kafa salladı Kanya. “Olmaz. İşe yarayacaksın. Hiçbir şey değilse bile en azından tüm kurmaların tehlikeli olduklarının ve peşine düştüğümüzün bir asker olmadığının kanıtısın. İşe yarayacaksın.”</p>

  <p class="normal1">“Hepimiz tehlikeli değiliz,” dedi Hiroko ısrarla.</p>

  <p class="normal1">“Bay Yaşimoto katili bulmamıza yardım edeceğini söyledi. Doğruysa işime yarayacaksın demektir. Değilse seni derhal gübre tesisine yollarım. Efendin işe yarayacağını söyledi. Nasıl, kestiremiyorum henüz.”</p>

  <p class="normal1">Hiroko bakışlarını geriye, uzaklaşan fabrikaya çevirdi.</p>

  <p class="normal1">“Duygularını incittin galiba,” dedi Caydi.</p>

  <p class="normal1">“Ruhlarından daha mı gerçek yani duyguları?” Yekeye yaslandı, kayığı rıhtımlara yöneltti. Daha çok iş vardı yapacak.</p>

  <p class="normal1">Hiroko birden, “Yeni bir velinimet arayacaktır,” dedi.</p>

  <p class="normal1">Kanya şaşkınlıkla döndü. “Nasıl yani?”</p>

  <p class="normal1">“Japon sahibini yitirmişti. Barda hesabına çalıştığı adam da yok artık.”</p>

  <p class="normal1">“Öldürdü herifi.”</p>

  <p class="normal1">“Fark etmez,” dedi Hiroko. “Efendisini yitirdi. Yenisini bulmak zorunda.”</p>

  <p class="normal1">“Ne biliyorsun?”</p>

  <p class="normal1">Hiroko’nun gözlerine soğuk bir ifade yerleşti. “Genlerimiz yüzünden. İtaat edeceğimiz, bizi yönetecek birini ararız daima. Gerekliliktir. Balığa su nasıl gerekliyse… İçinde yüzdüğümüz sudur bu… Yaşimoto-sama doğru söyledi. Japonlardan bile daha Japon’uz biz… Hiyerarşi içinde hizmet vermeliyiz. Mutlaka kendine yeni bir efendi arayacaktır o kız.”</p>

  <p class="normal1">“Ya farklıysa? Ya sizin gibi değilse? Aramazsa?”</p>

  <p class="normal1">“Arayacaktır. Başka seçeneği yok.”</p>

  <p class="normal1">“Senin gibi.”</p>

  <p class="normal1">Hiroko’nun kara gözleri baştan aşağı süzdü Kanya’yı. “Öyle.”</p>

  <p class="normal1">Gözlerinde bir öfke ve umutsuzluk pırıltısı mı görmüştü Kanya? Yoksa sadece öyle mi gelmişti? Bu insan olmayan ve asla olamayacak şeyin derinlerinde bir yerlerde insana dönüşme arzusu yattığını mı varsayması gerekiyordu? İlginç bir bulmaca… Bakışlarını ileri çevirdi, tekneler arasında yanaşacak yer aramaya koyuldu. Kaşları çatıldı. “Tanımıyorum bu mavnaları…”</p>

  <p class="normal1">Hiroko kafasını kaldırdı. “Suya bu kadar yakın nöbet tutturuyor musunuz?”</p>

  <p class="normal1">“İlk başladığımda doklarda çalışmıştım. Ani baskınlar, ithal kontrolleri… İyi para.” Mavnalara bakıyordu hâlâ. “Bunlar ağır yük taşımak üzere yapılmış… Pirinçten fazlasını… Hiç böylesini…” Kocaman makineleri, yaklaşan kapkaranlık canavarları görünce sustu. Kalbi hızlanmıştı.</p>

  <p class="normal1">“Ne oldu?”</p>

  <p class="normal1">“Burgu yaylı değil bunlar…”</p>

  <p class="normal1">“Yani?”</p>

  <p class="normal1">Yelkene asılarak hafif meltemin kayığı yaklaşan mavnadan uzaklaştırmasını sağladı.</p>

  <p class="normal1">“Bu mavnalar… Askeri. Hepsi askeri…”</p>
</body>
</html>
