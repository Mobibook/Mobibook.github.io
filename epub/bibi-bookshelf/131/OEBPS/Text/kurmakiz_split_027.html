<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_25"><span class="idebold">yirmi beş</span></h1>

  <p class="normal1">Anderson-sama birden, hiç haber vermeden ortaya çıktı, barda yanındaki tabureye oturdu ve buzlu viski ısmarladı. Gülümsemedi hatta varlığını fark ettiğini bile anca belli etti ama Emiko’nun içi yine de şükranla doldu.</p>

  <p class="normal1">Birkaç gündür Beyaz Gömleklerin kendisini gübre yapmaya karar verecekleri anı bekleyerek barda saklanıyordu. Göz yumma ve muazzam rüşvetler sayesinde hayattaydı ve Raleigh’nin artık gitmesine asla izin vermeyeceğini biliyordu. Haddinden fazla yatırım yapmıştı Emiko’ya.</p>

  <p class="normal1">Derken birden ortaya çıkıverdi Anderson-sama. Emiko bir anlığına kendini yeniden Gendo-samanın kollarına dönmüşçesine güvende hissetti. Bu duygulara eğitiminin yol açtığını biliyordu ama hiçbirini engelleyemiyordu. Yanına oturduğunu görür görmez gülümsedi; ateşböceklerinin donuk ışığı altındaki Taylandlılar ve birkaç Japon arasında <span class="ideitalik">gaijini</span> ne yabancı duruyordu!</p>

  <p class="normal1">Anderson, Emiko’yu tanımıyor veya önemsemiyor gibi yaparak gereğince davranmıştı. Kalktı ve Raleigh’nin yanına gitti. Emiko gösterisi bittikten sonra geceyi güvende geçireceğini anladı. Sıkıyönetimden beri ilk defa Beyaz Gömlek korkusu duymadan yatacaktı.</p>

  <p class="normal1">Raleigh derhal yanına gelince şaşırdı Emiko.</p>

  <p class="normal1">“Bir şeyleri doğru yapıyorsun anlaşılan. <span class="ideitalik">Farang</span> erken çıkmanı istiyor.”</p>

  <p class="normal1">“Gösteri yok mu bu gece?”</p>

  <p class="normal1">“Parasını ödedi.”</p>

  <p class="normal1">Rahatlamıştı Emiko. Çarçabuk hazırlanmaya koştu ve çok geçmeden merdivenlerden kayarcasına inerek geri döndü. Raleigh Beyaz Gömleklerin sadece belirlenen zamanlarda baskına gelmelerini ayarladığından Ploençit dâhilinde istediği gibi davranabilme garantisini elde etmişti. Gene de temkinliydi. Yeni düzende anlaşılmadan önce üç baskın gerçekleşmiş, mekân sahiplerinden birkaçının ağzı-burnu kırılmıştı. Raleigh’ye dokunmamışlardı ama. İhtiyar görünüşe göre polis ve bürokrasi işlerini fazlasıyla iyi biliyordu.</p>

  <p class="normal1">Anderson dışarıda, çekçeğinde bekliyordu. Viski ve tütün kokuyordu; tıraşsızdı. Emiko yanına geçip omzuna yaslandı. “Gelmeni umuyordum.”</p>

  <p class="normal1">“Uzun sürdü, kusura bakma… Durumum biraz karışıktı.”</p>

  <p class="normal1">“Özledim seni.” Söylediklerinin doğruluğuna şaştı Emiko.</p>

  <p class="normal1">Megodont gölgeleri ve parlayıp yiten Chesire kedileriyle dolu gece trafiğini aştılar, yanan mumların, uyuklayan ailelerin arasından geçtiler. Bir Beyaz Gömlek devriyesine rastladılar ama adamlar bir manavı tartaklamakla meşguldü…</p>

  <p class="normal1">Anderson başıyla polisi işaret ederek, “İyi misin sen?” dedi. “Bakanlık baskın yapıyor mu?”</p>

  <p class="normal1">“Başta kötüydü. Şimdi daha iyi.”</p>

  <p class="normal1">Beyaz Gömleklerin dalıp mama-sanları tartakladığı, korsan metan musluklarını kapadığı, cop savurduğu, hanımoğlanların çığlık çığlığa kaçıştığı, kasalarından alelacele nakit çıkaramayıp vaktinde rüşvet veremeyen bar sahiplerinin kan revan içinde kaldığı ilk baskınlar feciydi. Emiko diğer kızların arasına sinmiş, Beyaz Gömlekler bağırıp çağırarak tehditler savururken heykel misali kıpırtısız durmuştu. Hiçbirinde neşeden iz yoktu; hepsi Kaplan’ın ölümüne öfkeliydi ve kendilerine zamanında gülmüş kim varsa topunun dersini vermeye niyetliydi.</p>

  <p class="normal1">Dehşet… Kızların arasında, her an Kannika’nın kendisini ihbar edeceği, yok olacağı anı seçeceği korkusuyla beklerken altına kaçırmıştı Emiko.</p>

  <p class="normal1">Raleigh son derece özenli bir itaatkârlıkla davranmış, zamanında rüşvet alanlara hafif şakalar yapmıştı. Beyaz Gömleklerden birkaçı —Sutipong, Adilek ve Tanaçay— dosdoğru Emiko’ya bakmışlardı. Kim olduğunu gayet iyi biliyorlardı. Hatta birkaçı tadına bile bakacak denli ileri gitmişti. Bakmışlar ve “Bakın ne var burada!” demekle dememek arasında karar vermeye çalışmışlardı. Herkes rolünü oynamıştı ve Emiko, Kannika’nın kendini ele vermesini, onca rüşvete patlayan kurma kızı polisin önüne atmasını beklemişti.</p>

  <p class="normal1">Anıları kovaladı aklından. “Şimdi daha iyi,” dedi bir kez daha.</p>

  <p class="normal1">Anderson-sama kafa salladı.</p>

  <p class="normal1">Çekçek Anderson’ın oturduğu binanın önünde durdu. Anderson indi, etrafta Beyaz Gömlek dolanıp dolanmadığını kontrol ettikten sonra Emiko’yu indirip binaya soktu. İki kapı muhafızı Emiko’yu görmezden geldiler. Çıkışta tümden unutmalarını garantilemek için bahşiş verecekti. Kurma kızdan tiksiniyorlardı ama saygılı davranıp ödeme yaptığı sürece ses çıkarmayacaklardı. Beyaz Gömlekler bunca kudurmuşken daha fazla ödemesi gerekecekti ama işini görecekti sonuçta.</p>

  <p class="normal1">Asansöre bindiler. Asansörcü kadın haberleşme borusuna tahmini ağırlığı bildirdi. Yüzünde hiçbir ifade yoktu kadının.</p>

  <p class="normal1">Dairenin güvenliğinde birleştiler… Anderson’ın kendisinden haz almasının, elini bedeninde dolaştırmasının, dokunmak istemesinin hoşuna gidişi Emiko’yu şaşırtıyordu. Neredeyse insan gibi görünmenin, neredeyse saygı duyulmanın neye benzediğini unutmuştu. Japonya’da Emiko’ya bakanların utanç duyması söz konusu değildi. Oysa burada kendisini bir hayvan gibi hissediyordu.</p>

  <p class="normal1">Sırf bedeni için bile olsa sevilmek rahatlatıcıydı.</p>

  <p class="normal1">Anderson elleri göğüslerinde dolaştı, karnına, kasıklarına, derinlerine indi. Kolaylığı, zevk aldığını bilmesi rahatlatıcıydı. Anderson’ı sardı kolları; dudakları buluştu ve Emiko bir anlığına kendisine kurma ve hiçi-kiçi dendiğini unutuverdi. Bir anlığına kendisini tamamen insan gördü; temasta, Anderson’ın teninde, haz ve ödevin güvenliğinde yitirdi kendisini.</p>

  <p class="normal1">Sonrasında bunalım geri döndü ama.</p>

  <p class="normal1">Harcadığı gayrete özen gösteren Anderson, soğuk su getirdi. Yanına uzandı ve temas etmemeye, Emiko’nun içinde yükselmiş ısıyı artırmamaya dikkat etti. “Nedir mesele?” diye sordu.</p>

  <p class="normal1">Emiko kendini gülümsemeye zorlayarak omuz silkti. “Hiç. Değiştirilebilecek bir şey değil.” İhtiyaçlarından bahsetmesi imkânsızdı. Doğasına aykırıydı. Sensei Mizumi böyle bir şey yapmaya kalkıştığını görse tokadı basardı.</p>

  <p class="normal1">Anderson’ın bakışlarındaki yumuşaklık bedenini boydan boya saran yara izlerine hiç uymuyordu. Emiko listesini çıkarabilirdi bu izlerin. Her biri soluk teninde ayrı bir şiddet gizemine işaret ediyordu. Göğsündeki kabarık izler yay tabancası saldırılarından kalmaydı belki. Omzundakini bir pala yapmış olabilirdi. Sırtındakiler çok büyük olasılıkla kırbaç izleriydi. Kesin bildiği sadece boynundaki, fabrikada aldığı yaranın iziydi.</p>

  <p class="normal1">Anderson uzanıp usulca dokundu. “Ne var?”</p>

  <p class="normal1">Emiko dönerek uzaklaştı. Utancından konuşamıyordu. “Beyaz Gömlekler,” diyebildi sonunda, “kentten çıkmama asla izin vermeyecekler… Ayrıca Raleigh-san beni korumak için o kadar çok rüşvet ödedi ki artık hayatta bırakmayacaktır.”</p>

  <p class="normal1">Anderson yanıt vermedi. Emiko adamın yavaş ve düzenli soluğundan başka hiçbir şey duyamadı. Utancı büyüdükçe büyüdü.</p>

  <p class="normal1"><span class="ideitalik">Aptal kurma kız. Vermek istedikleriyle yetinmeli, şükretmelisin…</span></p>

  <p class="normal1">Sessizlik uzadı. Sonunda Anderson, “Raleigh’nin ikna edilemeyeceğinden emin misin?” dedi. “İşadamı sonuçta.”</p>

  <p class="normal1">Emiko, Anderson’ın soluk alıp verişini dinledi. Özgürlüğünü satın almayı mı teklif ediyordu yoksa? Japon olsaydı, dikkatle hazırlanmış bir teklif anlamına gelirdi söyledikleri. Ama Anderson-samanın ne demek istediğini kestirmek zordu.</p>

  <p class="normal1">“Bilmiyorum. Raleigh-san parayı sever. Ama galiba acı çekmemi seyretmeyi de seviyor.”</p>

  <p class="normal1">Anderson’ın aklından geçene dair ipucu duyabilmek için bekledi. Başka şey sormadı beriki. Emiko’nun kuşkusunu ortada bıraktı. Yalnız bedeninin yakınlaşmasını, sıcaklığı hissetti Emiko. Ne yapıyordu? Uygar bir adam olsaydı Emiko yanıt vermeyişini kesinlikle tokat sayardı. Ama <span class="ideitalik">gaijinler</span> bu tür inceliklerden yoksundu.</p>

  <p class="normal1">Toparlandı Emiko. Eğitimi ve genetik zorlamalarıyla savaşarak, köpek gibi bir kenara sinmemeye çabalayarak bir daha şansını denedi.</p>

  <p class="normal1">“Barda yaşıyorum artık. Raleigh-san Beyaz Gömlekleri uzak tutmak için bir kısmı onlara, bir kısmı diğer barlara üç kat fazla rüşvet ödüyor. Daha ne kadar dayanırım bilemiyorum. Yok oluyorum…”</p>

  <p class="normal1">“Aslında,” dedi Anderson, sustu. Sesi tereddütlüydü. Derken, “Aslında burada kalabilirsin,” dedi.</p>

  <p class="normal1">Emiko’nun yüreği pırpırladı. “Raleigh-san gelecektir peşimden…”</p>

  <p class="normal1">“Raleigh gibilerini halletmenin yolları var.”</p>

  <p class="normal1">“Ona esirlikten kurtarabilir misin beni?”</p>

  <p class="normal1">“Azatlık paranı ödemeye paramın yeteceğini sanmıyorum.”</p>

  <p class="normal1">Yüreği burkuldu Emiko’nun. Anderson devam etti: “Ortalık bu derece gerginken seni kaçırarak Raleigh’yi kışkırtamam. Hele Beyaz Gömlekleri dosdoğru buraya yollayacak güce sahipken… Ama en azından burada yatmanı sağlayabileceğimi düşünüyorum. Hatta Raleigh ortalıkta görünüp yakalanma riskinin azalmasından hoşnut bile kalabilir.”</p>

  <p class="normal1">“Sana sorun yaratmaz mı böyle bir ayarlama ama? Beyaz Gömlekler <span class="ideitalik">farangları</span> da sevmiyor. Fazlasıyla tehlike altındasın zaten.” <span class="ideitalik">Uçmama yardım et uzaklara… Yeni İnsan köylerini bulmama yardım et… Lütfen, yardım et bana…</span> “Raleigh-sanın harcamalarını ödeyebilirsem… Kuzeye gidebilirim.”</p>

  <p class="normal1">Anderson omzundan tutup hafifçe çekince Emiko kendini kollarına bıraktı adamın. Anderson elini dalgınca Emiko’nun göbeğinde gezdirirken, “Çok az şey umut ediyorsun,” dedi. “Kısa sürede çok şey değişebilir. Belki kurmalar için bile…” Ufak, kaçamak bir gülümseme sundu Emiko’ya. “Beyaz Gömlekler ebediyen buranın egemeni olmayacak.”</p>

  <p class="normal1">Emiko hayatta kalabilmek için yalvarıyor, Anderson hayallerden bahsediyordu.</p>

  <p class="normal1">Düş kırıklığını saklamaya çalıştı Emiko. <span class="ideitalik">Memnun olman gerekir. Açgözlü kız seni… Elindekine şükretmelisin…</span> Ama sesindeki kırgınlığı gizleyemedi. “Kurma kızım ben. Hiçbir şey değişmeyecek. Bizlerden hep nefret edilecek.”</p>

  <p class="normal1">Anderson gülerek iyice kendine çekti Emiko’yu. “O kadar emin olma.” Dudakları kulağında gezindi. Sır fısıldar gibi, “Şu sizin Chesire tanrısı <span class="ideitalik">bakenekoya</span> dua edersen,” dedi, “sana cengelde bir köyden fazlasını verebilirim belki. Şansım yaver giderse koca bir şehrin bile olur.”</p>

  <p class="normal1">Emiko geri çekildi. Gözlerinde üzüntü vardı. “Beni satın alamamanı anlarım,” dedi. “Ama benle alay etme.”</p>

  <p class="normal1">Anderson-sama gene güldü.</p>
</body>
</html>
