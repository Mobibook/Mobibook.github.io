<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_30"><span class="idebold">otuz</span></h1>

  <p class="normal1">Pay sürünerek Kanya’nın yanına geldi, aşağıdaki karanlık köye baktı. “Burası mı?”</p>

  <p class="normal1">Kanya başıyla evetleyip arkasına, Krung Thep balık pazarı için acı suya dirençli karides üreten çiftliğe inen diğer erişim yollarını kapatan takımına baktı.</p>

  <p class="normal1">Köydeki evlerin hepsi bambu sallar üzerine kurulmuştu. Şimdilik yerdeydiler ama seller geldiğinde su ve alüvyonlar çeltiklerle göletleri kaplarken yüzeceklerdi. Mekong’taki ailesinin evi de bunlardandı. General Praça gelmeden önce…</p>

  <p class="normal1">“İyi ipucuydu,” diye mırıldandı.</p>

  <p class="normal1">Ratana sevincinden neredeyse zıplayacak gibi olmuştu. Bir ipucu, bir bağlantı bulmuştu çünkü: üçüncü cesedin ayak parmakları arasında balık zerrecikleri…</p>

  <p class="normal1">Balık zerrecikleri demek, karides çiftlikleri demekti ve karides çiftlikleri aranacaksa, Bangkok’a işçi yollamış karides çiftliklerine bakılacaktı ki bu da ürün sıkıntısı yaşamış, kurumuş karides çiftlikleri demekti. Bu bağlantılar Kanya’yı Tonburi’deki, çevresini sardıkları bu yarı-yüzer köye yöneltmişti.</p>

  <p class="normal1">Aşağıdaki evlerin birkaçında zayıf mum ışıkları vardı. Bir köpek havladı. Kanya ve adamları koruyucu giysilerini giymişlerdi. Ratana ısrar etmişti: bulaşma olasılığı düşüktü ama ihmale gelmezdi. Bir sivrisinek kulağının dibinde vızıldayınca eliyle kovaladı ve koruyucu giysisinin kapüşonunun bağlarını sıktı. Terlemeye başlamıştı.</p>

  <p class="normal1">Balık göletlerinden kahkaha sesleri yükseldi. Sıcacık kulübesinde neşeli bir aile… Onca zorluğa rağmen hâlâ gülebiliyordu insanlar. Kanya gülemiyordu ama. İçinde kırılıp bozulmuş bir şeyler vardı anlaşılan.</p>

  <p class="normal1">Caydi her daim ısrarla Krallığın mutlu bir ülke olduğundan dem vurur, eski Gülümsemeler Diyarı hikâyesini açardı. Ama Kanya müzedeki Daralma öncesine ait fotoğraflardaki gülümsemeler kadar genişine hayatında hiç rastlamamıştı. Bazen o fotoğraflardaki insanların rol yapıp yapmadığını, Ulusal Müze’nin bilhassa kendisini bunaltmaya mı uğraştığını yoksa sahiden geçmişte insanların bu denli candan, bu denli korkusuz mu gülümsediklerini merak ederdi.</p>

  <p class="normal1">Maskesini yüzüne çekti. “Yolla adamları.”</p>

  <p class="normal1">Pay’ın işareti üzerine polisler yamaçtan aşağı akıp her yakma öncesindeki gibi köyü kuşattılar.</p>

  <p class="normal1">Beyaz Gömlekler kendi köyüne geldiklerinde ellerinde tıslayan meşaleleriyle kulübelerin arasına göz açıp kapayana kadar dalıvermişlerdi. Bu sefer farklıydı. Megafonların böğürtüsü yoktu. Polisler diz boyu sulara dalmayacak, kimseyi Heriklim bambularından turuncu alevler yükselen kulübelerinden sürükleyerek çıkarmayacaklardı.</p>

  <p class="normal1">General Praça işin sessiz halledilmesini emretmişti. Karantina belgelerini imzalarken, “Caydi acil duruma çevirmek isterdi ama şu anda elimizde hem Ticaret’in kobra yuvasını çomaklayıp hem bu işi halledecek kaynak yok. Sessiz sedasız halledin,” demişti.</p>

  <p class="normal1">“Başüstüne. Sessiz sedasız.”</p>

  <p class="normal1">Köpekler çılgınca havlamaya başladılar. Birkaç köylü kulübelerinden çıkıp karanlığa baktı, gecenin kapkaralığında beyaz parıltıları gördüler. Kanya’nın Beyaz Gömlekleri koşmaya başladıkları anda diğerlerini uyarmak için bağırıp çağırmaya başladılar.</p>

  <p class="normal1">Caydi yanına çömelmiş operasyonu seyrediyordu. “Praça benden sanki çeltikleri ezip geçen bir megodontmuşum gibi bahsediyor,” dedi. Kanya duymazdan geldi ama Caydi’nin susmaya niyeti yoktu. “İkimiz de çömezken görmeliydin esas onu,” dedi. “Sahaya çıktığımızda altına kaçırırdı.”</p>

  <p class="normal1">Kanya dönüp baktı. “Kes. Ölmen general hakkında saygısızca konuşmanı gerektirmez.”</p>

  <p class="normal1">Adamlarının koşarken sarsılan fenerleri köyü nahoş bir ışığa boğuyordu. Köylüler tavuk misali kaçışıyor, yiyecek ve hayvanlarını kurtarmaya çalışıyorlardı. İçlerinden biri balık havuzuna atladı ve Kanya’nın yerleştirttiği ağa takılarak debelenmeye başladı.</p>

  <p class="normal1">Caydi, “Esas sadakatinin kime olduğunu ikimi de bilirken nasıl generale önderim diyebiliyorsun?” diye sordu.</p>

  <p class="normal1">“Kes.”</p>

  <p class="normal1">“Aynı anda iki ayrı binici tarafından sürülen bir at olmak zor mu peki? İkisi de seni—”</p>

  <p class="normal1">“Kes!”</p>

  <p class="normal1">Pay irkildi. “Ne oldu?”</p>

  <p class="normal1">“Kusura bakma,” dedi Kanya. “Bir şey düşünüyordum…”</p>

  <p class="normal1">Pay başıyla köylüleri işaret etti. “Sana hazır görünüyorlar.”</p>

  <p class="normal1">Kanya doğruldu, Pay ve —davetsiz ama halinden pek memnun sırıtan— Caydi ile birlikte yamaçtan aşağı indi. Elinde laboratuarda hazırlanmış siyah-beyaz bir ölü adam fotoğrafı vardı. Polislerin fenerlerinin ışığında çiftçilere göstermeye başladı; resmi yüzlerine tuttu, gözlerde tanıma ışıltıları aradı.</p>

  <p class="normal1">Beyaz üniforma kimileri için kapıları açardı ama balık çiftçileri için her daim sorun demekti. Kanya iyi tanıyordu balık çiftçilerini: ellerindeki nasırları okuyor, çiftlikteki başarı veya başarısızlıklarının kokusunu alabiliyordu. Kendisini onların gözlerinden görebiliyordu ve gen-kırma izlerinin peşindeki bir kalori şirketi zorbası zannedilebileceğinin farkındaydı. Ama gösteri devam etti; herkes kafa salladı. Kanya ışığı gözlerine tuttu, hepsi gözlerini kaçırdı.</p>

  <p class="normal1">Sonunda tanıyan birisini buldu, fotoğrafı burnuna dayadı. “Tanıyor musun bu adamı? Akrabaları aramıyor mu?”</p>

  <p class="normal1">Adam bir resme, bir Kanya’nın üniformasına baktı. “Akrabası yok.”</p>

  <p class="normal1">Kanya şaşkınlıkla irkildi. “Tanıyor musun bunu? Neydi adı?”</p>

  <p class="normal1">“Öldü mü yani?”</p>

  <p class="normal1">“Ölmüş görünmüyor mu?”</p>

  <p class="normal1">Fotoğrafı, çarpılmış suratı birlikte incelediler. “Fabrika işinden çok daha iyileri var demiştim. Dinlemedi.”</p>

  <p class="normal1">“Kentte çalışıyordu diyorsun.”</p>

  <p class="normal1">“Öyle.”</p>

  <p class="normal1">“Nerede peki?”</p>

  <p class="normal1">Dudak büktü adam.</p>

  <p class="normal1">“Oturduğu yer?”</p>

  <p class="normal1">Balıkçı karanlık bir kulübeyi işaret etti. Kanya adamlarına döndü. “Şu kulübeyi karantinaya alın.”</p>

  <p class="normal1">Maskesini sıkıca bağlayıp kulübeye girdi, feneri içeride dolaştı. Kasvetliydi kulübe. Boştu ve tuhaftı. Fenerinin ışığında toz zerrecikleri uçuşuyordu. Sahibinin öldüğünü bilmek nursuz bir his veriyordu. Adamın ruhu, aç hayaleti hâlâ bu dünyada kalmaktan, hastalanmaktan hatta belki cinayete kurban gitmişlikten öfkeyle buralarda dolanıyordu belki. Adamdan kalan birkaç eşyaya baktı, kulübeyi iyice inceledi. Hiçbir şey bulamadı. Dışarı çıktı. Uzakta adamın balık çiftçiliğiyle geçinemeyeceğini görünce çalışmaya gitti kent yeşil haresiyle parıldıyordu. Balıkçının yanına döndü: “Nerede çalıştığını bilmediğine emin misin?”</p>

  <p class="normal1">Adam yine kafa salladı.</p>

  <p class="normal1">“Hiçbir şey mi bilmiyorsun? Bir isim, herhangi bir şey?” Adamın yanıtı aynıydı. Kanya öfkeyle dönüp etrafına bakındı. Çekirgeler ve fildişi böcekleri biteviye cırıldıyordu. Doğru yere gelmişlerdi. Çok yaklaşmıştı Kanya. Neredeydi acaba şu fabrika? Haklıydı Gi Bu Sen. Gidip fabrika bölgesini toptan yakmalıydı. Eskiden, Beyaz Gömlekler güçlüyken hiçbir zorluk çıkmazdı.</p>

  <p class="normal1">“Yakayım diyorsun, ha?” Caydi yanı başında, sırıtıyordu. “Şimdi anlıyor musun beni?”</p>

  <p class="normal1">Kanya iğnelemeyi duymazdan geldi. Az ileride bir kız bakışlarını üstüne dikmişti. Kanya fark edince kafasını çevirdi. Pay’ın omzuna dokundu. “Şu…”</p>

  <p class="normal1">“Kız mı?” Şaşırmıştı Pay. Kanya kıza doğru ilerledi. Kız her an kaçıp gidecekmiş gibiydi. Fazla yaklaşmadan diz çöktü, eliyle yanına çağırdı. “Sen… Adın ne senin?”</p>

  <p class="normal1">Kızın tereddüdü açıktı. Kaçmak istiyordu ama Kanya’nın otoritesi yadsınacak gibi değildi. “Gelsene buraya. Adını söyle bakalım.” Bir daha el etti ve kız bu sefer yanına geldi.</p>

  <p class="normal1">“Mai,” diye fısıldadı kız.</p>

  <p class="normal1">Fotoğrafı gösterdi. “Bu adamın nerede çalıştığını biliyorsun, değil mi?”</p>

  <p class="normal1">Mai kafa salladı ama Kanya yalan söylediğini anlamıştı. Çocuklar iyi yalan söyleyemezlerdi. Kanya öyleydi eskiden. Beyaz Gömlekler ailesinin sazan yumurtalarını nereye sakladığını sorduklarında güneyi işaret etmiş, polisler yetişkinlere özgü sırıtışlarla kuzeye gitmişlerdi.</p>

  <p class="normal1">Fotoğrafı kıza uzattı. “Durumun ne kadar tehlikeli olduğunun farkındasın, değil mi?”</p>

  <p class="normal1">Mai tereddütlüydü hâlâ. “Yakacak mısınız köyü?”</p>

  <p class="normal1">Kanya heyecanını bastırmaya çalışarak, “Tabii ki yakmayacağız,” dedi. Gülümsedi, teskin edici bir tonla konuştu. “Hiç merak etme, Mai. Korkmak ne demektir, bilirim. Böyle bir köyde büyüdüm ben. Burada yaşamanın zorluğunu biliyorum. Ama bu hastalığın kaynağını bulmama yardım etmelisin. Yoksa çok daha fazla insan ölecek.”</p>

  <p class="normal1">“Kimseye söylememem söylendi.”</p>

  <p class="normal1">“İşverenlerimize saygı göstermemiz gerekir elbette.” Durakladı, iç çekti. “Ama hepimiz Majesteleri Kraliçe’ye sadakat borçluyuz ve Majesteleri, hepimizin güvenliğini arzuluyor. Kraliçe bize yardım etmeni istiyor.”</p>

  <p class="normal1">Mai gene duraksadı ama bu sefer, “Üç kişi daha vardı fabrikada çalışan,” dedi.</p>

  <p class="normal1">Kanya heveslendiğini gizlemeye çabalayarak kıza doğru eğildi. “Hangisi?”</p>

  <p class="normal1">Karar veremiyordu kızcağız. Kanya biraz daha yaklaştı. “Karmaları dolmadan ölmelerine yol açarsan kaç <span class="ideitalik">fii</span> suçlayacak seni, farkında mısın?”</p>

  <p class="normal1">Mai hâlâ karar vermiyordu.</p>

  <p class="normal1">“Parmaklarını kırarsak konuşur belki,” dedi Pay.</p>

  <p class="normal1">Mai irkildi ama Kanya hemen elini kaldırarak sakinleştirdi kızı. “Korkma. Yapmayacak bir şey sana. Kendisi bir kaplandır, evet. Ama tasması benim elimde. Lütfen. Kenti kurtarmamıza yardım et. Krung Thep’i kurtarabiliriz sayende.”</p>

  <p class="normal1">Kız kafasını çevirdi, uzaklardaki Bangkok’a baktı. “Fabrika kapalı şimdi. Siz kapadınız.”</p>

  <p class="normal1">“Çok iyi o zaman. Ama hastalığın yayılmamasını garantilemeliyiz. Neydi fabrikanın adı?”</p>

  <p class="normal1">Mai gönülsüzce yanıtladı: “Yaşam-Yayı.”</p>

  <p class="normal1">Kanya adı hatırlamaya çalışarak kaş çattı. “Burgu yay fabrikası mıydı o? Çaojuların fabrikalarından mıydı?”</p>

  <p class="normal1">Mai kafa salladı. “<span class="ideitalik">Farang</span>. Çok zengin bir <span class="ideitalik">farangın</span> fabrikası.”</p>

  <p class="normal1">Kanya kızın yanına, yere oturdu. “Devam et…”</p>
</body>
</html>
