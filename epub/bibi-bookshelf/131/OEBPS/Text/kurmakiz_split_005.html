<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_3"><span class="idebold">üç</span></h1>

  <p class="normal1">Emiko, sarhoş olabilmeyi dileyerek içkisini yudumluyor ve Kannika’nın aşağılanma saatinin gelişini bildiren işaretini vermesini bekliyordu. Bir tarafı hâlâ mücadele ediyordu etmesine ama geri kalanının, göbeğini açıkta bırakan mini ceketli ve daracık <span class="ideitalik">fa-sin</span> tişörtlü, elinde viski oturan tarafının, mücadeleye gücü kalmamıştı.</p>

  <p class="normal1">Yoksa tersten mi anlıyorum, diye düşündü, özsaygı yanılsamalarımı körükleyen tarafım mı esas beni mahvetmeye niyetlenen? Yoksa bedenim, kendi daha güçlü, daha pratik gereksinimlerine sahip bu hücre ve mühendislik ürünü DNA yığını mı gerçek hayatta kalan, gerçek irade sahibi?</p>

  <p class="normal1">Vurmalıların zonklayışını ve <span class="ideitalik">pi klang</span>ların<sup class="calibre3"><a class="footnote-link" href="../Text/kurmakiz_split_077.html#footnote-501600-1" id="footnote-501600-1-backlink">[1]</a></sup> iniltilerini dinleyip erkek ve kadınların teşvik çığlıkları karşısında ve ateşböceklerinin ışığı altında kıvranan kızları izleyişi bu yüzden miydi? Ölebilme iradesinden yoksunluğu yüzünden miydi? Yoksa ölüme teslimiyete inatla direndiğinden miydi?</p>

  <p class="normal1">Raleigh her şeyin, mesela Koh Samet sahilindeki dalgaların gelip gidişi ya da sıkı bir kızı kapan bir adamınkinin kalkıp inişi gibi döngüler dâhilinde geldiğini söylerdi. Raleigh, kızlarının çıplak kalçalarına şaplak atar, yeni gelen <span class="ideitalik">gaijin</span>lerin<sup class="calibre3"><a class="footnote-link" href="../Text/kurmakiz_split_078.html#footnote-501600-2" id="footnote-501600-2-backlink">[2]</a></sup> esprilerine güler, Emiko’yla ne yapmak isterlerse yapmalarını söylerdi. Çünkü para, paraydı ve böyle gelmiş, böyle giderdi. Haklıydı belki. Raleigh’nin talep ettikleri arasında, geçmişte talep edilmemiş hiçbir şey yoktu. Kannika’nın tasarladıklarından, canımı yakıyor dediği, çığlık attıran şeylerin hiçbiri, tüm çığlık ve inlemelerin bir kurma kızdan elde edilmesi dışında görülmemiş, duyulmamış değildi. En azından işin bu tarafı yenilikti.</p>

  <p class="normal1"><span class="ideitalik">Şuna bakın! Neredeyse tam bir insan!</span></p>

  <p class="normal1">Gendo-sama<sup class="calibre3"><a class="footnote-link" href="../Text/kurmakiz_split_079.html#footnote-501600-3" id="footnote-501600-3-backlink">[3]</a></sup> eskiden insandan da fazlasın sen, derdi. Sevişmelerinden sonra kapkara saçlarını okşar ve Yeni İnsanlara daha fazla saygı gösterilmemesine, toplum içinde asla rahat dolaşamayacak oluşuna üzüldüğünü söylerdi. Ama kusursuz görme yetisine, kusursuz tene, hastalıklara ve kansere dirençli genlere sahipken yakınmak yakışıyor muydu? Hiç değilse saçlarına hiç ak düşmeyecekti. En azından onca ameliyatla, hapla, merhemle ve otla genç kalabilen Gendo-samadan daha yavaş yaşlanacaktı.</p>

  <p class="normal1">Saçlarını okşar ve “Güzelsin. Yeni İnsan olsan bile. Hiç utanma,” derdi.</p>

  <p class="normal1">Emiko koynuna kıvrılırdı adamın. “Hayır. Utanmıyorum.”</p>

  <p class="normal1">Ama bunlar Yeni İnsanların alelade sayıldığı, hizmet verdiği ve kimi zaman saygı gördüğü Kyoto’da kalmıştı. Yeni İnsanlar kesinlikle insan değillerdi, evet ama aynı şekilde, bu basit vahşi kültürün üyelerinin sandığı gibi bir tehdit de değillerdi. Grahamcıların tuzaklarına karşı uyardıkları şeytanlar ya da orman Budist keşişlerinin iddia ettiği cehennem kaçkını canavarlar değildiler. Yeni İnsanlar, yeniden doğma ve Nirvana’ya ulaşma döngüsünde bir yere yahut bir ruha asla sahip olamayacak yaratıklar veya Yeşil Bandanalılar’ın inandığı gibi, Kuran’a yapılmış bir hakaret de değildiler.</p>

  <p class="normal1">Japonlar pratik insanlardı. Yaşlı bir nüfusa sahiptiler; her tür işte çalışacak gençlere ihtiyaçları vardı ve böylelerinin test tüplerinden çıkmasını ve kreşlerde büyümesini günah görmüyorlardı. Pratik insanlardı Japonlar.</p>

  <p class="normal1"><span class="ideitalik">Bu yüzden oturmuyor musun burada zaten? Japonlar çok acayip pratik olduklarından? Onlara benzemene, dillerini konuşmana, ev bildiğin tek yerin Kyoto olmasına rağmen Japon değildin sen.</span></p>

  <p class="normal1">Emiko başını ellerinin arasına aldı. Birisi gelecek miydi yoksa gecenin sonunda yalnız mı kalacaktı, merak ediyordu. Hangisini tercih ettiğini bilemiyordu.</p>

  <p class="normal1">Raleigh her şey hep aynı derdi ama bu gece Emiko kendisinin Yeni İnsan olduğunu ve buraya daha önce hiç Yeni İnsan gelmediğini söyleyince gülmüş, haklısın ve özelsin ve kim bilir, belki bu, her şey mümkün anlamına geliyordur, demişti. Ardından kalçasına şaplağı indirmiş ve sahneye çıkıp bu gece ne kadar özel olduğunu göstermesini söylemişti.</p>

  <p class="normal1">Parmağını bardaki ıslak bardakaltı izlerinde gezdirdi. Ilınmış biralardan inen buğu, kızlar ve adamlar kadar, erkeğin dokunuşunda tereyağı yumuşaklığı hissi alabilsin diye parlaması için yağladığı kendi teni kadar pürüzsüz ve nemliydi. Teni bir tenin olabileceği kadar hatta daha da pürüzsüzdü, çünkü hareketleri sürekli yanıp sönen ışıktaymışçasına kesikli görünse bile teni kusursuzdan da öteydi. Geliştirilmiş görme gücüyle bile tenindeki gözenekleri zor bela seçebiliyordu. Minnacıktılar. Hassastılar. <span class="ideitalik">İdealdiler</span>. Ama burası için değil, Japonya için, zengin erkeklerin klimaları için yapılmışlardı. Burada yanıyor ve çok az terleyebiliyordu.</p>

  <p class="normal1">Başka bir hayvan, mesela bir Chesire kedisi olsaydı, keşke daha fazla serinlik hissedebilseydi… Gözenekleri daha geniş ve daha etkin, teni bu denli acı verici bir sızdırmazlıkta olacağından değil, sadece düşünme derdi çekmeyeceğinden diliyordu böyle bir şeyi. Test tüpleri ve DNA karışımlarıyla tenini bunca pürüzsüz, içini bunca sıcak kılan, sinir bozucu bir biliminsanı tarafından bu boğulmaya yüz tutmuş bedene hapsedildiğini bilemeyecekti o zaman.</p>

  <p class="normal1">Kannika saçından yakaladı Emiko’yu.</p>

  <p class="normal1">Emiko ani saldırıyla nefessiz kaldı. Yardım için debelendi ama müşterilerin hiçbiri ilgilenmedi. Hepsi sahnedeki kızları seyrediyordu. Meslektaşları konuklara hizmet ediyor, Kmer viskisi içiriyor, kalçalarını kucaklarına sürttürüyor, ellerini bağırlarında gezdiriyorlardı. Zaten Emiko’ya sevgi duyan yoktu. İyi kalplileri, kendisi gibi bir kurma kıza şefkat gösterebilmeyi beceren <span class="ideitalik">cay di<sup class="calibre3"><a class="footnote-link" href="../Text/kurmakiz_split_080.html#footnote-501600-4" id="footnote-501600-4-backlink">[4]</a></sup></span> sahipleri bile karışmayacaktı.</p>

  <p class="normal1">Raleigh bir başka <span class="ideitalik">gaijin</span>le konuşuyor, gülümsüyor, kahkahalar atıyordu ama bakışları Emiko’daydı. Ne yapacağını merak ediyordu.</p>

  <p class="normal1">Kannika saçlarını bir daha çekti. “<span class="ideitalik">Bai!</span>”</p>

  <p class="normal1">Boyun eğdi, bar taburesinden indi ve kurma kızlara özgü kesik hareketli, robotsu yürüyüşüyle yuvarlak sahneye ilerledi. Adamlar birbirlerine Japon kurmasını işaret edip doğaya aykırı adımlarına güldüler. Doğal ortamından sökülüp atılmış, doğuştan itibaren boyun eğmesi için eğitilmiş bir yaratıktı Emiko.</p>

  <p class="normal1">Olacaklarla arasına mesafe koymaya çabalıyordu. Bu tür şeylere dikkat etmesi öğretilmişti. Yaratıldığı ve eğitim gördüğü kreşte, bir Yeni İnsanın, en iyi eğitimli, en kalitelisinin dahi başına gelebileceklere dair hayaller kurmasına yer yoktu. Yeni İnsanlar hizmet eder ve sorgulamazdı. Sahneye bir saraylının zarif adımlarıyla, genetik mirasına uydurmak, güzelliğini ve farkını vurgulamak üzere yıllarca üzerinde çalışılmış stilize ve özenli hareketleriyle ilerledi. Ama hepsi, hepsi kalabalığın içinde yitip gidiyordu. Tek görebildikleri robotsu kesik hareketlerdi. Bir şakaydı Emiko. Yabancı bir oyuncaktı. Bir kurma kızdı.</p>

  <p class="normal1">Giysilerini çıkardılar.</p>

  <p class="normal1">Kannika, ışıldayan yağlı tenine su döktü. Damlacıktan mücevherlerle parıldadı Emiko. Meme uçları sertleşti. Kavanozlara kapatılarak asılmış ateşböcekleri hemen üzerinde kıvrılıp bükülüyor, kurma kızı çiftleşme ışığına boğuyordu. Adamlar gülüyordu. Kannika kalçalarına şaplağı indirdi ve öne eğdi. Şaplakların şiddeti arttı; daha fazla eğilmesini, kendilerini yeni bir Yayılım’ın öncüleri düşleyen bu ufak adamlara itaat etmesini emretti.</p>

  <p class="normal1">Adamlar kahkahalar attılar, birbirlerine Emiko’yu işaret ettiler ve daha fazla viski ısmarladılar. Köşesinden sırıtan Raleigh, şefkatli yaşlı amca misali, yeni gelenlere, çokuluslu kâr hayalleriyle coşmuş bu ufak şirket insanlarına eski dünyanın numaralarını öğretmekten memnundu.</p>

  <p class="normal1">Kannika diz çökmesini işaret etti.</p>

  <p class="normal1">Kara sakallı, ticaret gemisi kaptanları türünden yanık tenli bir <span class="ideitalik">gaijin</span> birkaç karış önünde duruyordu Emiko’nun. Göz göze geldiler. Adam büyüteç altında böcek incelermişçesine büyülenmiş bir dikkatle ama aynı ölçüde tiksinmiş bakıyordu. Emiko’nun içi adama bağırma arzusuyla, çenesini yakalayıp kendisine bir genetik çöp parçasına bakar gibi bakmaya değil, kendisini <span class="ideitalik">görmeye</span> zorlama isteğiyle doldu. Ama öne eğildi ve yanında dikilen Kannika, Tayland dilinde Emiko’nun hayatını, bir zamanlar zengin bir Japon’a oyuncaklık ettiğini ama artık buraya, müşterilere ait, oynayabilecekleri hatta isterlerse kırabilecekleri bir oyuncak olduğunu anlatırken itaatkârca alnını tik zemine indirdi.</p>

  <p class="normal1">Ardından Emiko’nun saçına asıldı. Bedeni yay gibi gerilen kurma kızın nefesi kesildi. Sakallı adamın, hareketin şiddetine, yaşadığı aşağılanmaya şaşkınlıkla bakışını gördü bir anlığına. Kalabalığın görüntüsü hızla gözünün önünden geçti ve görüş alanını ateşböcekleriyle dolu tavan kapladı. Kannika saçları daha fazla geriye bastırarak göğüslerinin iyice ortaya çıkmasını, devrilmeme çabası içindeki bacaklarının iyice iki yana açılmasını sağladı. Kafası yine yerdeydi; bedeni geriye doğru kusursuz bir yay çiziyordu şimdi. Sırt ve boyundaki acı dayanılır gibi değildi. Kalabalığın bakışlarını somut, taciz eden, gezinen bir şey gibi hissediyordu üzerinde. Her şeyiyle, her yeriyle çırılçıplak ortadaydı.</p>

  <p class="normal1">Üzerine bir sıvı akmaya başladı.</p>

  <p class="normal1">Doğrulmaya çalıştı ama Kannika şiddetle bastırdı ve yüzüne bira dökmeye devam etti. Emiko yutkundu, nefes almaya, boğulmamaya çabaladı. Kannika nihayet bıraktığında öksürerek doğruldu. Bira çenesinden göğüslerine ve bacaklarına akıyor, kasıklarında geziniyordu.</p>

  <p class="normal1">Gülüyordu herkes. Barmen, sakallı adama bir bira daha veriyor, adam bahşiş bırakıyor ve hepsi, herkes Emiko’nun bedeninin sarsılışına, kapıldığı paniğe, akciğerlerine dolan birayı öksürüşüne gülüyordu. Hanımefendisi Sensei Mizumi’nin daha kreşte küçücük bir kızken öğrettiği stilize zarafetten zerre iz taşımayan, kesik hareketli bir kuklaydı Emiko. Hareketlerinde en ufak bir zarafet veya özen yoktu; DNA’sına gömülü ispiyoncular herkes görsün ve alay etsin diye ne var ne yoksa ortaya dökmüştü.</p>

  <p class="normal1">Öğürerek öksürmeye devam etti. Uzuvları titreyip bükülerek herkesin gerçek doğasını görmesini sağlıyordu. Nihayet soluğunu toparladı, sarsılan kol ve bacaklarını kontrol etmeyi başardı. Kıpırtısız, dizleri üzerinde yeni tacizi beklemeye koyuldu.</p>

  <p class="normal1">Japonya’da bir mucizeydi Emiko. Buradaysa hepi topu bir kurma kızdı. Adamlar duruşuyla, hareketleriyle alay ediyor, varlığından tiksinen yüz ifadeleri takınıyorlardı. Emiko, bu erkeklere yasak bir yaratıktı. Taylandlılara kalsa Emiko’yu alıp metan-kompost havuzlarında memnuniyetle eritirlerdi. Karşılarına AgriGen kaloricilerinden biri çıksa, onu mu yoksa Emiko’yu mu önce havuza atarlardı, kestirmek güçtü. Ve bir de <span class="ideitalik">gaijin</span>ler vardı. Kaçı Emiko’nun temsil ettiği her şeyi, çevre ve doğaya karşı varlığını ortadan kaldırmaya yeminli Grahamcı Kilise üyesiydi acaba? Ama buna rağmen hepsi gayet memnun oturuyor, kıpırtısız aşağılanışını zevkle izliyordu.</p>

  <p class="normal1">Kannika bir kez daha yakaladı Emiko’yu. Soyunmuştu ve elinde yeşim taşından bir penis vardı. Emiko’yu sırtüstü iterek yatırdı. “Tutun şunu,” dedi ve sahneyi çevreleyen erkekler hevesle, heyecanla uzanıp kurma kızı el ve ayak bileklerinden yakaladılar.</p>

  <p class="normal1">Kannika bacaklarını ikiye ayırdı ve Emiko, yeşim taşı içine girerken haykırdı. Kurma kız tecavüzün bitişini diş sıkarak beklemek üzere kafasını yana çevirdi. Ama Kannika görmüştü yaptığını; serbest eliyle Emiko’nun yüzünü yakalayıp erkeklerin hepsi yapılanın sonuçlarını suratında görebilsin diye öne çevirdi.</p>

  <p class="normal1">Erkekler devam etmesi için Kannika’ya tezahürat yapıyordu şimdi. Tayland dilinde saymaya başladılar: <span class="ideitalik">Neung! Song! Sam! Si!</span></p>

  <p class="normal1">Kannika adamlara artan bir ritim tutturarak uydu. Emiko’nun kol ve bacaklarını tutan el sayısı arttı; Kannika tecavüzüne daha rahat devam edebilecekti. Emiko kıvranıyor, debeleniyor, kurma kızların yaptığı gibi, Kannika’nın yaptırmakta uzmanlaştığı şekillerde bükülüyordu. Adamlar gülüyor, garip, eksik, art arda patlayan flaşlarda görünenleri andıran hareketlerine dair yorumlarda bulunuyorlardı.</p>

  <p class="normal1">Kannika’nın parmakları yeşim taşına katıldı, Emiko’nun klitorisiyle oynamaya başladı. Emiko’nun utancı arttıkça artıyordu. Bir daha yüzünü yana çevirmeyi denedi. Adamlar tepesine üşüşmüştü; daha fazlası, ucundan azıcık bile olsa görmek için kalabalığa dalıyordu. Emiko inledi. Kannika, işte, biliyordum, dercesine güldü. Adamlara bir şeyler söyledi ve temposunu hızlandırdı. Bedeninin ihanetiyle bir daha inledi Emiko. Ardından çığlık attı. Yay gibi gerildi. Bedeni tam tasarlandığı amaca göre, tam biliminsanlarının ve test tüplerinin istediği gibi işlev gösteriyordu. Ne denli nefret ederse etsin bunu kontrol edemiyordu Emiko. Biliminsanları en ufak bir itaatsizliğine dahi izin vermezdi.</p>

  <p class="normal1">Boşaldı.</p>

  <p class="normal1">Orgazmın DNA’sından söküp çıkardığı tuhaf kasılmalara gülen kalabalıktan, bir beğeni homurtusu yükseldi. Kannika, “İşte, gördünüz mü hayvanı?” dercesine hareketlerini taklit ediyordu; derken Emiko’nun yanına, kulağının dibine eğildi ve bir hiç olduğunu, her zaman bir hiç olacağını ve pis Japonların bir kerecik olsun hak ettiklerini işte böyle aldıklarını fısıldadı.</p>

  <p class="normal1">Emiko kendine saygılı hiçbir Japon’un böyle şeyler yapmayacağını, Kannika’nın oynadığı şeyin kullanılıp atılabilecek, basit bir Japon oyuncağı, Matsuşita’nın, çekçeklerde kullanılan, atılabilir selüloz tutamakları misali bir diğer Japon dehası ürünü olduğunu söylemek istedi ya, bunların hepsini daha önce söylemişti ve söyledikleri, işleri daha beterleştirmekten öte fayda sağlamamıştı. Sesini çıkartmazsa tecavüz kısa süre sonra bitecekti.</p>

  <p class="normal1">Kendisi Yeni İnsandı ama her şey hep aynıydı.</p>

  <p class="normal1">Kulübü havalandıran geniş kanatlı pervaneleri sarı kartlı ameleler çeviriyordu. Ter yüzlerinden damlıyor, enselerinden sırtlarına akıyordu. Kalorileri aldıkları hızla yakıyorlardı ama buna rağmen kulübün içi öğlen güneşinin anısıyla pişiyordu.</p>

  <p class="normal1">Kannika’nın bir kez daha çağırmaması umuduyla müşterilere içki taşıyan Emiko, bir pervanenin dibinde mola vermiş, becerebildiğince serinlemeye uğraşıyordu.</p>

  <p class="normal1">Kannika nerede yakalasa erkeklerin inceleyebileceği bir yere sürüklerdi Emiko’yu. Geleneksel, türünün hareket tarzını vurgulayan Japon kurma kız yürüyüşüyle yürütürdü. Bir o yana, bir bu yana çevirirdi. Erkeklerse arkadaşları gittikten sonra gecesini satın almayı içten içe arzularken gülerlerdi.</p>

  <p class="normal1">Ana salonun ortasında erkekler <span class="ideitalik">fa-sin</span>li ve kırpma ceketli genç kızları sahneye davet ediyordu. Sahneye çıkan kızlar, Raleigh’nin anılarından tarayıp çıkardıktan sonra Tayland diline uyarlattığı Daralma dönemi şarkılarını çalan orkestranın eşliğinde, parke döşeme üstünde, kıvrılarak dans ediyordu. Çalan şarkılar geçmişin, Raleigh’nin lepiska saçlı ve yuvarlak gözlü çocukları kadar egzotik alaşımlarıydı.</p>

  <p class="normal1">“Emiko!”</p>

  <p class="normal1">İrkildi. Raleigh eliyle bürosuna çağırıyordu. Barın önünden geçerken bütün erkekler dönüp kesik hareketli yürüyüşünü izledi. Kannika elleriyle soluklarının birbirine karıştığı müşterisinden bir anlığına kafasını kaldırdı ve yanından geçen Emiko’ya gülümsedi. Bu ülkeye geldiğinde Taylandlıların on üç ayrı şekilde gülümsediklerini söylemişlerdi. Emiko, Kannika’nınkinin iyi niyet taşıdığından kuşkuluydu.</p>

  <p class="normal1">Raleigh, sabırsızlıkla, “Gel,” diyerek Emiko’yu perdenin ötesine, kızların üst-baş değiştirdiği koridora çıkardı, ardından bir başka kapıdan içeri soktu.</p>

  <p class="normal1">Ofisinin duvarlarını, Bangkok’un tümüyle elektrikle aydınlatıldığı devirlerinkilerden, Raleigh’yi Kuzey’deki vahşi kabilelerden birinin kıyafetleri içinde gösterenine kadar her türden, üç ayrı ömür dolusu fotoğraf süslüyordu. Emiko’yu özel işlerini yürüttüğü yükseltilmiş platformdaki divana davet etti. Soğuk mavi gözlü, sarı saçlı, soluk benizli ve boynunda kıpkırmızı bir yara izi taşıyan bir adam daha vardı divanda.</p>

  <p class="normal1">Emiko’nun girişiyle irkildi adam. “İsa ve Nuh adına! Kurma olduğunu söylememiştin!”</p>

  <p class="normal1">Raleigh sırıtarak kendi minderine oturdu. “Grahamcı yanından haberim yoktu senin.”</p>

  <p class="normal1">Adam alay karşısında hafifçe gülümsedi. “Böyle bir şey bulundurmak tehlikeli… Habbe pasıyla oynuyorsun, Raleigh. Beyaz Gömlekler ensene binebilir.”</p>

  <p class="normal1">“Rüşvet ödediğim sürece bakanlık umursamıyor. Buralarda devriye gezen tayfadan hiçbiri Bangkok Kaplanı değil. Tek dertleri, ceplerini doldurup geceyi atlatmak.” Güldü. “Bunun buzunu almak Çevre Bakanlığı’na başka yöne bakması için verdiğimden çok daha fazlasına patlıyor.”</p>

  <p class="normal1">“Buz?”</p>

  <p class="normal1">“Yanlış gözenek yapısı. Aşırı ısınıyor.” Kaşlarını çattı. “Baştan bilseydim satın almazdım zaten.”</p>

  <p class="normal1">Ofis afyon kokusuyla kaplıydı; Raleigh piposunu tekrar doldurmaya koyuldu. Gençliğimi, bu yaştaki canlılığımı afyona borçluyum derdi sürekli ya, Emiko, Tokyo’ya gidip Gendo-samanın kullandığı tedavilerden faydalandığından kuşkulanıyordu adamın. Raleigh afyonu, afyon lambasının üzerine tuttu. Afyon topağı ısınıp çıtırdamaya başlayınca, lambanın iğneleri üzerinde döndürüp bastırarak katranı macunlaştırdıktan sonra tekrar çarçabuk topaklaştırıp piposuna yerleştirdi. Pipoyu lambaya uzattı, parça dumana dönüşürken derin bir nefes çekti. Gözlerini yumdu ve açmadan pipoyu soluk benizli adama ikram etti.</p>

  <p class="normal1">“Yok, sağ ol.”</p>

  <p class="normal1">Raleigh’nin gözleri açıldı. “Denemelisin. Vebanın tek erişemediği şey bu. Şansıma. Bu yaşta yoksunlukla uğraşmayı hayal edemiyorum.”</p>

  <p class="normal1">Adam yanıt vermek yerine soğuk mavi gözleriyle Emiko’yu süzdü. Emiko hücresi hücresine parçalanışın tuhaf huzursuzluğunu hissetti. Gözleriyle soyması bir şey değildi; onu her gün yaşıyordu zaten. Ama bu adamın bakışları teninde dolaşmıyor, bedenini kavramıyordu. Aç ve tiksinti yüklü değillerdi. Aksine, soğuk, kopuk bir incelemeydi bu. Açlık söz konusuysa bile, saklamayı iyi beceriyordu adam.</p>

  <p class="normal1">“Bu, o mu?” diye sordu.</p>

  <p class="normal1">Raleigh başıyla evetledi. “Emiko, beyefendiye geçen geceki dostumuzdan bahset.”</p>

  <p class="normal1">Emiko yenik bir ifadeyle Raleigh’ye baktı. Bu sarışın <span class="ideitalik">gaijin</span>i daha önce kulüpte hiç görmediğinden, en azından adamın herhangi bir özel gösteriye daha önce hiç gelmediğinden emindi. Viski buzu sunmamıştı bu adama hiç. Belleğini taradı. Hayır, olsa hatırlardı. Güneş yanığından mustaripliği mumların ve afyon lambasının soluk ışıklarına rağmen barizdi. Ve tuhaf solgunluktaki bakışları rahatsız ediciydi. Yok, gelse hatırlardı.</p>

  <p class="normal1">“Haydi,” dedi Raleigh. “Bana anlattıklarını anlat. Beyaz Gömlek’le ilgili meseleyi. Birlikte gittiğin oğlanı…”</p>

  <p class="normal1">Raleigh normalde müşteri mahremiyetine aşırı önem verirdi. Hatta arada, Ploençit gökdelenine girdiklerini kimse görmesin diye bir blok öteye, sokağın altına müşteriler için ayrı bir geçit yaptırmaktan bahsederdi. Bunlara rağmen şimdi kalkmış açıklama istiyordu.</p>

  <p class="normal1">Raleigh’nin bir müşteri konusunda açıklama yapmasına, hem de bir Beyaz Gömlek konusunda açıklama yapmasına duyduğu hevesten huzursuzlaşan Emiko zaman kazanmak için, “Oğlanı mı?” dedi. Yabancıya, kimliğini ve baba-sanı üzerinde nasıl bir yaptırımı bulunduğunu merak ederek baktı.</p>

  <p class="normal1">Raleigh, piposu dişlerinin arasında, bir daha, “Haydi,” dedi. Lambaya eğilip bir nefes daha çekti.</p>

  <p class="normal1">“Beyaz Gömlek’ti,” dedi Emiko. “Bir grup memurla gelmişti…”</p>

  <p class="normal1">Yeni biri. Arkadaşlarınca getirilmiş biri. Hepsi gülüyor ve çaylak polis memuruyla dalga geçiyordu. İçkileri bedava yuvarlıyorlardı çünkü Raleigh neşelerinin yerinde olmasının paradan değerli olduğunu bilirdi. İçiyordu delikanlı. Kahkahalar atıyor, barda çevresine şakalar yapıyordu. Sonra gizlice, arkadaşlarından habersiz geri gelmişti.</p>

  <p class="normal1">Soluk benizli yüzünü ekşitti. “Senle mi gidiyorlar? Senin türünle mi?”</p>

  <p class="normal1">“<span class="ideitalik">Hai</span>.” Emiko, hoşnutsuzluğunu belirttiğine inandığı ifadeden başka bir şey göstermeden başıyla onayladı. “Beyaz Gömlekler ve Grahamcılar.”</p>

  <p class="normal1">Raleigh hafifçe güldü. “Seks ve ikiyüzlülük, kahveyle süt gibidir.”</p>

  <p class="normal1">Yabancı Raleigh’ye sert bir bakış attı; Emiko ihtiyarın bu bakışlardaki tiksintiyi göremeyecek kadar kafayı bulup bulmadığını merak etti. Soluk benizli yabancı öne eğilerek Raleigh’yi sohbetin dışında bıraktı. “Ne dedi peki sana bu Beyaz Gömlek?”</p>

  <p class="normal1">Bir etkilenme kırıntısı mı vardı sözlerinde? İlgisini mi çekmişti adamın? Yoksa tek derdi anlatacakları mıydı?</p>

  <p class="normal1">Emiko içinden yükselen genetik memnun etme dürtüsünü, terk edildiğinden beri duymadığı bir kıpırtıyı hissetti. Bu adamda Gendo-samayı hatırlatan bir şeyler vardı. Mavi <span class="ideitalik">gaijin</span> gözleri kimyasal sıvı havuzlarını andırsa, yüzü kabuki<sup class="calibre3"><a class="footnote-link" href="../Text/kurmakiz_split_081.html#footnote-501600-5" id="footnote-501600-5-backlink">[5]</a></sup> solgunluğu taşısa bile, bulunduğu ortamı dolduran bir duruşa sahipti. Saçtığı yetke havasında tuhaf bir rahatlatıcılık vardı.</p>

  <p class="normal1"><span class="ideitalik">Grahamcı mısın sen? Beni kullanıp sonra yok mu edeceksin?</span> Emiko bunları umursayıp umursamadığını düşündü. Güzel değildi bu adam. Japon da değildi. Hiçbir şey değildi. Ama dehşet saçan gözleri Emiko’yu, eskiden Gendo-samanın yakaladığı gibi yakalamıştı.</p>

  <p class="normal1">“Nedir öğrenmek istediğiniz?” diye fısıldadı.</p>

  <p class="normal1">“Senin Beyaz Gömlek genetik kopyalamaya dair bir şeyler söylemiş,” dedi <span class="ideitalik">gaijin</span>. “Hatırlıyor musun?”</p>

  <p class="normal1">“<span class="ideitalik">Hai</span>. Evet. Galiba çok gurur duyuyordu. Bir torba dolusu yeni tasarlanmış meyve getirmişti. Kızlara hediye…”</p>

  <p class="normal1"><span class="ideitalik">Gaijin</span> iyice ilgilenmiş görünüyordu. İçi ısındı Emiko’nun. “Neye benziyordu bu meyveler?” diye sordu.</p>

  <p class="normal1">“Kırmızıydılar galiba. İplikli… Uzun iplikli…”</p>

  <p class="normal1">“Tüy… Yeşil tüylü mü? Şu uzunlukta mı?” Parmaklarıyla bir santimlik bir uzunluk gösterdi. “Kalınca?”</p>

  <p class="normal1">Emiko başıyla onayladı. “Evet. Doğru. <span class="ideitalik">Ngaw</span> diyordu. Bir de teyzesi yapmıştı meyveleri. Çocuk Kraliçe’nin naibi Somdet Çaopraya tarafından, Krallığa katkısı dolayısıyla ödüllendirilecekmiş. Teyzesiyle gurur duyuyordu.”</p>

  <p class="normal1">“Ve senle gitti,” dedi yabancı.</p>

  <p class="normal1">“Evet. Ama sonra. Arkadaşları gittikten sonra.”</p>

  <p class="normal1">Soluk benizli sabırsızca kafa salladı. İlişkinin ayrıntılarıyla, oğlanın heyecanıyla, mama-sana yaklaşmasıyla, aralarındaki bağlantıyı kimse görmesin diye Emiko’nun yukarı, beklemeye yollanmasıyla ilgilenmiyordu. “Teyzesiyle ilgili başka ne anlattı?”</p>

  <p class="normal1">“Bakanlık adına gen-kopya yaptığını söyledi sadece.”</p>

  <p class="normal1">“Başka bir şey, mesela kopyalamayı nerede yaptığını söylemedi mi? Test alanları, vesaire türünde bir şeyler?”</p>

  <p class="normal1">“Hayır.”</p>

  <p class="normal1">“Bu mu yani?” <span class="ideitalik">Gaijin</span> kızgın bakışlarını Raleigh’ye çevirdi. “Bunun için mi sürükledin beni buraya?”</p>

  <p class="normal1">Raleigh toparlandı. “<span class="ideitalik">Farang</span>,” dedi. “<span class="ideitalik">Farangı</span> anlat.”</p>

  <p class="normal1">Emiko şaşkınlığını gizleyemedi. “Pardon?” Beyaz Gömlekli delikanlıyı, teyzesinden bahsedip böbürlenişini hatırlıyordu. <span class="ideitalik">Ngaw</span> çalışması yüzünden nasıl ödüllendirileceğini ve terfi ettirileceğini… <span class="ideitalik">Farangla</span> ilgili hiçbir şey hatırlamıyordu. “Anlamadım.”</p>

  <p class="normal1">Raleigh piposunu indirerek kaşlarını çattı. “<span class="ideitalik">Farang</span> gen-kopyacılardan bahsettiğini söylemiştin bana.”</p>

  <p class="normal1">“Hayır.” Kafasını salladı Emiko. “Yabancılarla ilgili bir şey anlatmadı.”</p>

  <p class="normal1">Yara izli <span class="ideitalik">gaijin</span> yüzünü buruşturdu. “Zamanıma değecek bir şey bulunca haber ver bana, Raleigh.” Şapkasına uzandı, kalkmaya davrandı.</p>

  <p class="normal1">Raleigh kurma kıza dikti bakışlarını. “<span class="ideitalik">Farang</span> bir gen-kopyacı var demiştin!”</p>

  <p class="normal1">“Hayır.” Emiko yine kafa salladı. “Bir dakika!” Elini <span class="ideitalik">gaijine</span> kaldırdı. “Bekleyin. <span class="ideitalik">Kun</span>, bekleyin lütfen. Raleigh-sanın neden söz ettiğini anladım.” Parmakları yabancının koluna değdi. <span class="ideitalik">Gaijin</span> temasla irkildi, tiksinir bakışlarla geri çekildi.</p>

  <p class="normal1">“Lütfen,” diye yakardı Emiko. “Anlamadım ben. Oğlan <span class="ideitalik">farang</span> konusunda hiçbir şey söylememişti. Ama bir ad vardı… <span class="ideitalik">Farang</span> adı… Belki.” Onay için Raleigh’ye baktı. “Kastettiğiniz bu muydu? Garip adı mı soruyordunuz? Yabancıydı belki, değil mi? Tayland adı değildi. Çin de…”</p>

  <p class="normal1">Raleigh araya girdi. “Bana anlattıklarını anlat, Emiko. Başka şey istemiyorum. Hepsini, her ayrıntıyı anlat. Her müşteriden sonra bana anlattığın gibi…”</p>

  <p class="normal1">Anlattı Emiko. <span class="ideitalik">Gaijin</span> oturup kuşkuyla dinlerken hepsini anlattı. Genç polis memurunun heyecanını, yüzüne bakamayışını ve kafasını çevirip başka tarafa da bakamayışını, bir türlü sertleşemediği için durmadan konuşmasını, soyunuşunu seyretmesini, teyzesinden bahsedişini, bir fahişeye hem de bir Yeni İnsan fahişeye kendini önemli biriymiş gibi göstermeye çalışmasını, çabasının çok gülünç ve tuhaf gelmesini ve gence dair edindiği fikirleri nasıl sakladığını anlattı. Sonunda Raleigh’yi sırıttıran ve soluk benizli, yaralı adamın gözlerini fal taşı misali açtıran kısma geldi.</p>

  <p class="normal1">“Delikanlı dedi ki şemaları onlara Gi Bu Sen diye bir adam veriyormuş ama sıkça kazık atıyormuş. Ama teyzesi numarayı keşfetmiş. Ardından <span class="ideitalik">ngaw</span> kopyasını başarmışlar. Gi Bu Sen bu konuda aslında hemen hiçbir şey yapmamış. Sonuçta hepsi teyzesinin çalışmasıymış.” Başıyla kendisini evetledi. “Böyle dedi. Gi Bu Sen denen bu adam kandırmış onları. Ama teyzesi külyutmazmış.”</p>

  <p class="normal1">Yara izli adam dikkatle süzüyordu Emiko’yu. Soğuk mavi gözler… Ceset solgunluğunda ten… “Gi Bu Sen,” diye mırıldandı yabancı. “Adı buydu, emin misin?”</p>

  <p class="normal1">“Gi Bu Sen. Eminim.”</p>

  <p class="normal1">Adam dalgınca kafa salladı. Raleigh’nin afyon lambasının çıtırtısı dışında ses kalmadı ofiste. Aşağıdan, sokaktan bağıran su satıcısının sesi, açık panjurlar ve sineklikten içeri süzülerek <span class="ideitalik">gaijini</span> dalgınlığından uyandırdı. Donuk bakışlarını yine Emiko’ya dikti. “Arkadaşın ikinci bir ziyaret yaparsa haberim olsun isterim.”</p>

  <p class="normal1">“Bittikten sonra utandı.” Emiko, yanağına, makyajla gizlediği bereye dokundu. “Bence bir daha—”</p>

  <p class="normal1">Raleigh sözünü kesti. “Bazen gelirler geri. Suçluluk duysalar bile.” Sertçe baktı Emiko’ya. Beriki zorla baş onayı verdi. Delikanlı bir daha gelmeyecekti ama geleceğini düşünmek <span class="ideitalik">gaijini</span> memnun edecekti. <span class="ideitalik">Gaijinin</span> memnuniyeti, Raleigh’nin memnuniyetiydi ve Raleigh, Emiko’nun patronuydu. Uygun davranmak, Raleigh’yi onaylamak zorundaydı. Hem de inanarak, ikna ederek…</p>

  <p class="normal1">“Bazen,” diyebildi. “Bazen gelirler geri. Utansalar bile.”</p>

  <p class="normal1"><span class="ideitalik">Gaijin</span> ikini birden süzdü. “Biraz buz getirsene buna, Raleigh.”</p>

  <p class="normal1">“Zamanı değil. Ayrıca birazdan sahne alacak.”</p>

  <p class="normal1">“Zararını telafi ederim.”</p>

  <p class="normal1">Raleigh’nin gitmek istemediği açıktı ama itiraz etmeyecek kadar kafası çalışıyordu. Zorla gülümsedi. “Elbette. Siz konuşun.” Çıkarken Emiko’ya anlamlı bir bakış attı. Emiko, <span class="ideitalik">gaijini</span> baştan çıkartmasını, kesik hareketli seks ve günah vaadiyle ayartmasını ve ardından, tüm kızlardan beklediği üzere, anlatacaklarına kulak verip sonrasında kendisine aktarmasını istediğini anladı.</p>

  <p class="normal1">Yaklaşarak <span class="ideitalik">gaijinin</span> çıplak tenini görmesini sağladı. Adamın gözleri Emiko’nun teninde dolaştı, bacaklarının <span class="ideitalik">fa-sin</span> içine girdiği yerde gezindi, kalçalarının kumaşı gerişini inceledi. Ardından bakışlarını kaçırdı. Emiko hoşnutsuzluğunu gizledi. Hoşlanmış mıydı adam? Gergin miydi? İğrenmiş miydi yoksa? Kestiremiyordu. Çoğu erkekte kolayca anlardı. Açıkça belli ederlerdi. Basit şablonları izlerlerdi. Adamın Yeni İnsanları iğrenç bulup bulmadığını merak etti. Belki de oğlancıydı…</p>

  <p class="normal1">“Nasıl yaşayabiliyorsun burada?” dedi <span class="ideitalik">gaijin</span>. “Beyaz Gömlekler çoktan gübre yapmalıydı seni.”</p>

  <p class="normal1">“Ödemeler… Raleigh ödediği sürece aldırmazlar.”</p>

  <p class="normal1">“Peki, bir yerde de oturuyor musun? Raleigh onu da mı ödüyor?” Emiko onaylayınca, “Pahalıdır herhalde,” dedi.</p>

  <p class="normal1">Kurma kız omuz silkti. “Raleigh-san borçlarımı kaydediyor.”</p>

  <p class="normal1">Raleigh sanki adının söylenmesini bekliyormuş gibi, elinde buzla içeri girdi. <span class="ideitalik">Gaijin</span> sustu ve ihtiyar kadın satıcısı bardağı alçak sehpaya bırakırken sabırsızca bekledi. Raleigh duraksadı ve yaralı adamın kendini görmezden geldiğini fark edince, keyfinize bakın yollu mırıldanarak çıktı. Emiko ihtiyarın ardından, yabancının üzerindeki gücünü merak ederek baktı. Buzlu bardak önünde, baştan çıkarırcasına buğulanıyordu. Adamın baş onayı üzerine uzanıp aldı ve içti. Sarsıcıydı ve daha nedir diyemeden geçip gitti. Soğuk bardağı yanağına bastırdı.</p>

  <p class="normal1">Yara izli adam seyrediyordu. “Tropik iklime göre yapılmadın demek,” dedi. Öne eğildi, gözlerini teninde gezdirerek incelemeye koyuldu. “Tasarımcılarının gözenek yapını değiştirmeleri ilginç doğrusu.”</p>

  <p class="normal1">Emiko ilgi karşısında gerileyip köşeye büzülmemek için direndi. Toparlandı, adama yaklaştı. “Tenimi daha çekici yapıyor. Pürüzsüz…” <span class="ideitalik">Fa-sinini</span> dizlerine kadar çekip daha yukarıda yana kaymasına izin verdi. “Dokunmak ister miydiniz?”</p>

  <p class="normal1">Adam kuşkuyla baktı Emiko’ya.</p>

  <p class="normal1">Kurma kız, izin verircesine, “Lütfen,” dedi.</p>

  <p class="normal1">Adamın eli uzandı ve Emiko’nun bacağında gezindi. “Hoş,” diye mırıldandı. Emiko, adamın çekingen ses tonunda bir tatmin çağlayışı yakaladı. Sürpriz hediyesini açan bir çocuk gibi kocaman olmuştu gözleri. Hafifçe öksürerek gırtlağını temizledi adam. “Tenin yanıyor…”</p>

  <p class="normal1">“<span class="ideitalik">Hai</span>. Söylediğiniz gibi, bu iklime uygun tasarlanmamışım.”</p>

  <p class="normal1">Adam incelemesini genişletmişti artık. Gözleri, adeta bakışlarıyla beslenecekmişçesine dolanıyordu Emiko’nun üzerinde. Raleigh hoşnut kalacaktı. “Mantıklı,” dedi adam. “Senin modelini sadece seçkinlere satıyor olmalılar… Öylelerinin iklim kontrol aygıtları vardır…” Kafa sallayarak incelemeye devam etti. “Pazarlık değeri taşıyorsundur…” Birden kafasını kaldırdı. “Mişimoto? Mişimoto’nunkilerden miydin sen? Diplomatik olamazsın… Sarayın dinsel duruşu belliyken hükümet ülkeye asla bir kurma sokmaz—” Göz göze geldiler. “Mişimoto seni buraya attı, değil mi?”</p>

  <p class="normal1">Emiko ani utanç dalgasına direnmeye çalıştı. Sanki yabancı içini açmış, hakaret eden, kişisel bakmayan bir sibiskozlu tıp teknisyeninin otopsi yapması misali barsaklarını kurcalamaya başlamıştı. İçeceğini dikkatle sehpaya bıraktı. “Gen-kırıcı mısınız siz?” dedi. “Hakkımda bunca şeyi o yüzden mi biliyorsunuz?”</p>

  <p class="normal1">Adamın ifadesi bir anda şaşkın çocukluktan ukalaca sırıtışa dönüverdi. “Hobiciyim daha çok,” dedi. “Gen-saptayıcı da diyebilirsin.”</p>

  <p class="normal1">“Sahi mi?” Kızgınlığının bir kısmını gösterdi Emiko. “Mesela Ortabatı Kompakt’tan? Bir şirket adamı?” Öne eğildi. “<span class="ideitalik">Kalorici</span> olmayasınız?”</p>

  <p class="normal1">Son sözcüğü fısıldayarak söylemişti ama etkili oldu. Adam irkilerek geri çekildi. Gülümsemesi donup kaldı; bakışları karşısındaki kobrayı tartan firavun faresininkilere dönüştü. “İlginç bir görüş,” dedi.</p>

  <p class="normal1">Emiko, onca utanç duygusu üzerine adamın kaçak bakışlarını gördüğüne sevinmişti. Şansı yaver giderse <span class="ideitalik">gaijin</span> tarafından doğranır ve kurtulurdu belki. En azından huzura kavuşurdu o zaman.</p>

  <p class="normal1">Adamın darbesini bekledi. Yeni İnsanların saygısızlığını kimse hoş görmezdi. Sensei Mizumi, asla başkaldırma emaresi göstermemesi için çok uğraşmıştı. Boyun eğmeyi, alnını yere değdirerek şükran göstermeyi, üstünlerin arzuları önünde eğilmeyi ve konumuyla gurur duymayı öğretmişti. Emiko <span class="ideitalik">gaijinin</span> geçmişini didiklemesinden ve kendi kontrolünü yitirmesinden utansa bile, Sensei Mizumi böyle bir durumun adamı kışkırtması ve kızdırmasına bahane olamayacağını söylerdi. Önemi yoktu ama. Olan olmuştu ve Emiko ruhen çoktan öldüğünden adamın seçeceği her türlü bedeli ödemeye razıydı.</p>

  <p class="normal1">Ama adam, “Şu delikanlıyla geçirdiğin geceyi bir daha anlat,” dedi. Bakışlarındaki öfkenin yerini bir kez daha Gendo-samanınkiyle aynı amansızlık almıştı. “Hepsini anlat bana,” dedi. “<span class="ideitalik">Hemen</span>.” Sesiyle kırbaçlıyordu adeta Emiko’yu.</p>

  <p class="normal1">Direnmek istedi ya, genlerine gömülü itaat dürtüsüyle başkaldırı utancı fazlasıyla baskındı. İçinden kendisine, <span class="ideitalik">senin patronun değil bu adam</span>, diye hatırlattı hatırlatmasına ama buyruğu karşısında adamı hoşnut etme arzusu yüzünden az daha altına kaçıracaktı.</p>

  <p class="normal1">“Geçen hafta gelmişti…” Beyaz Gömlekli’yle geçirdiği gecenin ayrıntılarına tekrar daldı. Bir zamanlar Gendo-samaya yaptığı gibi, efendisini memnun etmek için deliren bir köpek misali öyküyü <span class="ideitalik">gaijin</span> için süsleyerek anlattı. Adama, habbe pası yut da geber demek istiyordu ama doğası buna uygun değildi; anlattı ve <span class="ideitalik">gaijin</span> dinledi.</p>

  <p class="normal1">Adam birçok şeyi tekrarlatıp sorular sordu. Emiko’nun unuttuğunu sandığı kısımlara geri döndü. Öyküsünü acımadan didikliyor, açıklamalara zorluyordu. Soru sormayı iyi beceriyordu. Ticaret gemilerinden biri programına uygun gelmediğinde Gendo-sama da astlarını böyle sorgulardı. Bahaneleri gen-kırma kurtçuklar misali ezip geçerdi Gendo-sama.</p>

  <p class="normal1"><span class="ideitalik">Gaijin</span> nihayet tatmin bulmuşçasına kafa salladı. “İyi,” dedi. “Çok iyi.”</p>

  <p class="normal1">Emiko iltifattan hoşlandığını fark ederek kendine kızdı. <span class="ideitalik">Gaijin</span> viskisini dikledi, elini cebine atıp bir tomar para çıkardı ve ayağa kalkarken birkaç banknotu ayırdı.</p>

  <p class="normal1">“Bunlar senin. Raleigh’ye gösterme. Hesabı ayrıca hallederim.”</p>

  <p class="normal1">Herhalde şükran duymalıydı ama kendini kullanılmış hissediyordu Emiko. Tıpkı diğerleri, biyolojik tuhaflığıyla günaha girmeye meraklı, mubah sayılmayan bir yaratıkla cinsel ilişki için kul-köleliğe hazır ikiyüzlü Grahamcılar ve Çevre Bakanlığı’nın Beyaz Gömlekleri gibi ama bu sefer sözcük ve sorularla kullanılmıştı.</p>

  <p class="normal1">Banknotları aldı. Eğitimi kibarlığa, nezakete zorluyordu ama adamın tatmin bulmuş rahatlığı içini kaldırıyordu.</p>

  <p class="normal1">“Saygıdeğer beyefendi bu fazladan bahtlarla ne yapacağımı düşünüyor acaba?” dedi. “Mücevher alacağımı mı? Yemeğe mi çıkayım yoksa? Malım ben. Raleigh’ye aidim.” Paraları adamın ayaklarının dibine fırlattı. “Zengin ya da yoksul olmamın hiçbir anlamı yok. Sahipliyim ben.”</p>

  <p class="normal1">Adam eli kayan kapıda, durakladı. “Niye kaçmıyorsun o zaman?”</p>

  <p class="normal1">“Nereye kaçayım? İthal izinlerimin süresi çoktan doldu.” Kederle gülümsedi. “Raleigh-sanın patronluğu ve bağlantıları olmasa Beyaz Gömlekler beni derhal gübre yapar.”</p>

  <p class="normal1">“Kuzeye kaçsan?” dedi yabancı. “O taraftaki kurmalara…”</p>

  <p class="normal1">“Hangi kurmalar?”</p>

  <p class="normal1">Adam hafifçe gülümsedi. “Raleigh söylemedi mi sana? Dağlardaki kurma köylerinden bahsetmedi mi hiç? Kömür savaşlarından kurtulanlardan? Azat edilenlerden?” Emiko’nun anlamayan bakışlarını görünce devam etti: “Orada, cengellerde köyler var… Fukara bir bölge… Ölümüne gen-kırmadan geçirilmiş Çiang Rai’nin ardında, Mekong’un ötesinde bir yer. Ama oradaki kurmaların ne sahipleri ne de patronları var. Kömür savaşı hâlâ sürüyor ama halinden bu denli nefret ediyorsan, en azından Raleigh’ye karşı bir seçenektir sonuçta.”</p>

  <p class="normal1">“Sahi mi?” Öne eğildi Emiko. “Var mı gerçekten öyle bir köy?”</p>

  <p class="normal1">Adam gene gülümsedi. “Bana inanmıyorsan Raleigh’ye sor. Kendi gözleriyle gördü oraları.” Durakladı. “Gerçi sana anlatmak işine gelmeyecektir. Tasmanı koparmaya teşvik edebilir, malum.”</p>

  <p class="normal1">“Doğru mu söylüyorsunuz?”</p>

  <p class="normal1">Soluk benizli adam şapkasının kenarına dokunarak selam verdi. “Sen bana ne kadar doğru söylediysen,” dedi. Kapıyı açtı, Emiko’yu gümbürdeyen kalbi ve aniden ortaya çıkıveren yaşama isteğiyle bırakarak gitti.</p>
</body>
</html>
