<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_36"><span class="idebold">otuz altı</span></h1>

  <p class="normal1">Etrafındaki kalabalık artıyordu. İtiş kakış arasındaydı ve kaçacak y er yoktu. Açıkta, yakalanmayı bekliyordu.</p>

  <p class="normal1">İlk dürtüsü, aşırı ısınmadan aralarından çıkmayı başaramayacağını bilmesine rağmen herkesi itip kaçmaktı. <span class="ideitalik">Hayvan gibi ölemem ben. Savaşacağım. Akacak kanları</span>…</p>

  <p class="normal1">Artan paniğini bastırmaya, düşünmeye çabaladı. İnsanlar birbirlerini iterek sokak lambasına yaklaşmaya, asılı ilanı okumaya çalışıyordu. Aralarında kısılıp kalmıştı ama henüz kimse fark etmemişti Emiko’yu. Kımıldamadığı sürece…</p>

  <p class="normal1">Kalabalığın baskısı avantajınaydı. Kesik hareketleri bırak, kımıldayamıyordu bile.</p>

  <p class="normal1"><span class="ideitalik">Yavaş. Dikkatli.</span></p>

  <p class="normal1">İnsanlara yaslandı, hafifçe, yavaşça iterek, itekleyerek, hıçkırarak ağlayan, barışa vurulan darbenin yasını tutan bir kadın rolü yaparak ilerlemeye başladı. Gözlerini ayaklarından ayırmadan kalabalığın sınırına kadar aynı dikkatle yürüdü. Sokağın her yanında, yerlerde insanlar gruplaşmış ağlıyor ya da şaşkınlıkla çevrelerine bakınıyordu. Emiko biraz acıdı bu insanlara. Gendo-samanın zeplinine binerken, Krung Thep sokaklarında bir başına bırakmasına rağmen aslında iyilik ettiğini söyleyişini hatırladı.</p>

  <p class="normal1"><span class="ideitalik">Odaklan</span>, dedi kendi kendine kızarak. Uzaklaşmak, insanların dikkatini çekmeyeceği dar ara sokaklara ulaşmak, karanlığı beklemek zorundaydı.</p>

  <p class="normal1">Eşkâlin her yerde… <span class="ideitalik">Metan lambalarında, duvarlarda, sokaklarda, ayaklar altında… Gidecek yerin yok.</span> Son düşündüğünü sildi aklından. Ara sokak yeterliydi. Önce ara sokak… Sonra yeni plan… Gözlerini yerden ayırmadı, kendisine sarıldı, ağlıyormuş gibi yaptı. Ayaklarını sürüyerek ara sokağa yöneldi. Yavaş. Yavaş…</p>

  <p class="normal1">“Sen! Gel buraya!”</p>

  <p class="normal1">Donakaldı. Kafasını hızla kaldırmamaya zorladı kendisini. Öfkeli bir adam eliyle çağırıyordu. Tam ağzını açacakken arkasından bir başka ses geldi.</p>

  <p class="normal1">“Diyecek bir lafın mı var, çakal?”</p>

  <p class="normal1">Başında sarı bir bandana, elinde bir tomar el ilanıyla bir delikanlı Emiko’yu iterek geçti.</p>

  <p class="normal1">“Ne var bakayım elinde senin?”</p>

  <p class="normal1">Tartışma diğerlerini de çekti. Toplananların ortasında atışan ikilinin sesleri yükseldi, birbirlerine diklenmeye başladılar. Gelenler taraf tutmaya, tuttukları tarafı destekleyen laflar atmaya giriştiler. Kalabalıktan cesaret bulan dam delikanlıyı tokatladı ve başındaki sarı bandanayı çıkarmaya kalkıştı. “Kraliçe’den yana değilsin sen! Hain!” Delikanlının elindeki ilanları kapıp yere savurdu, öfkeyle üzerlerine bastı. “Defol buradan! Praça çakalının yalanlarıyla birlikte!” İlanlar kalabalığın arasına dağıldığında Akkarat’ı sarayı yemeye çalışırken gösteren bir karikatür çarptı gözüne Emiko’nun.</p>

  <p class="normal1">Delikanlı ilanlarını toplamaya çalışırken, “Yalan değil hiçbiri!” diye bağırdı. “Akkarat iktidar delisidir! Hep istediği—”</p>

  <p class="normal1">Adam delikanlının kıçına bir tekme savurdu. Delikanlı öfkeyle dönerek saldırdı. Emiko nefesini tuttu. Bir dövüşçü… Kesinlikle <span class="ideitalik">muay tay</span> yapıyordu bu genç. Dirseği adamın kafasında patladı. Adam devrildi. Delikanlı tepesinde dikilerek hakaretler saymaya başladı ama kalabalık aniden hareketlendi, yumruklar kalktı ve hep birlikte üzerine çullanıldı. Gencin çığlıkları sokağı sarıverdi.</p>

  <p class="normal1">Emiko döndü ve hareketlerine dikkat etmeyi bırakıp büyüyen kavgadan hızla uzaklaşmaya başladı. Yardıma veya savunmaya koşturan insanlar yanından ite kaka geçip giderlerken elinden geldiğince hızlı yürüdü. O an için bu insanların gözünde hiçbir önemi yoktu. Kalabalıktan sonunda kurtuldu ve ara sokağın gölgelerine daldı.</p>

  <p class="normal1">Kavga yayılırken arkasına saklanacak bir çöplük buldu. Sokaktan cam kırılma sesleri, haykırışlar geliyordu. Parçalanmış bir Heriklim kasasının ardına sindi, çevresindeki çöpleri, muz kabuklarını, atık kâğıtları, parçalanmış keten sepetleri, ne bulursa hepsini üzerine örtmeye koyuldu. Kalabalık sokağa doğru yaklaştığında kıpırdamadan durdu ve daha fazla sindi. Nereye baksa öfkeyle haykıran yüzler görüyordu.</p>
</body>
</html>
