<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_4"><span class="idebold">dört</span></h1>

  <p class="normal1">“500, 1000, 5000, 7500…”</p>

  <p class="normal1">Krallığı doğanın tüm mikroplarından korumaya çabalamak, okyanusu ağla yakalamaya benziyordu. İnsan bolca balık yakalayabilirdi ama okyanus yerinde kalırdı.</p>

  <p class="normal1">“10.000, 12.500, 15.000… 25.000…”</p>

  <p class="normal1">Bunaltıcı gecede <span class="ideitalik">farang</span> zeplininin altında dikilen Başkomiser Caydi Rojanasukçay bu durumun fazlasıyla farkındaydı. Zeplinin turbo-fanları tepesinde homurtuyla dönüyorlardı. Yükü yerde dağılmış yatıyordu; kasalar ve kutular kırılıp parçalanmıştı. İçlerindekiler yerinde duramayan bir çocuğun oyuncakları misali demirleme rampasının her yanına saçılmıştı.</p>

  <p class="normal1">“30.000, 35.000… 50.000…”</p>

  <p class="normal1">Bangkok’un daha yeni elden geçirilip yenilenmiş, ayna kulelerine takılı yüksek-yoğunluklu metan lambalarıyla aydınlatılan hava limanı dört bir yana uzanıyordu. Tepelerinde kocaman <span class="ideitalik">farang</span> zeplinleri bağlı demirleme rampalarıyla bezeli, kenarlarından uluslararası sınırları belirleyen kalın HiGro Bambusundan duvarların ve dikenli tellerin yükseldiği, yeşil ışığa bürünmüş muazzam bir alandı burası.</p>

  <p class="normal1">“60.000, 70.000, 80.000…”</p>

  <p class="normal1">Yutuluyordu Tayland Krallığı. Caydi, adamlarının kayda geçirdiği mallara boş bakışlarla göz gezdirdi. Gayet açıktı. Okyanus tarafından yutuluyorlardı. Hemen her kasadan kuşkulu bir şeyler çıkmıştı. Ama kasalar zaten simgeseldi. Sorun her yerdeydi: Gri-borsa<sup class="calibre3"><a class="footnote-link" href="../Text/kurmakiz_split_082.html#footnote-501821-1" id="footnote-501821-1-backlink">[1]</a></sup> kimyasal banyoları Çataçuk Pazarı’nda satılıyor, insanlar gece yarıları kayıklarına yeni-nesil ananaslar dolduruyordu. AgriGen ve PurCal’ın en yeni genetik yeniden yazılımlarını taşıyan polenler yarımadanın her yanına saçılırken Chesire kedileri <span class="ideitalik">soi</span> çöplüklerini yalayıp yutuyor, cingcok2 kertenkeleleri çobanaldatan ve tavus yumurtalarını yağmalıyordu. Fildişi böcekleri Kao Yai ormanlarını delik deşik ederken sibiskoz şekerleri, habbe pası ve <span class="ideitalik">fa’gan</span> püskülü sebzeleri soğurup Krung Thep’in insanlığını kuşatıyordu.</p>

  <p class="normal1">Buydu hepsinin içinde yüzdüğü okyanus. Yaşamın ta kendisi.</p>

  <p class="normal1">“90… 100.000… 110… 125…”</p>

  <p class="normal1">Prenvadi Srisati ya da Apişat Kunikorn gibi büyük dâhiler en iyi korunma yolları üzerine tartışabilir ya da önden önlem almaya yönelik gen-kırma mutasyonuna karşı Krallığın sınırına dizili Mor Ötesi bariyerlerini övebilirlerdi, ama Caydi’nin gözünde birer idealistten öte değillerdi. Okyanus her daim işin içindeydi.</p>

  <p class="normal1">“126… 127… 128… 129…”</p>

  <p class="normal1">Caydi, Komiser Kanya Çirativat’ın omzu üzerinden bakıp kadının rüşvet ödemesini sayışını izlemeye koyuldu. İki Gümrük görevlisi yana çekilmiş, yetkelerinin geri verilmesini bekliyordu.</p>

  <p class="normal1">“130… 140… 150…” Kanya şarkı söylüyordu sanki. Refaha, çarkların yağlanmasına, eski kentin yeni iş koluna şükran şarkısı… Sesi ışıltılı ve özenliydi. Kanya saydı mı hep doğru sayardı.</p>

  <p class="normal1">Caydi gülümsedi. İyi niyete karşılık verilen ufak bir hediyenin zararı yoktu.</p>

  <p class="normal1">İki yüz metre ötedeki komşu demirleme rampasında bir zeplinin karnından malları çekerek gümrük teftişi ve onayı için istiflemeye taşıyan megodontların bağırtıları yükseliyordu. Turbo-fanlar var güçleriyle demir atmış kocaman hava aracını sabit tutmaya uğraşıyordu. Megodont dışkısının kokusunu taşıyan sert rüzgâr Caydi’nin nizami düzende bekleyen Beyaz Gömleklerini sarmalıyordu. Kanya uçmasınlar diye saydığı bahtların üstüne elini koydu. Caydi’nin adamları, ellerinde palalarıyla sabırsız bekliyorlardı.</p>

  <p class="normal1">Turbo-fan gürültüsü iyice artmıştı. Kanya şakımaya devam ediyordu. “160… 170… 180…”</p>

  <p class="normal1">Gümrükçüler ter içindeydi. Sıcak mevsimdeyken bile böyle terlenmezdi. Caydi terlemiyordu. Ama ilk seferi muhtemelen epey pahalıya patlamış korunma için ikinci ödemeye zorlanan kendisi değildi sonuçta.</p>

  <p class="normal1">Neredeyse acıyacaktı adamlara. Zavallılar hangi yetke değişimlerinin gerçekleşebileceğinden, ödemelerin başka yöne kaydırılıp kaydırılmayacağından, Caydi’nin yeni bir gücü mü yoksa bir rakibi mi temsil ettiğinden, Çevre Bakanlığı’na hâkim bürokrasi ve etki katmanlarının neresinde durduğundan habersizdiler. Haliyle ödüyorlardı. Caydi, bu kadar kısa sürede nakit bulabilmelerine, en az Beyaz Gömlekler kapılarını kırıp bölgeyi emniyete aldıklarında Gümrükçülerin şaştığı kadar şaşmıştı.</p>

  <p class="normal1">“İki yüz bin.” Kanya başını kaldırıp baktı. “Hepsi tamam.”</p>

  <p class="normal1">Caydi sırıttı. “Öderler demiştim sana.”</p>

  <p class="normal1">Kanya gülümsemesine karşılık vermedi ya, aldırmadı Caydi. Sıcak, iyi bir geceydi; iyi para kaldırmışlardı ve Gümrükçülerin döktükleri teri izlemek de cabasıydı. Kanya zaten önüne çıkan kısmetleri takdir etmekte hep güçlük çekerdi. Gencecik hayatının bir noktasında haz duymayı unutmuştu. Kuzeybatıdaki kuraklıkta… Ebeveyni ve kardeşlerini yitirdiğinde… Krung Thep’e kadar geçirdiği zorlu yolculukta… Bir yerlerde neşe kapasitesini yitirmişti işte. <span class="ideitalik">Sanuk</span>tan, yani eğlenceden hatta Ticaret Bakanlığı’nı yolmak veya Songkran Festivali türü büyük eğlencelerden, <span class="ideitalik">sanuk mak</span>lardan dahi zevk almazdı. O yüzden Kanya’nın Ticaret Bakanlığı’nın iki yüz bin bahtını, gözüne kaçan tozu silmek dışında kırpmadan sayıp gülümsememesine alınmıyordu Caydi. Eğlenceden anlamıyordu Kanya; karması böyleydi.</p>

  <p class="normal1">Gene de acıyordu kıza. En yoksullar bile arada gülümserdi. Kanya neredeyse hiç gülümsemezdi. Doğaya aykırıydı bu. Ne utandığında ne huzuru kaçtığında ne kızdığında ne de sevindiğinde gülümsüyordu. Toplumsal lütufkârlıktan yoksunluğu insanları huzursuz ediyordu ve sonunda Caydi’nin birliğine atanmasının nedeni buydu. Kimse katlanamıyordu kıza. Her daim gülümseyecek bir şeyler bulabilen Caydi ile suratı yeşim taşından oyulmuşçasına hep soğuk Kanya, tuhaf bir ikili olmuşlardı. Caydi, komiserine neşe yollarcasına gülümsedi bir daha. “Toparlanalım o zaman.”</p>

  <p class="normal1">Gümrük memurlarından biri, “Yetki sınırınızı aştınız,” diye mırıldandı.</p>

  <p class="normal1">Caydi omuz silkti. “Çevre Bakanlığı’nın yetkisi Krallığı tehdit eden her yerde geçerlidir. Majesteleri Kraliçe’nin arzusu böyle.”</p>

  <p class="normal1">Gülümsemeye çalışan adamın bakışları buz gibiydi. “Ne demek istediğimi biliyorsunuz.”</p>

  <p class="normal1">Caydi, adamın terslenmesine aldırmadan güldü. “Sıkma canını. İki katını isteyebilirdim ve gene ödemeniz gerekirdi.”</p>

  <p class="normal1">Caydi dolaşmaya başlayıp palasının ucuyla her yana saçılan malları dürtüklerken, Kanya paraları toplamaya girişti. “Korunmaya muhtaç şu mühim kargoya bakın hele!” Paketlenmiş kimonoları gösteriyordu. Bir Japon yöneticinin karısına geliyorlardı herhalde. Maaşından çok daha fazlası eden iç çamaşırlarını karıştırdı. “Arakçı bir memurun bunları kurcalamasını istemeyiz, değil mi?” Sırıtarak Kanya’ya baktı. “İster miydin bunlardan? Hakiki ipek. Japonlarda hâlâ ipekböceği var, malum.”</p>

  <p class="normal1">Kanya paralardan kafasını kaldırmadı. “Büyük gelirler bana. Japon yönetici karılarının hepsi AgriGen’le çevirdikleri işlerden gelen kaloriler yüzünden şişko.”</p>

  <p class="normal1">“Siz çalar mıydınız?” Gümrük memurunun kibar gülümsemesi, ardından yatan öfkeyi kontrole yönelikti.</p>

  <p class="normal1">“Çalmayacağız anlaşılan,” diyerek omuz silkti Caydi. “Komiserimin beğenisi Japonlardan üstün görünüyor. Neyse, eminim yine kâr edersiniz. Bu ufak bir aksaklıktan ibaret kalacaktır.”</p>

  <p class="normal1">“Hasar ne olacak peki? Nasıl açıklanacak?” Diğer memur yarıya kadar yarılmış, Sony tarzı bir katlanır perdeyi işaret ediyordu.</p>

  <p class="normal1">Caydi tahta perdeyi inceledi. Üzerinde tahminen yirmi ikinci yüzyıl sonuna ait bir samuray ailesini tasvir eden bir çizim vardı. Tarladaki kurma işçilerini seyreden bir Mişimoto Akışkan Sanayi yöneticisi… Doğru mu görüyordu? Her işçinin <span class="ideitalik">on</span> eli mi vardı? Caydi dine yönelik bu tuhaf küfre ürpererek baktı. Tarlanın kenarına resmedilmiş aile rahatsıza benzemiyordu ama sonuçta Japon’du onlar: Çocuklarının kurma maymunlarla oynamalarına bile izin verirlerdi.</p>

  <p class="normal1">Yüzünü buruşturdu. “Eminim bir bahane uydurursunuz. Nakliye megodontları yüzünden falan…” Gümrükçünün sırtına bir şaplak attı. “Bakma öyle yahu! Karşılıklı güven tesis ediyoruz burada!”</p>

  <p class="normal1">Kanya paraları toplamayı bitirmişti. Örgü heybesini ağzını büzüp sırtına vurdu.</p>

  <p class="normal1">“Tamamız.”</p>

  <p class="normal1">Daha ötede, devasa burgu-yay fanlarında kalan son jullerle manevraya uğraşan yeni bir zeplin yavaşça alçalıyordu. Dev yaratığın karnından uçlarına kurşun ağırlıklar bağlanmış halatlar sarkıyordu. Demirleme rampası işçileri muazzam büyüklükte bir tanrıya yakarırcasına ellerini kaldırmış, halatları yakalayıp megodontlara bağlamayı bekliyorlardı. Caydi ilgiyle izledi. “Emekli Çevre Bakanlığı Polisleri Birliği işbirliğinizi takdir ediyor, beyler. Güvenlerini kazandınız.” Palasını kaldırdı ve adamlarına döndü.</p>

  <p class="normal1">“<span class="ideitalik">Kun</span> memurlar!” Zeplin pervanelerinin uğultusu ve yük megodontlarının böğürtüleri yüzünden bağırmak zorundaydı. “Size göre bir işim var!” Palasıyla, inmeye çalışan zeplini işaret etti. “Şuradaki gemiden ilk kasayı açıp arayana iki yüz bin baht vereceğim! Haydi! Şuradaki zeplin! Yürüyün!”</p>

  <p class="normal1">Gümrük memurları şaşakalmış bakıyorlardı. Bir şeyler söylemeye başladılar ama pervanenin uğultusu sözlerini yutuyordu. El-kol sallayarak, “<span class="ideitalik">May tum! May tum! May tang tum!</span> Hayır! Hayır!” haykırışları arasında itiraz ediyorlardı ama Caydi çoktan fırlamış, yeni avına pala sallayarak koşturmaya başlamıştı bile.</p>

  <p class="normal1">Beyaz Gömlekler hemen komutanlarının peşinden atıldılar. Kasa ve işçilerin arasında zikzaklar çizdiler, çapa halatlarının üstünden atladılar, megodontların altından geçtiler. Adamlarıydı onlar. Sadık evlâtları, çocuklarıydılar… Çağrısına uyup idealleri ve Kraliçe’yi aptalca izleyen, Çevre Bakanlığı’nın tüm şerefini yüreklerinde taşıyanlardı bu adamlar…</p>

  <p class="normal1">“Şu gemi! Şu!”</p>

  <p class="normal1">İniş alanında bembeyaz kaplanlar misali koşuyor, Japon nakliye konteynerlerinin leşlerini tayfundan kalan yıkıntılar misali arkalarında bırakıyorlardı.</p>

  <p class="normal1">Gümrükçülerin sesleri arkalarında solup gitmişti bile. Caydi, bacaklarında koşmanın hazzı, içinde lekesiz ve onurlu takibatın neşesiyle, peşinde adamlarıyla koştukça koşuyor, hızlandıkça hızlanıyor, mesafeyi safkan bir savaşçının adrenalinli adımlarıyla aşıyordu. Hep birlikte, pala ve baltaları ellerinde, gökten inen dev makineye, tepelerine şeytan kral Tosacan misali karanlığını düşüren yaratığa, megodontların megodontuna koşuyorlardı.</p>

  <p class="normal1">Canavarın yanında <span class="ideitalik">farang</span> harfleriyle CARLYLE &amp; OĞULLARI yazıyordu.</p>

  <p class="normal1">Caydi dudaklarından kaçıveren haz çığlığını fark etmedi bile. Carlyle ve Oğulları… Ağzını yayarak, tüm laubaliliğiyle kirlilik kredi sistemlerinin değiştirilmesinden, karantina teftişlerinin kaldırılmasından, diğer ülkeler çökerken Krallığı ayakta tutan ne varsa hepsinin yıkılmasından bahsedebilen <span class="ideitalik">farang</span>… Ticaret Bakanı Akkarat ile Taht Naibi Somdet Çaopraya’nın onca kıyağını gören yabancı… Harika, gerçek bir ödülle karşı karşıyaydılar; heyecanlanmıştı Caydi. Hepsi çok daha genç ve fanatik adamları koşuşturarak avlarına atılırken iniş halatlarına uzandı.</p>

  <p class="normal1">Ama bu zeplin, öncekinden daha akıllıydı.</p>

  <p class="normal1">İniş konumuna koşuşan Beyaz Gömlekleri gören pilot, turbo-fanlarının yönünü değiştirdi. Hava akımı Caydi’yi yaladı. Pervaneler, pilotun yerden uzaklaşmak uğruna harcadığı cigajullerle homurdanıp inlediler. Bağlantı halatları milleri üzerinde dönerek, kollarını kendine çeken bir ahtapot misali içe doğru kıvrıldılar. Tam güce çıkan turbo-fanlar Caydi’yi yere savurdu.</p>

  <p class="normal1">Zeplin yükseldi.</p>

  <p class="normal1">Caydi doğruldu, sıcak rüzgâra karşı gözlerini kısarak karanlıkta uzaklaşan zeplini izledi. Kontrol kulesinden mi, Gümrükçülerden mi uyarı gelmişti? Yoksa pilot, Beyaz Gömlek teftişinin efendilerinin işine gelmeyeceğini kestirecek denli uyanık mı çıkmıştı?</p>

  <p class="normal1">Kaşları çatıldı. Richard Carlyle. Haddinden fazla uyanıktı o herif. Hep Akkarat’la toplantılar yapar, sürekli sibiskoza karşı mücadele toplantılarında boy gösterir, her yana para saçar, dur durak bilmeden serbest ticaretin faydalarından söz açardı. Son salgının ardından bu kıyılara geri dönen birkaç düzine <span class="ideitalik">farangdan</span> biriydi sadece ama en gürültücüleriydi. Gülümsemesi Caydi’yi en rahatsız eden <span class="ideitalik">farang</span> oydu.</p>

  <p class="normal1">Ayağa kalktı, bembeyaz keten üniformasını silkeledi. Fark etmezdi; geri dönecekti zeplin. Dalgaları kıyıyı döven okyanus gibi, <span class="ideitalik">farangları</span> da uzakta tutmak mümkün değildi. Karayla deniz kesişmek zorundaydı. Kalpleri kârla çarpan bu adamlar, sonucu ne olursa olsun gelirlerdi ve Caydi, sonucu ne olursa olsun karşılardı.</p>

  <p class="normal1"><span class="ideitalik">Karma</span>.</p>

  <p class="normal1">Koşmaktan nefes nefese, alnındaki teri silerek, çoktan teftiş edilmiş, çatlak nakliye kasalarına döndü. Adamlarına işlerine devam etmelerini işaret etti. “Şunları! Şu taraftakileri kırın! Bakılmamış tek kasa kalmayacak!”</p>

  <p class="normal1">Gümrükçüler bekliyordu Caydi’yi. İkisi yaklaşırken palasıyla yeni kasalardan birinin enkazını dürtüklemeye koyuldu. Köpek gibiydi bu adamlar. Beslemediğin sürece başından savamazdın. Biri, başka bir kasaya doğru kaldırdığı palasını durdurdu.</p>

  <p class="normal1">“Ödeme yapmıştık biz! Şikâyet edeceğiz sizi! Soruşturma açılacak! Uluslararası toprak burası!”</p>

  <p class="normal1">Caydi kaşlarını çattı. “Siz ne dolanıyorsunuz burada hâlâ?”</p>

  <p class="normal1">“Koruma için adil bir fiyat ödedik biz!”</p>

  <p class="normal1">“Daha fazlasını ödediniz.” Adamları omuzlayarak aralarından geçti. “Ama bu konuları tartışmaya gelmedim ben. Şikâyet etmek sizin <span class="ideitalik">darmanız</span>. Sınırlarımızı korumaksa benim. Ve ülkemizi kurtarmak için sizin ‘uluslararası toprağınıza’ gireceksem, girerim.” Palasını salladı ve diğer kasa çatırdayarak açıldı. Heriklim ahşabı kıymıklar saçtı.</p>

  <p class="normal1">“Haddini aşıyorsun!”</p>

  <p class="normal1">“Olabilir. Ama bunu bana söylemesi için Ticaret Bakanlığı’ndan bir yetkili getirmelisiniz. Sizden çok daha yetkili birini.” Düşünceli bir tavırla döndürdü palasını. “Tabii burada ben ve adamlarımla tartışmak isterseniz, o başka.”</p>

  <p class="normal1">İki Gümrükçü irkildi. Caydi göz ucuyla Kanya’nın dudaklarında bir gülümseme kırıntısı gördüğünü sandı. Dönüp baktı ama komiser çoktan donuk profesyonel ifadesini takınmıştı. Gülümsediğini görmek hoşuna gitti. Bir anlığına kıza dişlerini göstertecek başka ne yapabileceğini düşündü.</p>

  <p class="normal1">Maalesef Gümrükçüler durumu kavramış gibiydiler. Paladan uzaklaşıyorlardı.</p>

  <p class="normal1">“Bedelini ödemeden bize hakaret edebileceğini sanma!”</p>

  <p class="normal1">“Sanmıyorum elbette.” Pala bir kez daha kasaya indi. Ahşap kutu tümüyle parçalanmıştı artık. “Ancak buna rağmen maddi bağışınızı takdir ediyorum.” Kafasını kaldırıp Gümrükçülere baktı. “Şikâyetinizi iletirken işi halledenin Caydi Rojanasukçay olduğunu yazmayı unutmayın.” Sırıttı. “Ha, bir de Bangkok Kaplanı’na rüşvet vermeye kalkıştığınızı eklemeyi de unutmayın.”</p>

  <p class="normal1">Adamları kahkahalara boğuldular. İfşaatla iyice şaşıran, karşılarında kimin olduğunu anca öğrenen Gümrükçüler birkaç adım daha gerilediler.</p>

  <p class="normal1">Caydi çevresindeki tahribatı süzdü. Balsa ağacından kıymık ve tahta parçaları her yana saçılmıştı. Bu kasalar dayanıklı ve içindekileri ağırlık yapmadan taşıyacak şekilde tasarlanmıştı. Biri kalkıp palayla girişmediği sürece.</p>

  <p class="normal1">Çalışma hızla ilerledi. Kasalardan çıkarılanlar düzenli sıralar halinde yere serildi. Gümrükçüler tepelerine dikilip Beyaz Gömleklerin adlarını almaya çalıştılar ya, her seferinde palalar kalkınca geri çekilip uzaktan izlemeyi yeğlediler. Manzara Caydi’ye, leşe üşüşmüş birbirleriyle didişen hayvanları hatırlattı. Kendi adamları yaban ellerden gelme bir hayvanı parçalarken leş yiyiciler etrafta dolanarak sınayıp didikliyordu; kuzgunlar ve Chesire kedileri ve köpekler… Hepsi ziyafetten paylarına düşecek şey için fırsat kolluyordu. Aklına gelenler biraz canını sıktı.</p>

  <p class="normal1">Gümrükçüler iyice geriye çekilmiş, izliyorlardı.</p>

  <p class="normal1">Caydi, tasnif edilip dizilmiş eşyaya göz gezdirdi. Kanya hemen ardında yürüyordu.</p>

  <p class="normal1">“Neler bulduk, Komiser?”</p>

  <p class="normal1">“Jelâtin solüsyonları… Besin kültürleri… Üreteme tankı gibi bir şeyler… PurCal tarçını… Onaylamadığımız türden bir papaya tohumu paketi… U-Tex’in, muhtemelen karşısına çıkacak her türlü pirinci yaya bırakacak yeni yinelemesi…” Omuz silkti. “Beklediğimiz şeyler.”</p>

  <p class="normal1">Caydi konteynerlerden birinin kapağını açıp içine göz attı. Adresi kontrol etti. <span class="ideitalik">Farang</span> üretim bölgesinden bir şirkete aitti. Yabancı harfleri okumaya çalıştı, vazgeçti. Logoyu daha önce görüp görmediğini hatırlamaya çalıştı ama görmemişti galiba. İçerideki malzemeyi elledi. Çuvallar dolusu bir tür protein tozu… “Çok ilginç bir şey yok demek. AgriGen veya PurCal kasalarından fırlayacak yeni nesil habbe pası, vesaire…”</p>

  <p class="normal1">“Yok.”</p>

  <p class="normal1">“Şu son zeplini yakalayamamamız kötü oldu. Çabuk tüydüler. <span class="ideitalik">Kun</span> Carlyle’ın kargosunu teftiş etmek isterdim doğrusu.”</p>

  <p class="normal1">Omuz silkti Kanya. “Döneceklerdir.”</p>

  <p class="normal1">“Hep dönerler.”</p>

  <p class="normal1">“Leşe gelen itler gibi,” dedi Kanya.</p>

  <p class="normal1">Caydi, Kanya’nın bakışlarını izleyerek manzarayı uzaktan seyreden Gümrükçülere baktı. Dünyaya bu kadar benzer bakmalarına üzüldü. Çok mu etkiliyordu Kanya’yı? Yoksa Kanya mı onu etkiliyordu? Bu işlerde eskiden çok daha fazla eğlenirdi. Ama o zamanlar işler çok daha az karmaşıktı. Kanya’nın arşınladığı gri bölgelerde dolaşmaya alışık değildi Caydi. Ama en azından kızdan daha çok eğleniyordu.</p>

  <p class="normal1">Adamlarından birinin, palasını gelişigüzel sallayıp gevşek adımlarla ilerleyen Somçay’ın gelişi düşünce zincirini bozdu. Hızlı bir adamdı; Caydi yaşlarındaydı ama tek bir ekin mevsiminde Kuzey’i üç defa kavuran habbe pasında yitirdikleri yüzünden iyice katılaşmıştı. İyi, sadık ve akıllıydı.</p>

  <p class="normal1">“Bizi izleyen bir adam var,” diye mırıldandı.</p>

  <p class="normal1">“Nerede?”</p>

  <p class="normal1">Somçay hafif bir kafa işareti yaptı. Caydi’nin gözleri iniş alanını dolaştı. Kanya dikildi.</p>

  <p class="normal1">“Gördünüz mü?”</p>

  <p class="normal1">“<span class="ideitalik">Ka</span>.” Başıyla onayladı Kanya.</p>

  <p class="normal1">Caydi epey uzakta dikilmiş, Beyaz Gömleklerle Gümrükçüleri izleyen adamı nihayet gördü. Sıradan işçiler gibi turuncu peştamal ve mor keten gömlek giymişti ama elleri boştu. Hiçbir şey yapmıyordu yani. Ve gayet besili görünüyordu. Çoğu işçi gibi avurtları çökük ve kaburgaları belirgin değildi. Çapa kancalarından birine yaslanmış, seyrediyordu. “Ticaret mi?” dedi Caydi.</p>

  <p class="normal1">“Ordu belki,” dedi Kanya. “Pek kendinden emin görünüyor.”</p>

  <p class="normal1">Adam bakışları hissetmişçesine döndü; Caydi’yle göz göze geldiler.</p>

  <p class="normal1">“Has…” diyerek kaşlarını çattı Somçay. “Gördü bizi.” Hep birlikte adama açıkça bakmaya başladılar. Adam tınmıyordu. Çiğnediği tembul cevizini yere kıpkırmızı tükürdü, döndü ve limanın nakliye hayhuyuna karışarak uzaklaştı.</p>

  <p class="normal1">“Peşinden gideyim mi?” diye sordu Somçay. “Sorgulayayım mı?”</p>

  <p class="normal1">Caydi boynunu uzatarak, adamı karıştığı kalabalığın arasında seçmeye çabaladı. “Ne diyorsun Kanya?”</p>

  <p class="normal1">Komiser duraksadı. “Bir gece için yeterince kobra dürtüklemedik mi?”</p>

  <p class="normal1">Caydi gülümsedi. “Bilgelik ve kontrolün sesi konuştu.”</p>

  <p class="normal1">Somçay başıyla onayladı. “Ticaretçiler bu kadarına kuduracaktır zaten.”</p>

  <p class="normal1">“Umarım.” Somçay’a teftişe geri dönmesini işaret etti. Adam uzaklaşırken Kanya, “Haddimizi aştık galiba bu sefer,” dedi.</p>

  <p class="normal1">“<span class="ideitalik">Haddimi</span> aştığımı söylüyorsun yani.” Sırıttı Caydi. “Ne o? Soğukkanlılığın gidiyor galiba?”</p>

  <p class="normal1">“Gitmiyor.” Bakışları adamın yittiği tarafa döndü. “Bunlar bizden büyük balıklar, <span class="ideitalik">Kun</span> Caydi. Demirleme rampaları…” Durdu, sözcüklerini seçmeye çalıştığı açıktı. “Saldırgan bir hamleydi bizimki.”</p>

  <p class="normal1">“Korkmadığından emin misin?” Alay ediyordu Caydi.</p>

  <p class="normal1">“Asla!” Yine durdu, sert çıkışını yuttu, toparlandı.</p>

  <p class="normal1">Caydi kızın buz gibi yürekle konuşabilmesine içten içe hayranlık duyuyordu. Kendisi ne eylemlerinde ne de sözlerini seçmede bu kadar dikkatli davranırdı. Hep megodont misali kafadan hücuma geçer, ezdiği pirinç filizlerini sonra düzeltmeye uğraşırdı. <span class="ideitalik">Cay yen</span> yerine <span class="ideitalik">cay ravn</span>… Soğuk değil, ateşli bir yürek… Oysa Kanya…</p>

  <p class="normal1">Kanya sonunda, “Burası saldırılacak en iyi yer değildi belki,” dedi.</p>

  <p class="normal1">“Kötümserlik etme. Demirleme rampaları mümkün en iyi yerlerdir. Şu iki sürüngen hiçbir zahmete girmeden iki yüz bin bahtı çıkıverdi. Dürüst herhangi bir iş için haddinden fazla para bu.” Sırıttı. “Buraya çok daha önce gelip bu sansarlara derslerini vermem gerekirdi. Hem böylesi, burgu yaylı bir kayıkla nehirde devriye gezip, çocuklara gen-kopyacılığından ceza kesmekten çok daha iyi. Dürüst iş hiç değilse.”</p>

  <p class="normal1">“Ama Ticaret’in devreye gireceği kesin. Yasaya göre burası onların alanı.”</p>

  <p class="normal1">“Aklı başında yasalar yapılsa bu zımbırtıların hiçbiri ithal edilmezdi.” Boş ver dercesine elini salladı. “Yasalar kafa karıştırır. Adaletin yolunu keserler.”</p>

  <p class="normal1">“Ticaret’in bulaştığı yerde adaletin işi zor.”</p>

  <p class="normal1">“Onu ikimiz de biliyoruz. Neyse, sonuçta kelle benim kellem. Sana kimse dokunmayacaktır. Bu gece nereye gittiğimizi bilseydin bile durduramazdın beni.”</p>

  <p class="normal1">“Hiç de—”</p>

  <p class="normal1">“Dert etme. Ticaret ile <span class="ideitalik">faranglarının</span> azıcık batma hissetmesinin zamanı gelmişti. İyice gemi azıya almışlardı ve birilerinin hâlâ yasalarımız çerçevesinde iş yapmaları gerektiğini hatırlatması lazımdı.” Durakladı, enkaza göz gezdirdi. “Bunların arasında kara listeden hiçbir şey çıkmadı mı sahiden?”</p>

  <p class="normal1">Kanya omuz silkti. “Sadece pirinç. Diğer her şey kâğıt üzerinde temiz. Üreme numuneleri ya da kuşkulu genetik malzeme çıkmadı hiç.”</p>

  <p class="normal1">“Ama?”</p>

  <p class="normal1">“Çoğu kötüye kullanılacaktır. Besin kültürlerinin iyi amaç taşıması mümkün değil.” Soğuk ve donuk ifadesi geri gelmişti Kanya’nın. “Toplayıp kasalara yerleştirecek miyiz hepsini?”</p>

  <p class="normal1">Caydi kaşlarını çattı, ardından kafa salladı. “Hayır. Yakın gitsin.”</p>

  <p class="normal1">“Pardon?”</p>

  <p class="normal1">“Yakın. Burada ne döndüğünü ikimiz de biliyoruz. <span class="ideitalik">Faranglara</span> sigorta şirketlerini yolacak bir şeyler vermiş ve eylemlerinin bedavaya gelmeyeceğini göstermiş oluruz.” Sırıtıyordu Caydi. “Hepsini yakın. Tek kasa kalmasın geriye.”</p>

  <p class="normal1">Nakliye kasaları çıtırdar, Heriklim yağları alev alıp patlayarak dumanlarını yakarırcasına göğe yollarken, Caydi, o gece ikinci defa Kanya’nın gülümsediğini görmenin mutluluğunu yaşadı.</p>

  <p class="normal1">Caydi evine sabaha karşı döndü. Cingcok kertenkelelerinin <span class="ideitalik">ci-ci-ci</span>leri, sivrisinek vızıltıları ve ağustos böceği cırıltılarına karışıyordu. Pabuçlarını çıkarıp merdivenlere davrandı; bacaklar üzerinde yükselen evine süzülürken tik basamaklar gacırdadı, zeminin cilalı, pürüzsüz ahşabı ayaklarını okşadı.</p>

  <p class="normal1">Perde kapıyı açtı, hızla içeri girip kapıyı kapadı. <span class="ideitalik">Klong</span>’a<sup class="calibre3"><a class="footnote-link" href="../Text/kurmakiz_split_083.html#footnote-501821-2" id="footnote-501821-2-backlink">[2]</a></sup> yakındılar ve su buralarda koyu ve çamursuydu. Her yan sivrisinek kaynıyordu.</p>

  <p class="normal1">İçeride yanan tek mum, beklerken yerde uyuyakalmış Çaya’yı aydınlatıyordu. Caydi sevgiyle gülümsedi, sessizce banyoya geçip yıkanmak üzere soyundu. Ses çıkarmamaya ve acele etmeye çabaladı ama su ahşap zeminde şapırdıyordu. Tası doldurup bir daha omuzlarından aşağı döktü. Gece bile feci sıcak geçtiğinden suyun soğukluğuna aldırmıyordu. Sıcak mevsimde her türlüsü rahatlatıcıydı.</p>

  <p class="normal1">Peştamalı belinde banyodan çıktığında Çaya uyanmıştı. Düşünceli gözlerle bakıyordu. “Çok geç kaldın,” dedi. “Endişelendim.”</p>

  <p class="normal1">Caydi sırıttı. “Endişelenmemen gerektiğini bilmeliydin. Kaplanım ben.” Uzandı, şefkatle öptü karısını.</p>

  <p class="normal1">Çaya kaş çatarak itti Caydi’yi. “Gazetelerde her yazana inanma. Kaplanmış…” Yüzünü buruşturdu. “İs kokuyorsun.”</p>

  <p class="normal1">“Şimdi yıkandık yahu.”</p>

  <p class="normal1">“Saçına sinmiş.”</p>

  <p class="normal1">Caydi topukları üzerinde doğruldu. “İyi bir geceydi.”</p>

  <p class="normal1">Kadın karanlıkta bembeyaz dişlerini parlatarak güldü. “Kraliçemiz adına bir darbe daha mı indirdin yani?”</p>

  <p class="normal1">“Ticaret’e hem de.”</p>

  <p class="normal1">Çaya irkildi. “Ya!”</p>

  <p class="normal1">Caydi karısının kolunu okşadı. “Eskiden önemli adamları kızdırmama sevinirdin.”</p>

  <p class="normal1">Çaya kocasının elini itti, doğrulup minderleri düzeltmeye koyuldu. “O eskidendi. Artık endişeleniyorum.”</p>

  <p class="normal1">Caydi, “Endişelenmemelisin,” diyerek koltukla uğraşan karısının önünden çekildi. “Beklemene de şaşırdım zaten. Yerinde olsam yatar, güzelce uyurdum. Pes etti herkes, kimse uğraşmıyor benle artık. Gözlerinde artık masraf kaleminden ibaretim. Bana bir şey yapamazlar çünkü halkın gözdesiyim. Peşime adam takıp gözletiyorlar ama artık engellemeye kalkışmıyorlar.”</p>

  <p class="normal1">“Halkın gözünde kahraman, Ticaret Bakanlığı’nın gözünde baş belası… Halkı karşıma alıp bakan Akkarat’la dost olmayı yeğlerdim ben. Çok daha güvende olurduk.”</p>

  <p class="normal1">“Benle evlenirken böyle demiyordun ama. Mücadeleciliğime vurulduğunu, Lumpini Stadı’nda kazandığım maçlara bayıldığını söylüyordun. Unuttun mu?”</p>

  <p class="normal1">Yanıt gelmedi Çaya’dan. Arkasını dönmeden koltukla uğraşmaya, minderleri yeniden düzenlemeye girişti. Caydi iç çekerek elini omzuna koydu, gözlerine bakabilmek için kendine çevirdi. “Ne demeye açtın bu konuyu şimdi? Eve gelmedim mi? Gayet iyi değil miyim ayrıca?”</p>

  <p class="normal1">“Vurduklarında iyi değildin ama.”</p>

  <p class="normal1">“Geçmişte kaldı o.”</p>

  <p class="normal1">“Sırf seni masa başına aldıkları ve ayarlamaları General Praça yaptığı için.” Çaya elini kaldırdı, eksik parmaklarını gösterdi. “Güvendeyim deme bana. Oradaydım. Yaptıklarını gördüm.”</p>

  <p class="normal1">“Hiçbir durumda emniyette değiliz zaten. Ticaret Bakanlığı olmazsa habbe pası var, sibiskoz var, bilmem ne var, beteri var… Artık kusursuz bir dünyada yaşamıyoruz. Yayılım zamanında değiliz.”</p>

  <p class="normal1">Çaya yanıt vermek için ağzını açtı ama vazgeçip arkasını döndü. Caydi toparlanmasını bekledi. Tekrar döndüğünde duygularını kontrol altına almıştı: “Doğru. Haklısın. Hiçbirimiz güvende değiliz. Olsaydık keşke.”</p>

  <p class="normal1">“Praçan çarşısına koşup bir muska al istersen.”</p>

  <p class="normal1">“Aldım. <span class="ideitalik">Fra Süb</span> hem de. Takmıyorsun ama.”</p>

  <p class="normal1">“Batıl inanç çünkü. Başıma gelen her şey karmam benim. Muska falan değiştirmez bunları.”</p>

  <p class="normal1">“Zarar da vermez ama.” Durakladı. “Taksan içim rahatlar.”</p>

  <p class="normal1">Caydi gülümsedi, tam espriye girecekti ki, karısının yüzündeki ifadeyle vazgeçti. “Peki. Madem içini rahatlatacak… Takayım muskanı.”</p>

  <p class="normal1">Yatak odalarından balgamlı bir öksürük yankılanınca Caydi kaskatı kesildi. Çaya eşinin omzu üzerinden bakarak, “Surat,” dedi.</p>

  <p class="normal1">“Götürdün mü Ratana’ya?”</p>

  <p class="normal1">“Hasta çocukları muayene etmek işi değil onun. Kendi işi var. Gerçek gen-kırmalar…”</p>

  <p class="normal1">“Götürdün mü, götürmedin mi?”</p>

  <p class="normal1">İç çekti Çaya. “Yeni nesil değil, dedi. Endişelenecek bir şey yokmuş.”</p>

  <p class="normal1">Caydi rahatladığını belli etmemeye çabaladı. “İyi.” Öksürük bir daha işitildi. Çoktan ölüp gitmiş Num’u hatırladı. Hüznünü bastırmaya uğraştı.</p>

  <p class="normal1">Çaya çenesine dokunarak dikkatini kendine çevirtti, gülümsedi. “E, neydi bakalım Krung Thep’in koruyucusu soylu savaşçımı ise boğan? Niye bu kadar memnunsun?”</p>

  <p class="normal1">Caydi gülümsedi. “Yarın fısıltı gazetesinden dinlersin.”</p>

  <p class="normal1">Çaya dudaklarını büzdü. “Endişelendim. Cidden.”</p>

  <p class="normal1">“Çünkü yüreğin iyi senin. Ama gerek yok endişelenmene… Bana karşı sert tedbirler almayı bıraktılar artık. Son seferi iyi gitmedi; basın ve fısıltı gazetesi bayıldı olanlara. Ayrıca saygıdeğer Kraliçemiz yaptıklarıma destek verdi. Uzak duracaklardır yani. En azından hâlâ majestelerine saygıları var.”</p>

  <p class="normal1">“Derdini anlatmana izin vermesi bile büyük şanstı senin için.”</p>

  <p class="normal1">“Taht Naibi denen çakal bile gözünü boyayamaz majestelerinin.”</p>

  <p class="normal1">Çaya telaşla, “Caydi, lütfen sesini alçalt,” dedi. “Somdet Çaopraya’nın her yerde kulağı var.”</p>

  <p class="normal1">Caydi yüzünü buruşturdu. “Gördün mü? Bu hale geldik işte! Vaktini Büyük Saray’ın iç odalarını nasıl ele geçirebileceğine harcayan bir Naip, ticaret ve karantina yasalarımızı mahvetmek için <span class="ideitalik">faranglarla</span> işbirliğine giren bir Ticaret Bakanı… Tüm bunların yanında bizler de alçak sesle konuşuyoruz… İyi ki gitmişim bu gece demirleme rampalarına! O gümrük memurlarının sırf kenara çekilip hiçbir şey yapmamak karşılığında ne para götürdüklerini görmeliydin. Yeni mutasyon sibiskoz gözlerinin önündeki şişelerde yatıyor olabilir ama rüşvete bakıyor herifler! Var ya, bazen Ayutthaya’nın<sup class="calibre3"><a class="footnote-link" href="../Text/kurmakiz_split_084.html#footnote-501821-3" id="footnote-501821-3-backlink">[3]</a></sup> son günlerini yeniden yaşıyormuşuz gibime geliyor.”</p>

  <p class="normal1">“Drama çevirme işi.”</p>

  <p class="normal1">“Tarih tekerrür ediyor. Ayutthaya’yı korumak için de kimse savaşmamıştı.”</p>

  <p class="normal1">“E, sen kim oluyorsun bu durumda? <span class="ideitalik">Farang</span> ticaretine direnen, kanının son damlasına kadar savaşan reenkarne bir Bang Rajan köylüsü mü? Öyle misin?”</p>

  <p class="normal1">“Onlar savaşmıştı en azından! Sen hangisi olmak isterdin peki? Burma ordusuna bir ay direnen çiftçilerden mi yoksa kaçıp başkenti düşmana teslim eden vezirlerden mi? Kafam çalışsaydı her gece rampalara gider ve Akkarat’la <span class="ideitalik">faranglara</span> gerçek bir ders verir, birilerinin hâlâ Krung Thep için mücadele ettiğini gösterirdim.”</p>

  <p class="normal1">Çaya’nın sakinleştirmesini, susturmasını bekliyordu ama yapmadı. Bir süre sessiz kaldıktan sonra, “Yaşamlarımız hep yeniden burada doğmaya mı mahkûm sence? Ne olursa olsun her seferinde geri gelip hep bunlarla mı yüzleşmeliyiz?” dedi.</p>

  <p class="normal1">“Bilmem,” dedi Caydi. “Kanya’nın soracağı türden bir soru bu.”</p>

  <p class="normal1">“Ters kız. Ona da bir muska almalıyım. Şöyle arada bir gülümsetecek bir şey.”</p>

  <p class="normal1">“Biraz tuhaf sahiden.”</p>

  <p class="normal1">“Ratana evlenme teklif edecek sanıyordum ona.”</p>

  <p class="normal1">Caydi durakladı, Kanya ile yüzünde maskesi, Bakanlığın biyolojik koruma laboratuarlarında geçirdiği yeraltı yaşantısıyla sevimli Ratana’yı düşündü. “Özel hayatına burnumu sokacak değilim kızın.”</p>

  <p class="normal1">“Bir erkeği olsa daha fazla gülümserdi.”</p>

  <p class="normal1">“Kanya’yı Ratana gibi iyi biri mutlu edemezse, kimse edemez.” Sırıttı Caydi. “Hem bir erkeği olsaydı, adamcağız tüm vaktini birliğimdeki yakışıklıları kıskanmaya harcardı.” Eğilip Çaya’yı öpmeye çalıştı ama beriki çarçabuk geri çekildi.</p>

  <p class="normal1">“Öf. Bir de viski kokuyorsun.”</p>

  <p class="normal1">“Viski ve is. Gerçek erkek kokusu işte.”</p>

  <p class="normal1">“Git, yat. Nivat’la Surat’ı uyandıracaksın şimdi. Annemi de.”</p>

  <p class="normal1">Caydi karısını kendine çekti, kulağına fısıldadı: “Üçüncü bir toruna hayır demez.”</p>

  <p class="normal1">Çaya gülerek iteledi kocasını. “Uyandırırsan der.”</p>

  <p class="normal1">Caydi’nin elleri Çaya’nın kalçalarına indi. “Hiç ses çıkarmayacağım.”</p>

  <p class="normal1">Çaya kalçalarına inen ele şaplağı indirdi ya, tokadı pek sert sayılmazdı. Caydi eli yakaladı, parmaklarını kesik parmaklarında gezdirdi, çıkıntılarını okşadı. Birden ciddileşmişlerdi. İç çekti Çaya. “Çok şey yitirdik. Seni de yitirmeye dayanamam.”</p>

  <p class="normal1">“Yitirmeyeceksin. Kaplanım ben. Salak değilim.”</p>

  <p class="normal1">Çaya dibine kadar sokuldu kocasının. “Umarım. Cidden.” Sıcak bedenini Caydi’ye yasladı. Caydi karısının düzenli, endişe dolu soluğunu duydu. Çaya geri çekildi, kapkara gözlerinde ciddiyetle kocasına baktı.</p>

  <p class="normal1">“Bir şey olmayacak bana,” dedi Caydi bir daha.</p>

  <p class="normal1">Çaya başıyla onamakla birlikte dinler görünmüyordu. Kocasını, alnındaki, dudaklarının yanlarındaki, yara izlerindeki çizgileri süzüyordu. Kapkara gözleriyle ezberlercesine bakışı uzadı, Caydi’ye sonsuzmuş gibi geldi. Sonunda kendi kendine söylediği bir şeyi dinlermişçesine kafa salladı ve endişe ifadesi silindi. Gülümsedi, yanına sokuldu, kulağına uzandı. İfşaata girişmiş bir falcı gibi, “Sen bir kaplansın,” diye fısıldadı ve boynuna sarıldı. Caydi, birlikte boşalıyorlarmış gibi rahatladığını hissetti.</p>

  <p class="normal1">Kuvvetle sardı karısını. “Özledim seni,” diye fısıldadı.</p>

  <p class="normal1">Çaya, “Gel,” diyerek elini tuttu, yatağa götürdü. Cibinliği açtı, içine girdi. Giysileri hışırtılarla çıktı. Bir kadın gölgesi içeriden çağırıyordu Caydi’yi şimdi.</p>

  <p class="normal1">“Hâlâ is kokuyorsun,” dedi Çaya.</p>

  <p class="normal1">Caydi cibinliği açtı. “Viskiyi unutma.”</p>
</body>
</html>
