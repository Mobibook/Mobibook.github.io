<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_9"><span class="idebold">dokuz</span></h1>

  <p class="normal1">Emiko öğleden sonranın bunaltıcı sıcağına uyandı. Fırınsı bölmesinde kesik soluklarla gerindi.</p>

  <p class="normal1">Kurmaların bir yeri vardı. Malumat içini gıdıklıyor, yaşamak için bir neden veriyordu.</p>

  <p class="normal1">Elini, uyku bölmesini bir üsttekinden ayıran Herİklim levhasına sürdü, budak yerlerini okşadı. En son ne zaman bunca memnuniyet hissettiğini düşündü. Japonya’yı ve Gendo-samanın bahşettiği lüksleri hatırladı. Kendine ait bir daire… Rutubetin arttığı yaz günlerinde en serininden üfleyen klima… Alacalı renkleri hızlarına göre, bukalemun misali değişen, mavisi yavaş, kırmızısı hızlı, parıltılı <span class="ideitalik">dangan</span> balıkları… Akvaryumda suya vurur, kurma doğalarının etkilerini, renk değiştirmelerini seyrederdi…</p>

  <p class="normal1">Kendisi de parlardı eskiden. İyi tasarlanmış, iyi yapılmıştı. İyi eğitilmişti. Yatak arkadaşlığının, sekreterliğin, çevirmenliğin ve gözlemciliğin usullerini bilirdi. Sahibine tüm bu hizmetleri öyle eksiksiz vermişti ki sonunda o da onu güvercin misali onurlandırmış, göğün maviliğine salıvermişti. Öyle onur duymuştu ki…</p>

  <p class="normal1">Üstündeki uyku bölmesinden kendisini tek ayıran şeyin ve komşusunun çöpünün üstüne dökülmesini tek engelleyen şeyin, Heriklim levhasının budakları, görebildiği yegâne dekorasyon öğeleri bakıyorlardı Emiko’ya. Ahşap levhadan keten tohumu kokusu yayılıyor, daracık bölmenin sıcağına kusturucu bir hava katıyordu. Japonya’da insanların yaşadığı yerlerde kullanılması yasaktı bu malzemenin. Burada kimsenin umurunda değildi.</p>

  <p class="normal1">Akciğerleri yanıyordu Emiko’nun. Hafifçe soluyor, diğerlerinin horultu ve homurtularını dinliyordu. Üst bölmeyle aralarında ses filtresi yoktu. Puentay dönmemişti herhalde. Dönse şimdiye çoktan tepesine çıkmış, ya düzmüş ya dövmüştü. Tecavüze uğramadan geçirdiği tek gün dahi yoktu Emiko’nun. Henüz dönmemişti Puentay. Ölmüştü belki. Ensesindeki <span class="ideitalik">fa’gan</span> püskülü son gördüğünde iyice kalınlaşmıştı.</p>

  <p class="normal1">Eğile büküle bölmesinden çıktı, bölmeyle kapı arasındaki daracık boşlukta doğruldu. Karanlıkta el yordamıyla plastik şişesini buldu, kan sıcaklığındaki suyu buz arzusuyla zar zor yutkunarak yudumladı.</p>

  <p class="normal1">İki kat yukarıda, kırık dökük bir kapının açılmasıyla çatıya ulaştı. Gün ışığı ve sıcak sarmaladı Emiko’yu. Güneş tapınakların çatılarını yalayarak batıyordu. Suyolları ve Çao Fraya parıldıyor, kızıla kesmiş aynanın üzerinde burgu-yaylı tekneler ve trimaranlar kayıp gidiyordu.</p>

  <p class="normal1">Kuzeyde ufuk çizgisi rutubet ve tezek ateşlerinin turuncu sisinde yitmişti. Soluk benizli, yara izli <span class="ideitalik">farang</span> doğru söylediyse, kurmalar o taraflarda bir yerlerde yaşıyorlardı. Kömür, afyon ve yeşim paylaşımı için savaşan orduların ötesinde bir yerlerdeydi kayıp kabilesi. Asla bir Japon olmamıştı; sadece ve hep bir kurma olmuştu. Ve gerçek klanı bekliyordu gelişini. Yolu bulabilirse.</p>

  <p class="normal1">Kuzeye biraz daha baktı, ardından önceki gece hazırladığı kovayı buldu. Üst katlara su çıkarmaya yetecek basınç yoktu ve aşağıda, halka açık pompalarda yıkanma riskini göze alamadığı için her gece çatıya bir kova su çıkarıyordu.</p>

  <p class="normal1">Açık hava ve batan güneşin mahremiyeti altında yıkandı. Törensel, özenli bir temizlikti yıkanışı. Bir kova su, bir parça sabun… Kovanın yanına oturacak, suyu yavaşça, dikkatle dökmeye başlayacaktı. Her hareketi planlanmış, hassas, ender görülen türden bir dua ayiniydi yaptığı.</p>

  <p class="normal1">Bir kepçe dolusu suyu kafasından aşağı döktü. Su alnından göğüslerine, göğsünden kasıklarına indi ve sıcak beton zeminde şıpırdadı. Bir sonraki kepçe kapkara saçlarından sırtına indi, omurgasından dümdüz aşağı inip kalçalarında kıvrımlandı. İzleyen kepçenin suları teni üzerinde cıva parlaklığında kaydı. Ardından sabunu aldı, önce ellerini, ardından tenini geceden kalma tacizin, hakaretlerin pisliğini söküp atmak için, tüm bedeni soluk köpükçüklerle kaplanana dek ovalamaya koyuldu. Sonra gene kepçeyi aldı, başlangıçtaki özenle durulandı.</p>

  <p class="normal1">Su beraberinde sabun ve kirle birlikte utancın da bir kısmını götürdü. Bin yıl keselense bile temizlenemezdi ama umursamayacak denli bezgindi ve geçiremeyeceği yaralara artık alışmıştı. Ter, alkol, meninin tuzlu nemi ve aşağılanma… Temizleyebilirdi birazını. Yeterliydi. Daha fazla ovalayamazdı. Yorgundu. Her daim çok sıcak, her daim çok yorgun…</p>

  <p class="normal1">Durulanmanın ardından kovada biraz daha su kaldığını görünce sevindi. Kepçeyi daldırdı ve içti. Derken eğitimine aykırı, israfçı bir hamleyle kovayı kaldırıp kafasından aşağı boca etti. Bir anlığına, suyun başına değmesiyle yere inmesi arasında geçen an boyunca temiz oldu.</p>

  <p class="normal1">Sokakta, gündüz hayhuyuna karışmaya gayret etti. Sensei Mizumi, bedeninin kesik, robotsu hareketlerini güzel kılacak ve vurgulayacak şekilde yürümeyi öğretmişti. Aşırı dikkat edip eğitimi ve doğasıyla mücadele edebildiğinde —<span class="ideitalik">fa sin</span> giyip kollarını sallamadığında— zor bela dikkat çekmemeyi başarabiliyordu.</p>

  <p class="normal1">Yol boyunca sıralanmış terzi kadınlar loncasının çalışanları, pedallı dikiş makinelerinin ardında akşam pazarını bekliyorlardı. Yiyecek işportacıları günden kalan mallarını ufak yığınlar halinde dizerek akşamcılara hazırlanıyordu. Akşam pazarının yemekçileriyse bambu dükkânlarını açıyor, sokağa masalarını kuruyorlardı. Tropik kente günün bitişini hayatın başlayışı izliyordu.</p>

  <p class="normal1">Emiko hiçbir yere bakmamaya gayret ediyordu; epeydir gün ışığında sokağa çıkmamıştı. Raleigh uyku bölmesini tuttuğunda kesin talimatlar vermişti. Emiko’yu Ploençit’te tutamayacağından —fahişeler ve müptelaların bile sınırları vardı— rüşveti düşük, komşuları çevrelerine fazla burun sokmayan bir kenar mahalleye yerleştirmişti. Yalnız talimatlar kesindi: sadece geceleri sokağa çıkacak, hep gölgelerden yürüyecek, doğrudan kulübe gelip yine dosdoğru eve dönecekti. Başka bir şey yapması halinde hayatta kalma umudu çok azdı.</p>

  <p class="normal1">Gün ışığıyla aydınlanan kalabalıkların arasından geçerken ensesi karıncalanıyordu. İnsanların çoğu aldırmayacaktı; gündüzün iyi yanı, tuhaf hareketlerini fark etseler bile çoğunluğun, ilgilenmeyecek kadar kendi dertleriyle meşgul olmalarıydı. Yeşil metan ışıklı karanlık gecelerde göz sayısı daha azdı ama bu gözler <span class="ideitalik">yaba</span> veya <span class="ideitalik">laolaoyla</span> donuklaşmış, takibe zamanı ve fırsatı bulunan gözlerdi.</p>

  <p class="normal1">Çevre Bakanlığı sertifikalı papaya çubukları satan bir kadın kuşkuyla süzdü Emiko’yu. Emiko paniklememeye çabaladı. Minnacık, aceleci adımlarıyla kendisini genetik mühendislik ürünü değil, sadece uçrak göründüğüne ikna etmeye uğraşarak ilerledi. Kalbi gümbürdüyordu.</p>

  <p class="normal1"><span class="ideitalik">Çok hızlı gidiyorsun. Yavaşla. Vaktin var. İstediğin kadar değil ama soru sormaya yetecek kadar. Yavaş. Sabırlı. Açık etme kendini. Aşırı ısınma…</span></p>

  <p class="normal1">Bedeninin gerçekten serinlik hissedebilen tek yeri, avuçları ter içindeydi. Ferahlamak için pervaneler gibi açtı ellerini. Umumi bir pompanın başında durdu, yüzüne su vurdu ve Yeni İnsanların bakteri veya parazit bulaşmasından korkacak fazla şeyleri olmayışına şükrederek içti. Mikroplara uygun değildi yapısı. En azından bu tarafı iyiydi varlığının.</p>

  <p class="normal1">Yeni İnsan olmasaydı dosdoğru Hualamfong İstas-yonu’na gider, burgu-yaylı trenlerden birine biletini alır, atladığı gibi Çiyang May kırsalına kadar gider, ardından yabana dalıverirdi. Ne kolay olurdu. Oysa dikkat etmek, akıllı davranmak zorundaydı. Yollar korunuyordu. Kuzeydoğu ve Mekong yönüne hareket eden her türlü araç, doğu cephesiyle başkent arasında taşınan askerlerle doluydu. Bir Yeni İnsan, özellikle kimi askeri Yeni İnsan modellerinin Vietnam saflarında çarpıştığı düşünüldüğünde, epey dikkat çekerdi.</p>

  <p class="normal1">Başka bir yol daha vardı ama. Krallıkta nakliyatın büyük kısmının nehir yolundan yapıldığını, Gendo-sama ile geçirdiği zamanlardan hatırlıyordu.</p>

  <p class="normal1">Mongkut Yolu’ndan rıhtım ve setler tarafına saptı ve sapar sapmaz kalakaldı. Beyaz Gömlekler… İkili yanından geçerken duraklayıp iyice duvara sindi. İki Beyaz Gömlek dönüp bakmamıştı bile —hareket etmediği zaman kolayca araya karışabiliyordu— ama gözden yittikleri anda gerisingeri gökdelenine dönme isteğiyle doldu içi. Oradaki Beyaz Gömleklerin çoğuna rüşvet verilmişti. Ama bunlara… Ürperdi.</p>

  <p class="normal1">Sonunda yeni dikilmiş ticari bloklar, <span class="ideitalik">gaijin</span> depoları ve ticaret merkezleri karşısında belirdi. Deniz-duvarlarına yöneldi. Tepesine vardı; önünde uzanan okyanusun her tarafı yük boşaltan yelkenlilerle, dok işçileri ve vasıfsız amelelerle, megodontları gayrete getirmek için bağırıp duran <span class="ideitalik">mahutlarla</span> doluydu. Yelkenlilerden indirilen paletlerdeki kasalar depolara yollanmak üzere Laos lastiğinden tekerlekli kocaman vagonlara taşınıyordu. Eski yaşantısından parçalar vardı manzarada.</p>

  <p class="normal1">Ufukta görünen bulanık şekil, Krallığın ticari engellerini aşmak üzere bir kıtlık veya vebanın çıkmasını, kalori yığınları arasında oturup sabırla bekleyen <span class="ideitalik">gaijin</span> tüccarların bulunduğu karantina adası Koh Angrit’ti. Gendo-sama bir defasında bambu sallar ve depolardan mamul bu yüzen adaya götürmüştü Emiko’yu. Hafifçe sallanan güvertesinde yabancılara patentli SoyaPro ürünlerini tüm dünyada çok daha hızla taşıyacak yelkencilik yeniliklerini anlatıp Emiko’ya tercüme ettirmişti.</p>

  <p class="normal1">Emiko iç çekerek eğilip bendin tümünü dolanan <span class="ideitalik">saisin</span>in altından geçti. Kutsal ip her iki yönde uzaklaşıp gözden yitiyordu. Her sabah ayrı bir tapınağın keşişleri gelip ipi kutsuyor, kudurgan denizi gerisingeri iten kent duvarlarına ruhani güç katkısı sağlıyorlardı.</p>

  <p class="normal1">Önceki yaşantısında, Gendo-samanın bahşettiği izinlerle kent içinde gönlünce ve dokunulmadan gezebildiği günlerde, set ve pompaların yıllık kutsanma törenlerini ve hepsini birbirine bağlayan <span class="ideitalik">saisin</span>i görme fırsatı bulmuştu. İlk muson yağmuru toplanan kalabalığın üstüne indiğinde atalarının devasa yaratıları yanında minicik kalan narin Muhterem Majesteleri Çocuk Kraliçe’nin ilahi pompaları devreye sokan kolu indirişini seyretmişti. Keşişler ilahiler söyleyerek Krung Thep’in ruhani merkezi kent sütunundan başlayıp on iki kömür pompasını dolaşacak ilk ipi çekmiş, ardından hep birlikte kırılgan kentin yaşamını sürdürebilmesi için duaya geçilmişti.</p>

  <p class="normal1">Şimdiyse kuru mevsimdeydiler; <span class="ideitalik">saisin</span> iyice aşınmış görünüyordu ve pompalar sessizdi. Saldan rıhtımlar ve bağlı tekneler kıpkırmızı günışığında sessizce sallanıyorlardı.</p>

  <p class="normal1">Emiko kalabalığa ilerledi ve nazik birilerini bulmak umuduyla yüzlere bakmaya koyuldu. İnsanlar yanından geçerken doğası ortaya çıkmasın diye hareketsiz kalmaya dikkat etti. Sonunda kontrolünü iyice kazandı. Gelip geçen işçilerden birine seslendi: “<span class="ideitalik">Kator Ka</span>. Lütfen, <span class="ideitalik">Kun</span>. Kuzey feribotlarına nereden bilet alabilirim, söyleyebilir misiniz?”</p>

  <p class="normal1">Toz ve terle kaplı işçi dostane gülümsedi. “Ne kadar kuzeye?”</p>

  <p class="normal1">Emiko, <span class="ideitalik">gaijinin</span> tarif ettiği yerlere yakınlığını kestiremediği gelişigüzel bir yerleşim adı söyledi. “Fitsanulok?”</p>

  <p class="normal1">İşçi dudaklarını büzdü. “O kadar uzağa gemi gitmez,” dedi. “En fazla Ayutthaya’ya... Nehirler çok alçaldı. Daha kuzeye gitmek için katırcıları kullananlar var ama fazla değil. Bir-iki burgu-yaylı kayık, falan. Bir de savaş…” Durakladı. “Kuzeye gidecekseniz haberiniz olsun, yollar bir süre daha kuru kalacak.”</p>

  <p class="normal1">Emiko hüsranını gizledi ve dikkatle <span class="ideitalik">wai</span> selamı verdi. Nehir yolu mümkün değildi demek. Ya karadan gidecekti, ya hiç gitmeyecekti. Nehirden gidebilse serinleme yolu da bulabilirdi. Karadansa… Kuru mevsimde tropik rüzgârlar altında alınacak upuzun mesafeyi düşündü. Yağmur mevsimini beklemeliydi belki. Musonlarla birlikte sıcaklık düşecek, nehirler yükselecekti…</p>

  <p class="normal1">Gerisingeri döndü ve setten dok işçilerinin aileleriyle oturduğu ve karantinadan salınmış denizcilerin kara izinlerini geçirdiği kenar mahalleye indi. Karayolu. Gidip bir bakmaya kalkması bile aptallıktı. Bir burgu-yay trenine binebilirse… Ama onun için de izin belgeleri lazımdı. Sırf trene binebilmek için bir sürü belge isteniyordu. Ama birilerine rüşvet verip kaçak binebilirse… Yüzünü ekşitti. Tüm yollar Raleigh’ye çıkıyordu. Konuşmak zorunda kalacak, vermesi için hiçbir neden bulunmayan şeyler uğruna yakarması gerekecekti ihtiyar keçiye.</p>

  <p class="normal1">Göbeğinde ejderha, omzunda da bir ayak voleybolu topu dövmesi bulunan bir adam yanından geçerken kaşlarını çattı. “<span class="ideitalik">Hiçi-kiçi</span>,” diye mırıldandı.</p>

  <p class="normal1">Emiko hızını kesmedi, dönüp bakmadı ama baştan aşağı ürperdi.</p>

  <p class="normal1">Adam peşine takılmıştı. Bir kez daha, “<span class="ideitalik">Hiçi-kiçi</span>,” dedi.</p>

  <p class="normal1">Emiko dönüp baktı. Adamın yüzündeki ifade düşmancaydı. Ayrıca dehşetle fark ettiği üzere, bir eli de yoktu. Çolak bilek uzandı, omzuna dokundu. Emiko doğasını ele veren robotsu hareketleriyle geri çekildi. Adam tembul çiğnemekten kararmış dişlerini göstererek sırıttı.</p>

  <p class="normal1">Emiko, adamın peşini bırakmasını umarak bir <span class="ideitalik">soi</span>ye saptı. Adam bir kez daha ardından seslendi: “<span class="ideitalik">Hiçi-kiçi</span>.”</p>

  <p class="normal1">Alçak bir geçitten eğilerek geçip adımlarını sıklaştırdı Emiko. Bedeni ısınmaya başlamıştı. Elleri terden yapış yapıştı. Artan ısısını dışa atabilmek için sık soluyordu şimdi. Adam hâlâ peşindeydi. Artık seslenmiyordu ama Emiko, adımlarını duyuyordu. Bir sokağa daha saptı. Işıltılı Chesire kedileri önünden hamamböcekleri misali kaçıştı. Keşke onlar gibi buharlaşabilse, duvarın rengine bürünebilseydi…</p>

  <p class="normal1">“Nereye böyle kurma?” diye seslendi adam. “Dur, azıcık bir bakayım sana.”</p>

  <p class="normal1">Hâlâ Gendo-samanın malı olsaydı dönüp adamla yüzleşirdi. İthalat damgaları, mülkiyet belgeleri ve sahibinin feci tehditlerini arkasına alır, güvenle dikilirdi adamın karşısına. Doğru, bir maldı ama saygı görüyordu o zamanlar. Hatta gidip bir Beyaz Gömlek polisinden korunma bile talep edebilirdi. Mühürler, damgalar ve pasaportuyla doğaya hakaret değil, hassas, değerli bir nesne sayılıyordu o zamanlar...</p>

  <p class="normal1">Ara sokak gaijin depoları ve dükkânlarla dolu geniş bir sokağa açılıyordu. Ama adam, sokağa eremeden kolundan yakaladı. Yanıyordu Emiko. Artan paniği çoktan sarmıştı her yanını. Umutla sokağa baktı ama tek görebildiği birkaç kulübe, mensucat ürünleri ve yardıma zahmet etmeyecek iki-üç <span class="ideitalik">gaijindi</span>. Grahamcılar karşılaşmak isteyebileceği son insanlardı.</p>

  <p class="normal1">Adam kolundan çekerek sokağa gerisingeri sürükledi Emiko’yu. “Nereye gittiğini sanıyorsun, kurma?”</p>

  <p class="normal1">Bakışları parıltılı ve sertti. Bir şey çiğniyordu. Bir amfetamin çubuğu… <span class="ideitalik">Yaba</span>. Vasıfsız işçiler çalışabilmek, sahip olmadıkları kalorileri yakabilmek için çiğnerdi bunlardan. Bileğini sıkıca kavrarken gözleri kıvılcımlandı adamın. Emiko’yu daha içeri, gözden daha uzağa sürükledi. Kaçamayacak, koşamayacak denli ısınmıştı kurma kız. Kaçabilse bile gidebileceği bir yer yoktu.</p>

  <p class="normal1">“Duvara dayan,” dedi adam. “Hayır.” İtekleyerek arkasını döndürdü. “Bakma yüzüme.”</p>

  <p class="normal1">“Lütfen.”</p>

  <p class="normal1">Adamın sağlam elinde bir bıçak belirdi. “Kes,” dedi. “Kımıldama.” Sesinde buyurganlık gücü vardı; Emiko içgüdülerinin isyanına rağmen boyun eğdi. “Lütfen,” diye fısıldadı, “bırakın, gideyim.”</p>

  <p class="normal1">“Türünle savaştım ben,” dedi adam. “Kuzey ormanlarında. Her yan kurma kaynıyordu. <span class="ideitalik">Hiçi-kiçi</span> askerleri…”</p>

  <p class="normal1">“Ben onlardan değilim,” diye fısıldadı Emiko. “Askeri model değilim.”</p>

  <p class="normal1">“Japonsun işte. Türün yüzünden kaybettim elimi. Bir sürü de arkadaşımı…” Toparlak bileğini Emiko’nun yanağına bastırdı. Kolunu boynuna doladı, bıçağını şahdamarına dayadı.</p>

  <p class="normal1">“Lütfen. Bırakın gideyim.” Kalçasını adamın kasıklarına bastırdı. “Ne isterseniz yaparım.”</p>

  <p class="normal1">Adam, “Pisletir miyim kendimi senle ben?” diyerek var gücüyle Emiko’yu duvara yapıştırdı. Kurma kızın dudaklarından bir çığlık koptu. “Senin gibi bir hayvanla, ha?” Durdu. “Diz çök.”</p>

  <p class="normal1">Sokak tarafından çekçeklerin takırtıları, fiyat pazarlığı yapanların ve bugünkü <span class="ideitalik">muay tay</span> maçının saatini soranların sesleri geliyordu. Bıçak bir daha boğazına değdi, ucu zonklayan damarı buldu. “Ormanlarda arkadaşlarım Japon kurmaları yüzünden can verdi.”</p>

  <p class="normal1">Emiko yutkundu, usulca, bir kez daha, “Onlardan değilim ben,” dedi.</p>

  <p class="normal1">Güldü adam. “Değilsin tabii. Başka tür bir yaratıksın sen. Şeytanların nehrin öte yakasındaki depolarında tuttukları, insanlar açlıktan kırılırken pirinçlerini yiyen bir başka şeysin.”</p>

  <p class="normal1">Bıçak tenine batmaya başladı. Emiko boğazlanacağından emindi artık. Adam nefret doluydu ve gözünde çöp kadar değeri yoktu. Kafası bulanıktı adamın; tehlikeliydi, öfkeliydi. Kendisiyse bir hiçti. Gendo-sama bile koruyamazdı Emiko’yu bu noktada. Gırtlağına iyice batmaya başlayan bıçakla yutkundu.</p>

  <p class="normal1"><span class="ideitalik">Böyle mi öleceksin? Bunun için mi yaratıldın? Domuz gibi boğazlanmak için mi?</span></p>

  <p class="normal1">Umutsuzluğun panzehiri, minik bir öfke kıvılcımı parladı.</p>

  <p class="normal1">Kurtulmaya dahi kalkışmayacak mısın? Biliminsanları canını kurtarmak için dahi mücadele etmeyecek denli aptal mı tasarladı seni?</p>

  <p class="normal1">Emiko gözlerini kapadı, önce Mizuko Jizo Bodisatva’ya,<sup class="calibre3"><a class="footnote-link" href="../Text/kurmakiz_split_094.html#footnote-502598-1" id="footnote-502598-1-backlink">[1]</a></sup> ardından bir de fazladan Chesire ruhu <span class="ideitalik">bakenekoya</span> dua etti. Derin bir nefes aldı, ardından elinin tersiyle bıçağa vurdu. Bıçak, boynunda ince bir çizik bırakarak savruldu.</p>

  <p class="normal1">Adam, “<span class="ideitalik">Arai va?</span>” diye bağırdı.</p>

  <p class="normal1">Emiko savrulan bıçaktan eğilerek kurtulup var gücüyle adama yüklendi. Sokağa fırlarken ardında adamın gümbürtüyle devrilişini duydu. Dönüp bakmadı. Kurmalığının görünmesine aldırmadan, koşunca iyice ısınarak yanacağına ve öleceğine bakmadan sokağa daldı. Sırf ardındaki iblisten kaçabilmek uğruna koştu. Yanacaktı ama asla edilgen bir domuz gibi boğazlanmayacaktı.</p>

  <p class="normal1">Curyan piramitlerinin altından eğilip kendir iplerinin üzerinden aşarak, uçarcasına koştu. Koşmak intihar demekti ama durmadı. İnsanlar kehribar içinde donup kalmış gibiydiler. Sadece Emiko’ydu hareket eden. U-Tex pirinci çuvallarına bakan bir <span class="ideitalik">gaijini</span> itti. Adam, Emiko yıldırım hızıyla uzaklaşırken bağırdı.</p>

  <p class="normal1">Sokaktaki trafik yavaşlamış, kaplumbağa hızına inmişti sanki. Bir inşaat alanının bambu saçakları altından geçti. Tuhaftı. Koşmak ne kadar kolaydı! Dönüp baktığında adamın çok ama çok gerilerde kaldığını gördü. İnanılmaz yavaşlıkta hareket ediyordu. Adamdan korktuğuna da şaştı Emiko. Bu yavaşlamış, çakılı kalmış dünyanın saçmalığına gülmeye başla—</p>

  <p class="normal1">Birdenbire bir işçiye çarptı ve adamla birlikte yere devrildi. Adam, “<span class="ideitalik">Arai va!</span>” diye bağırdı. “Önüne baksana!”</p>

  <p class="normal1">Elleri yere çarpmanın şiddetiyle uyuşan Emiko doğrulmaya çabaladı. Ama dünya sallanıyor, bulanıklaşıyordu. Kalkamadı. İçinde cayırdayan fırının baskısına direnerek tekrar doldurmaya çabaladı. Yer sallanıyor, eğriliyordu ama bu sefer başardı. Çarptığı adam hâlâ bağırırken güneşten kavrulan bir duvara yaslandı. Adamın öfkesi anlamsız geliyordu Emiko’ya. Karanlık ve sıcak çöküyordu üzerine. Cayır cayır yanıyordu içi.</p>

  <p class="normal1">Sokaktaki bisiklet ve çekçek kargaşası arasında bir <span class="ideitalik">gaijin</span> yüzü fark etti. Gözlerini kırpıştırarak karanlığı savmaya çabaladı. Aklını mı kaçırıyordu? Chesire <span class="ideitalik">bakeneko</span> alay mı ediyordu Emiko’yla? Bağırmaya devam eden adamın omzunu tuttu, kaynayan beyninin gördüğü hayali yakalamak için kalabalığı taradı. İşçi bir çığlık koparıp geri çekildi ama Emiko fark etmedi bile…</p>

  <p class="normal1">Yüz kalabalıkta bir daha parıldadı. O <span class="ideitalik">gaijindi</span> gördüğü… Raleigh’nin kulübündeki yara izli, soluk benizli adam… Emiko’ya kuzeye gitmesini söyleyen adam. Bindiği çekçek bir anlığına göründü ve bir megodontun ardında gözden yitti. Derken diğer tarafta belirdi. Göz göze geldiler. Aynı adamdı bu. Emindi Emiko.</p>

  <p class="normal1">“Tutun şunu! Kaçırmayın <span class="ideitalik">hiçi-kiçiyi</span>!”</p>

  <p class="normal1">Saldırgan adam, bambu saçağın altından bıçağını sallayarak çıkmıştı. Adamın yavaşlığı, beklediğinden çok daha yavaşlığı şaşırtıyordu Emiko’yu. Gözlerini kıstı, anlamaya çabalayarak baktı. Belki savaştan topal dönmüştü? Hayır, yürüyüşünde tuhaflık yoktu. Hayır, her şey, çevresindeki her şey, insanlar, araçlar, hepsi yavaş hareket ediyordu. Garip. Gerçeğe aykırı ve yavaş…</p>

  <p class="normal1">İşçi kollarından kavradı Emiko’yu. Kendini sürüklenmeye başladı. Gözleri kalabalığı tarıyordu. Hayal mi görmüştü yoksa?</p>

  <p class="normal1">İşte! Gene görmüştü <span class="ideitalik">gaijini</span>. İşçinin elinden kurtuldu ve trafiğe atıldı. Kalan son gücüyle bir megodontun altından eğilerek geçti, dev bacaklara çarpmadan son anda sıyrıldı, bir dilenci misali <span class="ideitalik">gaijinin</span> çekçeğinin peşine düştü.</p>

  <p class="normal1">Adam buz gibi, dalgın bakışlarla süzdü aracına uzanan Emiko’yu. Kurma kız tökezledi, adamın iteceğini bilerek çekçeğin kenarına tutundu. Ne bekliyordu zaten? Alt tarafı bir kurmaydı. Aptaldı. Adamın kendisine bir insan, bir kadın, sıradan bir süprüntüden başka herhangi bir şey gözüyle bakacağını umması enayilikti.</p>

  <p class="normal1">Fakat adam birden Emiko’yu tuttu ve aracın içine çekiverdi. Ardından bağırarak sürücüye acele etmesini —<span class="ideitalik">gan kuy çi çe, kauy, kuay, kuay!</span>— buyurdu. Üç ayrı dilde söylemişti sözcükleri. Hızlandılar. Ama yavaşça.</p>

  <p class="normal1">Bıçaklı adam çekçeğe atladı. Bıçak Emiko’nun omzunu kesti; kurma kız yavaşça koltuğa fışkıran kanı, havada asılı salınan kızıl inci tanelerini seyretti. Bıçak bir daha kalktı. Emiko kendini korumak için kolunu kaldırmaya çabaladı ama mecali kalmamıştı. Halsizlik ve sıcaktan tükenmişti. Adam haykırarak bıçağı bir daha savurdu.</p>

  <p class="normal1">Ne kadar yavaş geliyordu bıçak! Kışın kavanozdan zar zor akan balın hızıyla… Yavaş. Çok uzaklarda… Emiko bıçağın etini yırtışını izliyordu. Sıcaktan ve halsizlikten görüşü bulanıyordu. Solup gidiyordu Emiko. Bıçak bir daha indi.</p>

  <p class="normal1">Derken <span class="ideitalik">gaijin</span> belirdi aralarında. Elinde bir yaylı tabanca vardı. Adamın silah taşımasına belli belirsiz şaşan Emiko <span class="ideitalik">gaijinle</span> yaba müptelasının kavgasını çok, çok uzaklardan izledi. Karanlık çöktü. Sıcak yuttu kurma kızı.</p>
</body>
</html>
