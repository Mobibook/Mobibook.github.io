<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_16"><span class="idebold">on altı</span></h1>

  <p class="normal1">Hok Seng kasayı somurtuk bakışlarla süzüyordu. Yaşam-Yayı ofisindeydi. Güneş az sonra doğacaktı ve Anderson Lake gelmeden muhasebe defterinde gerekli oynamaları yapmak zorundaydı ama aklını kasadan alıp bir türlü odaklanamıyordu. Kasa sanki karşısına geçmiş, açıp vermediklerini hatırlatarak alay ediyordu.</p>

  <p class="normal1">Demirleme rampası olayından beri kasa sürekli kilitli tutuluyordu ve Lake denen iblis artık sürekli tepesinde dolanıyor, muhasebe hakkında sorular soruyor, kurcalıyor, didikliyordu. Ve Tezek Beyi hâlâ bekliyordu. Hok Seng’le iki defa daha görüşmüştü. Her ikisinde de sabırlı davranmıştı davranmasına ama Hok Seng adamın sıkılmaya, belki işi kendi halletse daha iyi edeceğini düşünmeye başladığını hissetmişti. Fırsatı kaçırmak üzereydi.</p>

  <p class="normal1">Toparlandı, yeni mil için tırtıkladığı paraları gizlemek üzere defterdeki sayıları değiştirmeye koyuldu. Soymalı mıydı kasayı? Kuşkuları üzerine çekme riskini göze almalı mıydı? Fabrikada demiri bir-iki saatte eritebilecek aletler mevcuttu. Tezek Beyi’ni bekletmekten, babaların babasının işi kendi eline almasına yol açmaktan daha mı iyi olurdu? Seçeneklerini düşündü. Her biri tüyler ürperten sonuçlara çıkıyordu. Kasaya zarar vermesi, resimlerinin kısa sürede kentteki tüm sokak lambalarına asılması demekti ki zaman, yabancı iblislerin düşmanlığının kazanılacağı zaman değildi. Akkarat’la birlikte <span class="ideitalik">faranglar</span> da yükselişe geçmişlerdi. Her geçen gün Beyaz Gömleklere daha fazla aşağılanma getiriyordu. Bangkok Kaplanı artık kafası kel, ailesiz bir keşişti.</p>

  <p class="normal1">Ya Anderson Lake toptan ortadan kalksa nasıl olurdu? Mesela sokakta yürürken sahibi belirsiz bir bıçak deşiverseydi barsaklarını? Kolay olurdu. Ucuz da olurdu hem. Gülen Çan on beş bahta güle oynaya halleder, yabancı iblisi Hok Seng’in tepesinden alıverirdi.</p>

  <p class="normal1">Kapının tıklatılışıyla sıçradı. Toparlandı ve üstünde oynadığı muhasebe defterini masanın altına itti. “Evet?”</p>

  <p class="normal1">Ürettim hattındaki cılız kız Mai’ydi kapıyı vuran. Kız <span class="ideitalik">wai</span> selamını verirken Hok Seng rahat bir soluk aldı. “<span class="ideitalik">Kun</span>. Bir zorluk çıktı.”</p>

  <p class="normal1">Hok Seng bir bez alıp parmaklarına bulaşan mürekkebi sildi. “Evet, nedir?”</p>

  <p class="normal1">Kızın gözleri odayı taradı. “Gelip baksanız daha iyi.”</p>

  <p class="normal1">Kızın üstünden korku akıyordu. Hok Seng’in tüyleri dikiliverdi. Çocuk denecek yaşı azıcık geçmişti Mai. Yabana atılmayacak türden bir-iki iyiliği dokunmuştu bu kıza. Fabrikayı yeniden işler duruma getirme çabaları sırasında daracık şaft geçitlerine girip bağlantıları kontrol ettiği için ikramiye bile vermişti. Bunlara rağmen kızın davranışlarında Hok Seng’e ayaklanıp hepsini doğrayan Malezyalıları, kendi sadık ve çalışkan işçilerinin birdenbire göz göze gelmemeye başladıkları günlerden kalma, Malezyalı Çinlilerin günlerinin sayılılığını, kendi konumundaki —bedavaya hayır işleyen, çalışanlarının çocuklarına kendi çocuklarıymış gibi yardım eli uzatan— bir adamın dahi kellesinin lağım çukuruna atılacaklar listesine alındığını bilen bakışları hatırlatan bir şeyler vardı.</p>

  <p class="normal1">Mai karşısında, pek bir kıpırtılı, huzursuz duruyordu. Böyle mi geliyorlardı kellesini almaya bu sefer? Ürkekçe… Zavallı, zararsız bir kızcağızı yem niyetine kullanarak mı? Sarı kartlıların sonu mu gelmişti? Yoksa Tezek Beyi miydi harekete geçen? Hok Seng aldırışsız görünmeye çalışarak hafifçe öne eğildi. “Söyleyecek bir şeyin varsa,” diye mırıldandı, “burada söyle.”</p>

  <p class="normal1">Kız tereddüt ediyordu. Korkusu barizdi. “<span class="ideitalik">Farang</span> buralarda mı?”</p>

  <p class="normal1">Hok Seng’in bakışları duvardaki saate kaydı. Altı. “Daha bir-iki saat gelmez. Erken geldiği nadirdir.”</p>

  <p class="normal1">“Lütfen… Gelseniz yetecek.”</p>

  <p class="normal1">Hok Seng doğruldu ve kızın karşısına dikildi. Ne tatlı kızdı Mai! Tatlı kızı göndereceklerdi elbette. Öyle zararsız görünüyordu ki… Kız yaklaşırken belini kaşırmış gibi yaparak gömleğinin altından bıçağını çıkardı, arkasında tuttu. Son ana dek bekleyecekti.</p>

  <p class="normal1">Aniden atılıp kızı saçından yakaladı. Bıçağı boğazına dayadı.</p>

  <p class="normal1">“Kim yolladı seni? Tezek Beyi mi? Beyaz Gömlekler mi? Kim?”</p>

  <p class="normal1">Boğazı delinmeden kaçamayacak Mai, yutkundu. “Hiç kimse!”</p>

  <p class="normal1">“Aptal mı sandın beni?” Bıçağı iyice bastırdı. “Kim, söyle!”</p>

  <p class="normal1">“Hiç kimse! Yemin ederim!” Kız korkuyla titriyordu ama Hok Seng’in vazgeçmeye niyeti yoktu.</p>

  <p class="normal1">“Söylemek istediğin bir şey mi var? Bir sır belki? Konuş!”</p>

  <p class="normal1">Mai boğazına batan bıçakla zar zor soluyabiliyordu. “Hayır! <span class="ideitalik">Kun</span>! Yemin ederim! Sır yok… Ama… Ama…”</p>

  <p class="normal1">“Evet?”</p>

  <p class="normal1">“Beyaz Gömlekler,” diye fısıldadı Mai, “Beyaz Gömlekler öğrenirse…”</p>

  <p class="normal1">“Beyaz Gömlek değilim ben.”</p>

  <p class="normal1">“Kit… Kit hasta. Ve Srimuang… İkisi de. Lütfen. Ne yapacağımı bilemedim. İşimi kaybetmek istemiyorum. Ne yapacağımı bilemedim. Lütfen <span class="ideitalik">faranga</span> söylemeyin… Herkes <span class="ideitalik">farangın</span> fabrikayı kapatabileceğini biliyor. Lütfen. Ailem… Lütfen…” Mai hıçkırarak ve bıçağa aldırmadan Hok Seng’e sarıldı, yakarmaya başladı.</p>

  <p class="normal1">Hok Seng yüzünü buruşturarak bıçağı indirdi. Birdenbire kendisini çok yaşlı hissetmişti. Korkuyla yaşamak böyleydi. On üç yaşındaki kızlardan kuşkulanmak, çocuk ağızların ölümü çağıracağını sanmak… İçi bulandı. Gözlerine bakamadı kızın. “Baştan söyleseydin ya,” diye homurdandı. “Aptal. Çekingenlik edilecek şey mi bu?” Gömleğini kaldırıp bıçağını kılıfına yerleştirdi. “Göster şunları bana.”</p>

  <p class="normal1">Mai gözyaşlarını sildi. İçerlememişti Hok Seng’e. Değişen şartlara hemen her genç gibi uyabiliyordu. Kriz geçmişti; itaatkâr bir tavırla Hok Seng’e yolu gösterdi.</p>

  <p class="normal1">Aşağı katta işçiler vardiyaya gelmeye başlamışlardı. Büyük kapı açılmıştı ve güneş ışığı kocaman üretim katının zeminine iniyor, toz ve gübre tanecikleri ışıkta uçuşuyordu. Mai, Hok Seng’in önünden arıtma odasına girdi, soluk renkli toz tortularının arasından kesim odasına geçti.</p>

  <p class="normal1">Yukarıda asılı kuruyan alg elekleri odayı deniz kokusuyla doldurmuştu. Kesim preslerinin arasından ve hattın altından geçtiler. Tuz ve yaşamla dolu alg tankları sıralanmış, sessizce bekliyorlardı. Yarıdan fazlasında üreme düşüşü görülüyordu. Toplanmadan geçen gecenin ardından on santime yakın tabaka oluşması gerekirken algler tankların yüzeylerini neredeyse anca kaplayabilmişlerdi.</p>

  <p class="normal1">“İşte,” diye fısıldadı Mai. Kit ile Srimuang bir duvara yaslanmış oturuyorlardı. Boş gözlerle Hok Seng’e baktılar. İhtiyar Çinli yanlarına çömeldi ama ikisine de el sürmedi.</p>

  <p class="normal1">“Yemeği birlikte mi yemişler?”</p>

  <p class="normal1">“Sanmam. Arkadaş değiller.”</p>

  <p class="normal1">“Sibiskoz olamaz mı bu? Habbe pası? Yok…” Kafa salladı. “Aptal ihtiyarın tekiyim. İkisi de değil… Dudaklarında kan yok.”</p>

  <p class="normal1">Kit inledi, doğrulmaya çabaladı. Hok Seng ellerini gömleğine temizleme dürtüsünü bastırarak geri çekildi. Srimuang daha da beter görünüyordu.</p>

  <p class="normal1">“Bunun sorumluluğu neydi?”</p>

  <p class="normal1">Duraksadı Mai. “Tankları besliyordu galiba. Algler için balık yeni çuvallarını boşaltıyordu…”</p>

  <p class="normal1">Hok Seng’in teni karıncalandı. Anderson’ı memnun edebilmek için alelacele üretime sokturmaya uğraştığı tankların yanında yatan iki kişi… Tesadüf müydü? Odaya bambaşka bir gözle baktı, ürperdi. Atık besleyicilerden beslenen alg öbekleri ıslak zemine yayılmışlardı. Tanklarda sorun yoksa bile her tarafta taşıyıcılar vardı.</p>

  <p class="normal1">İçgüdüsel bir hareketle ellerini silmeye başladı, durdu. Teni yine karıncalanıyordu. Parmaklarına yapışmış gri arıtma odası tozları, geçerken perdeyi nasıl tuttuğunu gösteriyordu. Her yanı potansiyel taşıyıcılarla doluydu. Yukarıda, deponun loşluğuna uzanan sıralarıyla kuruyan eleklere kararmış tortu sıvalıydı. Eleklerden birinden bir damla ayağının önüne düştü ve beraberinde yeni bir sesin varlığı fark edildi. Hok Seng fabrika doluyken hiç dikkat etmemişti bu sese ama şimdi, sabah sessizliğinde yukarıdaki eleklerden yağan pıtırtılar her yandan yükseliyordu.</p>

  <p class="normal1">İçinde büyüyen panikle aniden doğruldu.</p>

  <p class="normal1"><span class="ideitalik">Salaklık etme. Algler yüzünden olup olmadığını bilmiyorsun. Ölüm kırk ayrı yoldan gelir. Herhangi bir hastalık olabilir karşındaki.</span></p>

  <p class="normal1">Kit’in solukları kesikleşmeye başlamıştı. Kıpırtısız bedeninde sadece göğsünün inip kalkışı tuhaf görünüyordu.</p>

  <p class="normal1">“Salgın mı dersiniz?”</p>

  <p class="normal1">Hok Seng, Mai’ye döndü. “Etme o lafı! İblisleri başımıza mı toplamak istiyorsun? Beyaz Gömlekleri? Duyulursa hemen kaparlar fabrikayı. Sarı kartlılar gibi açlıktan gebeririz sonra.”</p>

  <p class="normal1">“Ama—”</p>

  <p class="normal1">Ana üretim salonundan sesler geliyordu.</p>

  <p class="normal1">“Sus, çocuk.” Kafasında düşünceler yıldırım hızıyla dolanıyorlardı. Beyaz Gömlek teftişi felaket demekti. Yabancı iblis Lake’e fabrikayı kapatıp Hok Seng’i kovmak, gökdelenlerde açlıktan kırılmaya yollamak, bu kadar gelmiş, bu kadar yaklaşmışken öldürmek için aradığı fırsatı sağlardı.</p>

  <p class="normal1">Odanın dışından işçilerin sabah selamlaşmaları duyuluyordu. Bir megodont homurdandı, kapılar titredi. Ana volanlar, birisi teste başlamış gibi vınlamaya koyuldu.</p>

  <p class="normal1">“Ne yapmalıyız?” dedi Mai.</p>

  <p class="normal1">Hok Seng makinelere ve fıçılara baktı. Boş yerler vardı hâlâ. “Bunların hastalandığını tek bilen sen misin?”</p>

  <p class="normal1">Mai başıyla evetledi. “Geldiğimde böyle buldum.”</p>

  <p class="normal1">“Emin misin? Bana gelmeden önce kimseye söylemedin mi? Buraya giren çıkan olmadı mı hiç? Başka görüp bugünlük izne çıkalım diyenler mesela?”</p>

  <p class="normal1">“Yok,” dedi Mai. “Yalnız geldim. Ta kentin ucuna giden bir çiftçi bıraktı beni. Her sabah erken gelirim zaten.”</p>

  <p class="normal1">Hok Seng yerdeki iki hasta adama, ardından kıza baktı. Dört kişiydiler. Dört. Suratı asıldı. Şanssız sayıydı dört. Dört. Ölüm. Üç daha iyi bir sayıydı. Ya da iki…</p>

  <p class="normal1">Ya da bir…</p>

  <p class="normal1">Bir, sır konusunda ideal sayıydı. Hok Seng farkına bile varmadan elini bıçağına attı. Kızı düşündü. Nahoştu durum. Dört kişi daha nahoştu gerçi…</p>

  <p class="normal1">Küçük kızın saçı, üretim hattına kapılmasın diye topuz yapılmıştı. Boynu açıktaydı. Gözlerinde Hok Seng’e duyduğu güven vardı. Yaşlı Çinli kafasını çevirdi, uğursuz sayı aklında, hesap yapmaya çabaladı. Dört. Dört, dört… Ölüm. Bir daha iyiydi. En iyisiydi hatta. Derin bir nefes aldı, kararını verdi. Kıza uzandı. “Gel buraya.”</p>

  <p class="normal1">Mai duraksadı. Hok Seng kaşlarını çattı, eliyle gelmesini işaret etti. “İşini kaybetmek istemiyorsun, öyle mi?”</p>

  <p class="normal1">Kız yavaşça kafa salladı.</p>

  <p class="normal1">“Gel o zaman. Bu ikisinin hastaneye götürülmesi lazım, değil mi? Burada onlara yardım edemeyiz. Ayrıca karnımız doymaya devam etsin istiyorsak, alg banyolarının yanında iki hasta kişinin yatmasının hiçbirimize yararı olmaz. Şimdi bunları kaldır ve kapıda benle buluş. Ana kattan geçirme yalnız. Şu taraftan yürüt. Hattın altından, servis girişinden geçir. Yan taraftan, tamam mı?”</p>

  <p class="normal1">Kız yine tereddüt edince ellerini çırptı. “Haydi! Çabuk! Olmuyorsa sürükleyerek götür… İşçiler geliyor. Bir kişi bile sır saklamak için fazlayken dört kişiyiz burada. Hiç değilse ikimizin sırrı yapalım bu durumu. Her şey iyidir dörtten.”</p>

  <p class="normal1">Ölümden.</p>

  <p class="normal1">Mai ürkek bir nefes aldı. Ardından gözleri kararlılıkla kısıldı. Çömelip Kit’i kavradı. Hok Seng kızın denileni yaptığını görmek için biraz bekledi, sonra odadan çıktı.</p>

  <p class="normal1">Üretim katında işçiler kahvaltılarını ediyor, gülüşüyordu. Kimsenin acelesi yoktu. Tembeldi bu Taylandlılar. İşçiler sarı kartlı Çinli olsalardı çoktan çalışmaya başlarlardı ve Hok Seng hapı yutmuş olurdu. İlk defa Taylandlılarla çalıştığına şükrediyordu Hok Seng. Gene de fazla vakti yoktu. Yan kapıdan çıktı.</p>

  <p class="normal1">Yan kapının açıldığı, yüksek fabrika duvarları arasında kalan loş ara sokak bomboştu. Kahvaltılık yiyecek satan erişte dumanlı tezgâhlar ve üstü başı yırtık pırtık çocuklarla dolu Fosri Sokağı’na ilerledi. Sokağın ağzında bir çekçek gördü.</p>

  <p class="normal1">“<span class="ideitalik">Vey</span>!” diye seslendi. “<span class="ideitalik">Samloh</span>! <span class="ideitalik">Samloh</span>! Bekle!” Ama çok uzaktaydı.</p>

  <p class="normal1">Ağrıyan diziyle topallayarak sokağın başına vardı ve bir başka çekçek gördü. Sürücüsüne el etti. Adam etrafta başka rakibi var mı diye arkasına baktı, pedallara yüklenerek Hok Seng’e yaklaştı.</p>

  <p class="normal1">“Çabuk!” diye bağırdı Hok Seng. “<span class="ideitalik">Kuay yidyan<sup class="calibre3"><a class="footnote-link" href="../Text/kurmakiz_split_097.html#footnote-504163-1" id="footnote-504163-1-backlink">[1]</a></sup></span>, it siken seni!”</p>

  <p class="normal1">Adam hakarete aldırmadan gelip Hok Seng’in önünde durdu. “Beni mi çağırdınız, <span class="ideitalik">Kun</span>?”</p>

  <p class="normal1">Hok Seng araca atlayıp ara sokağı işaret etti. “Acele edersen yolcum var sana.”</p>

  <p class="normal1">Adam homurdanarak dar ara sokağa saptı. Bisikletin zincirleri şangırdadı. Hok Seng dişlerini gıcırdattı. “Acele et! İki kat ödeyeceğim!”</p>

  <p class="normal1">Adam pedallara çok daha abandı ya, araç hâlâ megodont sarsaklığında ilerliyordu. Uzaktaki kapıdan Mai çıktı. Hok Seng bir an için kızın aptallık edip çekçek yanaşmadan hasta adamları kapıya çıkaracağını düşündü. Ama kimse yoktu görünürde. Mai ancak çekçek yanaştığında içeri döndü ve iki hastadan ilkini sürükleyerek dışarı çıkardı.</p>

  <p class="normal1">Çekçekçi irkilince Hok Seng uzandı, dişlerinin arasından, “Üç kat ödeyeceğim,” diye tısladı. Kit’i tuttu ve adam itiraz edemeden arka tarafa oturttu. Mai koşarak kapıdan içeri daldı.</p>

  <p class="normal1">Çekçek şoförü dönüp baktı. “Nesi var bunun?”</p>

  <p class="normal1">“Sarhoş,” dedi Hok Seng. “Bir tane daha var. Patron yakalarsa işten kovacak.”</p>

  <p class="normal1">“Sarhoş görünmüyor.”</p>

  <p class="normal1">“Yanılıyorsun.”</p>

  <p class="normal1">“Yanılmıyorum. Bu daha çok—”</p>

  <p class="normal1">Hok Seng bakışlarını adamın gözlerine dikti. “Beyaz Gömlekler bana yapacaklarını sana da yaparlar. Senin koltuğunda artık.”</p>

  <p class="normal1">Adamın gözleri kocaman açıldı. Hok Seng başıyla onayladı, “Yakınmanın yeri değil,” dedi. “Sarhoşlar dedim sana. Döndüğünde üç kat para alacaksın.”</p>

  <p class="normal1">Mai diğer işçiyle geldi. Hok Seng kıza yardım etti. Ardından Mai’yi de yanlarına bindirdi. “Hastaneye,” dedi. Eğildi, fısıldayarak, “Ayrı hastanelere ama. Anladın mı?” diye ekledi.</p>

  <p class="normal1">Mai sert bir baş onayı verdi.</p>

  <p class="normal1">“Aferin. Akıllı kız.” Geri çekildi. “Haydi, gidin! Haydi! Yürü!”</p>

  <p class="normal1">Çekçekçi öncekinden çok daha hızla pedallara yüklendi. Hok Seng arkalarından baktı. Mai, iki işçi ve çekçek sürücüsünün sallanana kafaları… Yüzünü ekşitti. Yine dört… Kesin kötü sayıydı dört. Strateji dahi kuramadığını düşünerek paranoyasını öteye itti. Gölgesinden korkan ihtiyarlara dönmüştü iyice.</p>

  <p class="normal1">Mai, Kit ve Srimuang’ı büyük nehrin çamurlu sularında dolanan kırmızı yüzgeçli <span class="ideitalik">plaalara</span> yem etseydi daha mı iyiydi acaba? Aç balıklar arasında savrulan kanlı parçalardan ibaret kalsalar daha güvende olmaz mıydı?</p>

  <p class="normal1">Dört.</p>

  <p class="normal1">Ölüm.</p>

  <p class="normal1">Hastalığın burnunun dibindeki varlığı her yanını karıncalandırıyordu. Farkına bile varmadan ellerini pantolonuna sildi. Yıkanması gerekecekti. Klorla ovalanıp işe yaramasını umacaktı. Hasta yolcularıyla çekçek sokağın ağzından saparak gözden yitti. Hok Seng içeri, işçilerin hâlâ sabah sohbetlerini yaptığı üretim katına döndü.</p>

  <p class="normal1">Lütfen tesadüf çıksın, dedi içinden. Lütfen hastalık hattan olmasın.</p>
</body>
</html>
