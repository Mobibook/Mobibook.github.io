<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_17"><span class="idebold">on yedi</span></h1>

  <p class="normal1">Kaç gecedir uyku girmemişti gözüne? Bir gece? On gece? On bin? Hatırlayamıyordu artık Caydi. Geceleri uyanık, gündüzleri bulanık düşlerle geçiyor, umutla tutulan sayılar gittikçe birbirlerine karışıyordu. Yanıtsız tövbeler ve dualar… Falcıların öngörüleri… Teminatlar veren generaller… Yarın, diyorlardı. Üç güne kalmaz, kesin, diyorlardı. Yumuşama belirtileri var… Yerine dair fısıltılar dolaşıyor, diyorlardı.</p>

  <p class="normal1">Sabır.</p>

  <p class="normal1">Cay yen.</p>

  <p class="normal1">Serin yürek.</p>

  <p class="normal1">Hiç.</p>

  <p class="normal1">Manşetlerde özürleri ve aşağılanışı… Kendini eleştirişi… Başka sahte açgözlülük ve yozlaşma suçlamaları… Geri ödeyemeyeceği iki yüz bin baht… Fısıltı gazetelerinde adına bela okuyan köşe yazıları… Düşmanlarının yaydığı, el koyduğu paraları fahişelere yedirdiği, kıtlıklarda karaborsacılık için U-Tex pirinci depoladığı söylentileri…</p>

  <p class="normal1">Diğer yoz Beyaz Gömleklerden farkı yoktu Kaplan’ın.</p>

  <p class="normal1">Faturalar kesilmişti. Tüm mal varlığına el konmuştu. Kaynanası ağlar, soyadları alınmış oğulları neler olduğunu anlamadan bakarken evi yakılmıştı.</p>

  <p class="normal1">Kefaret cezasını kente yakın manastırlardan birinde çekmemesine karar verilmişti. Fildişi böceğinin ormanları dümdüz ettiği, habbe pasının Burma sınırına dek uzanan coğrafyayı yeniden yarattığı Fra Kritipong’a yollanacaktı. Yaptıklarını düşünsün diye ıssızlığa sürülecekti. Kaşları ve saçları tümden tıraşlanmıştı. Kefaretinden sağ dönerse güneydeki mülteci kamplarında muhafızlığa gönderilecekti. En düşük rütbedeki Beyaz Gömleklerin yollandığı en aşağı görev buydu.</p>

  <p class="normal1">Ve tüm bunlara rağmen hâlâ haber yoktu Çaya’dan.</p>

  <p class="normal1">Yaşıyor muydu? Öldürülmüş müydü? Ticaret Bakanlığı mıydı bunları yapan? Başka birisi, mesela Caydi’nin eylemlerinden zarar görmüş bir mafya lideri miydi? Çevre Bakanlığı içinde biri miydi yoksa? Protokollere aldırmamasına hep içerleyen Birombakti olabilir miydi? Amaç adam kaçırma mıydı, cinayet mi? Kurtulmak için direnirken öldürülmüş müydü Çaya? Fotoğraftaki o beton odada, gökdelenin tekinde ter dökerek kurtarılmayı mı bekliyordu hâlâ? Cesedini bir ara sokakta Chesire kedilerine mi yem etmişlerdi? Yoksa Çao Fraya’da, bakanlığın üretmeyi başardığı Bodi Karp rev2.3’lere mi yem olmuştu? Elinde sadece sorular vardı. Kuyuya haykırıyor, sesinin yankısı gelmiyordu.</p>

  <p class="normal1">Vat Bovonivet tapınağında oturmuş, Fra Kritipong manastırının yeniden biçimlendirme görevini kabul edip etmeyeceğini bekliyordu. Çömezlerin beyaz giysilerini giyiyordu. Turuncu giyemeyecekti. Asla. Keşiş değildi. Özel bir kefaret cezası çekecekti.</p>

  <p class="normal1">Duvardaki paslı su izlerini, küf ve çürükleri seyrediyordu. Duvarlardan birinde, altında oturmuş aydınlanmayı arayan Buda’yla bir <span class="ideitalik">Bo</span> ağacı resmedilmişti.</p>

  <p class="normal1">Çile. Hepsi, her şey çile çekmekten ibaretti. <span class="ideitalik">Bo</span> ağacına dikti gözlerini. Tarihten bir başka kalıntı… Bakanlık, fildişi böceğine yakalanmamış birkaç tanesini korumayı başarmıştı. Böcekler ağaçların içine yerleşip yumurtluyor, yumurtalardan çıkanlar büyüyene dek ağacı içeriden yiyor, sonra bir diğer ağaca geçiyor, onun içine yumurtluyor, sonra…</p>

  <p class="normal1">Her şey geçiciydi. <span class="ideitalik">Bo</span> ağaçları dahi ebedi değillerdi.</p>

  <p class="normal1">Parmaklarını bir zamanlar kaşlarının bulunduğu solgun hilallerin üzerinde gezdirdi. Tıraşlı kafasına da alışamamıştı henüz. Her şey değişirdi. <span class="ideitalik">Bo</span> ağacıyla Buda’ya bakıyordu.</p>

  <p class="normal1"><span class="ideitalik">Uyumuşum. En baştan beri. Uyumuş ve hiç bilmemişim.</span></p>

  <p class="normal1">Ama işte, <span class="ideitalik">Bo</span> ağacına bakarken bir şeyler kımıldanıyordu.</p>

  <p class="normal1">Hiçbir şey ebediyen sürmüyordu. Tapınak odası, bir hücreydi. Bu hücre, bir hapishaneydi. Çaya’yı kaçıranlar fahişelerle kafa çekip kahkahalar atarken Caydi bir hapishanede oturuyordu. Kalıcı değildi hiçbir şey. Ana öğretisi buydu Buda’nın. Ne kariyer ne herhangi bir kurum ne eş ne bir ağaç… Her şey değişirdi ve değişim, tek gerçekti.</p>

  <p class="normal1">Elini uzattı, parmağını pütürlü boyada gezdirdi. Bunu çizen adam gerçek bir <span class="ideitalik">Bo</span> ağacına bakarak mı çizmişti? Ağaçların yaşadığı yıllarda yaşayacak denli şanslı mıydı yoksa bir fotoğrafa bakarak, kopyanın kopyasını mı çizmişti?</p>

  <p class="normal1">Bin yıl sonra <span class="ideitalik">Bo</span> ağaçlarının varlığını hatırlayan kalacak mıydı peki? Nivat ile Surat’ın torunlarının torunları bilecek miydi yok olup gitmiş başka incir türlerinin de bir zamanlar yaşadıklarını? Pek çok, pek çok ağaç olduğunu ve pek çok ağacın pek çok türü olduğunu bilecekler miydi? Sadece Gates tiki veya gen-kırma PurCal muzu değil, bir sürü ağaç olduğunu?</p>

  <p class="normal1"><span class="ideitalik">Ağaçları kurtaracak denli hızlı veya akıllı davranamadığımızı bilecekler mi? Seçimler yapmak zorunda kaldığımızı?</span></p>

  <p class="normal1">Bangkok sokaklarında vaaz üstüne vaaz veren Grahamcılar hep İncillerinden ve kurtuluş anlatılarından, tüm hayvanları ve ağaçları ve çiçekleri büyük bambu salına yükleyip sulardan kurtaran, kara ararken dünyanın her şeyini salına yığan Nuh Bodisatva’dan bahsediyorlardı. Ama bugün yoktu Nuh Bodisatva. Kaybın ıstırabını bilen ama elinden pek bir şey gelmeyen Fra Süb ile suları sırf şansa tutan Çevre Bakanlığı’nın minik, çamurdan Buda’ları vardı sadece.</p>

  <p class="normal1"><span class="ideitalik">Bo</span> ağacı bulanıklaştı. Yanakları gözyaşlarıyla ıslandı. Derin düşünce konumunda oturmuş Buda’daydı hâlâ gözleri. Kalori şirketlerinin incire saldıracakları kimin aklına gelirdi? <span class="ideitalik">Bo</span> ağaçlarının da ölebileceği kimin aklına gelirdi? Paradan başka hiçbir şeye saygıları yoktu <span class="ideitalik">farangların</span>. Gözyaşlarını sildi. Herhangi bir şeyin sonsuza dek süreceğini düşünmek aptallıktı. Hatta belki Budizm bile geçiciydi.</p>

  <p class="normal1">Kalktı ve çömez elbisesini düzeltti. Yitik ağacının altında oturan Buda’ya <span class="ideitalik">wai</span> selamı verdi.</p>

  <p class="normal1">Dışarıda ay parıldıyordu. Soluk ışıklı birkaç yeşil metan lambası, mühendislik ürünü tik ağaçları arasından manastır kapılarına giden patikaları zor bela aydınlatıyordu. Geri alınamayacak, yeniden kazanılamayacak şeylere tutunmaya uğraşmak aptallıktı. Her şey ölürdü. Çaya çoktan yitmişti. Değişim böyle bir şeydi.</p>

  <p class="normal1">Muhafız yoktu kapıda. Boyun eğdiği, itaat ettiği, Çaya’nın geri dönmesi için umuda sarılıp yalvaracağı, kendini yıkılmaya, ezilmeye bırakacağı varsayılıyordu. Nihai kaderini kimsenin umursadığından bile emin değildi. Belirlenen amaca hizmet etmiş, işini bitirmişti. General Praça’ya darbeyi indirmiş, tüm Çevre Bakanlığı’nın itibarını çökertmişti. Kalsa da, gitse de, kime neydi artık?</p>

  <p class="normal1">İlahi varlıklar Kenti’nin sokaklarına vurdu kendini; güneye, nehre, yarı kalabalık sokaklardan saraya, ışıkları parıldayan kent merkezine, kenti <span class="ideitalik">farang</span> lanetinden koruyan bentlere yöneldi.</p>

  <p class="normal1">Kent Sütunu Mabedi, parıldayan çatılarıyla, sunularla ışıldayan Buda heykelleriyle, tatlı tütsü kokularıyla yükseldi önünde. Kral XII. Rama, Krung Thep’in terk edilmeyeceğini, <span class="ideitalik">faranglar</span> gibilerin ellerine, asırlar önce Burmalıların eline düşen Ayutthaya gibi düşmeyeceğini burada ilan etmişti.</p>

  <p class="normal1">Kral, dokuz yüz doksan dokuz keşiş ilahileri okurken kentin kurtarılacağını ve o andan itibaren savunmasının Çevre Bakanlığı’na verileceğini burada ilan etmişti. Kenti muson taşkınlarından ve tayfun dalgalarından koruyacak bentlerin ve aktarma havuzlarının yapımı görevini vermişti bakanlığa. Yıkılmayacaktı Krung Thep.</p>

  <p class="normal1">Caydi, günün her dakikasını dualar okuyarak, ruhani dünyanın güçlerini Bangkok’a yardıma çağırarak geçiren keşişlerin ilahileri arasından yürüdü. Bir zamanlar işine giderken o da tapınağın soğuk mermerlerine, kent sütununun önüne kapanır, Kral’a, ruhlara ve kente bakan ne kadar güç varsa hepsine dua ederdi. Kent sütunu tılsımsıydı; inanç verirdi Caydi’ye.</p>

  <p class="normal1">Şimdiyse beyaz elbisesiyle yanından geçip gitmiş, dönüp bir daha bakmamıştı.</p>

  <p class="normal1"><span class="ideitalik">Geçiciydi her şey.</span></p>

  <p class="normal1">Sokakları, suyolu boyunca dizili kalabalık mahalleleri geçti. Sular sükûnetle şıpırdıyordu. Gecenin bunca geç saatinde kimse suyolunun karanlık yüzeyinde kürek çekmiyordu. İleride, sinek teli gerili sundurmalardan birinde bir mum ışığı titriyordu. Usulca yaklaştı.</p>

  <p class="normal1">“Kanya.”</p>

  <p class="normal1">Eski astı döndü ve şaşakaldı. Toparlandı ama Caydi’nin gözlerinde neye şaştığını görecek kadar hızlı değildi toparlanışı. Evinin basamaklarında duran, kafası ve kaşları tıraşlı, deli sırıtışlı, unutulmuş adama şaşırmıştı genç kadın. Caydi sandaletlerini çıkardı ve bembeyaz bir hayalet gibi tırmandı basamakları. Görünüşünün farkındaydı ve sinekliği aralayıp içeri süzülürken gülmekten alamadı kendini.</p>

  <p class="normal1">“Çoktan ormana yollandın sanıyordum,” dedi Kanya.</p>

  <p class="normal1">Caydi çarşafsı giysisini toplayarak kızın yanına oturdu. Kanalın pis kokulu sularına döndü bakışları. Ay ışığının sıvı gümüşünün üstüne bir mangonun dallarının gölgesi düşmüştü. “Kendini benim gibi biriyle kirletmeyi göze alacak manastır bulmak zaman alıyor,” dedi. “İş Ticaret’in düşmanlarına gelince Fra Kritipong bile tereddüt ediyor anlaşılan.”</p>

  <p class="normal1">“Herkes Ticaret’in nasıl yükselişe geçtiğini anlatıyor… Akkarat kurma ithalatından bile açıkça bahsetmeye başladı.”</p>

  <p class="normal1">İrkildi Caydi. “Duymamıştım bunları. Sanıyordum ki sadece birkaç <span class="ideitalik">farang</span>…”</p>

  <p class="normal1">“Kraliçe kusura bakmasın ama kurmalar başkaldırmaz sonuçta.” Başparmağıyla bir mangostenin sert kabuğunu delmeye uğraşıyordu. Karanlıkta neredeyse siyah görünen mor kabuk sonunda pes etti. “Torapi babasının ayak izlerini ölçüyor.”</p>

  <p class="normal1">Omuz silkti Caydi. “Her şey değişir.”</p>

  <p class="normal1">Kaşları çatıldı Kanya’nın. “Paralarıyla nasıl savaşılır bunların? Tüm güçleri para. Kim hatırlar velinimetini? Para, okyanus dalgalarından beter gelip yuttuğunda kim ödevlerini hatırlar? Kabaran sularla değil, parayla savaşıyoruz biz.”</p>

  <p class="normal1">“Para çekicidir.”</p>

  <p class="normal1">“Sana değil ama. Sen daha tapınağa kapatılmadan önce bile keşiştin.”</p>

  <p class="normal1">“O yüzden böyle kötü bir çömezimdir belki.”</p>

  <p class="normal1">“Odanda olman gerekmiyor muydu senin?”</p>

  <p class="normal1">Sırıttı Caydi. “Çok sıkışıktı içerisi.”</p>

  <p class="normal1">Kanya doğruldu. “Törenin yapılmadı mı?”</p>

  <p class="normal1">“Keşiş değil, savaşçıyım ben,” dedi Caydi. “Odaya kapanıp derin düşüncelere dalmak bir işime yaramayacak. Kafamın karışmasına izin verdim bu konuda… Çaya’yı yitirmek şaşırttı beni.”</p>

  <p class="normal1">“Geri dönecek. Eminim.”</p>

  <p class="normal1">Caydi kol kanat gerdiği, umut ve inanç dolu astına gülümsedi. Bunca az gülümseyip dünyada bunca fazla hüzün gören bir kadının bu olayda —özellikle bu olayda— gidişatın olumluya kayacağına inanabilmesi şaşırtıcıydı.</p>

  <p class="normal1">“Hayır,” dedi Caydi. “Dönmeyecek.”</p>

  <p class="normal1">“Dönecek!”</p>

  <p class="normal1">Kafa salladı Caydi. “Ben de kuşkucumuz sensin sanırdım hep.”</p>

  <p class="normal1">Öfkelenmişti Kanya. “Ne isteniyorsa yaptın. İtibarını çöpe attın! Serbest bırakmaları lazım Çaya’yı!”</p>

  <p class="normal1">“Bırakmayacaklar. Hatta bence o gün öldürmüşlerdir. Sırf karımı delice sevdiğimden umut besliyorum aslında.”</p>

  <p class="normal1">“Öldürüldüğünü bilmiyorsun. Hâlâ ellerinde tutuyor olabilirler.”</p>

  <p class="normal1">“Demin belirttiğin gibi, itibarım kalmadı. Ders vermek isteselerdi, şimdiye salmış olurlardı Çaya’yı. Sandığımızdan çok daha faklı bir mesajdı verdikleri.” Bakışları gene kanalın durgun sularına kaydı. “Senden bir iyilik isteyeceğim.”</p>

  <p class="normal1">“Ne istersen…”</p>

  <p class="normal1">“Bir yay tabancası ver bana.”</p>

  <p class="normal1">Kanya’nın gözleri kocaman açıldı. “<span class="ideitalik">Kun</span>…”</p>

  <p class="normal1">“Endişelenme. Geri vereceğim. Benle gelmen de gerekmiyor. Sadece iyi bir silah lazım.”</p>

  <p class="normal1">“Ben…”</p>

  <p class="normal1">Sırıttı Caydi. “Merak etme beni. Hem ikinci bir kariyeri mahvetmeye gerek yok.”</p>

  <p class="normal1">“Ticaret’in peşine düşeceksin.”</p>

  <p class="normal1">“Kaplanın hâlâ dişlerinin olduğunu anlaması lazım Akkarat’ın.”</p>

  <p class="normal1">“Çaya’yı Ticaret’in kaçırıp kaçırmadığını bilmiyorsun ama.”</p>

  <p class="normal1">“Kim kaçıracaktı başka?” Dudak büktü. “Bir sürü düşman edindim ama esasında sadece bir tane vardı.” Gülümsedi. “Ticaret ve ben. Başka türlüsüne inandırılmama izin vermekle aptallık ettim.”</p>

  <p class="normal1">“Senle geliyorum o zaman.”</p>

  <p class="normal1">“Hayır. Burada kalıyorsun. Nivat ile Surat’a göz kulak olacaksın. Senden tek ricam budur, Komiser.”</p>

  <p class="normal1">“Lütfen yapama… Praça’ya yalvarırım… Gider—”</p>

  <p class="normal1">Caydi elini kaldırarak susturdu kızı. Eskiden önünde kendini küçültmesine, özürlerini muson yağmurları misali yağdırmasına izin verirdi. Artık vermeyecekti.</p>

  <p class="normal1">“Başka hiçbir arzum yok,” dedi. “Halimden memnunum. Ticaret’e gidecek ve yaptıklarını ödeteceğim. <span class="ideitalik">Karma</span> böyle. Kaderimde Çaya’yla ebediyen yaşamak yoktu. Onun da benimle… Ama <span class="ideitalik">darmamıza</span> tutunacaksak hâlâ yapabileceklerimiz var bence. Hepimizin ödevleri var, Kanya. Velinimetlerimize, adamlarımıza karşı…” Durdu, omzu silkti. “Bir sürü hayat yaşadım ben. Çocuk oldum, <span class="ideitalik">muay tay</span> şampiyonu oldum, baba oldum, Beyaz Gömlek oldum…” Bakışlarını çömez giysisinin kıvrımlarına indirdi. “Keşiş bile oldum.” Güldü. “Merak etme beni sen. Bu hayattan el etek çekip Çaya’yla buluşmaya gitmeden önce aşacağım birkaç basamak daha kaldı. Bitmemiş işlerim var ve bitirene dek durmayacağım.”</p>

  <p class="normal1">Kanya hâlâ öfkeyle bakıyordu. “Yalnız gidemezsin.”</p>

  <p class="normal1">“Gitmeyeceğim. Somçay’ı alacağım yanıma.”</p>

  <p class="normal1">Ticaret Bakanlığı.</p>

  <p class="normal1">Dokunulamayan, kolayca canına okuyan, Çaya’yı alıp kalbinde kocaman bir delik açan kurum.</p>

  <p class="normal1"><span class="ideitalik">Çaya.</span></p>

  <p class="normal1">Caydi binayı inceliyordu. Parıldayan ışıkları karşısında kendisini yabandaki bir vahşi, bir megodont ordusunun karşısına dikilmiş bir kabile şamanı gibi görmüştü. Görev duygusu bir anlığına pes eder gibi olmuştu.</p>

  <p class="normal1">Çocukları görmeliyim, demişti içinden. Eve gitmeliyim.</p>

  <p class="normal1">Ama işte, gitmemişti. Işıklarında kömür kotalarını Daralma hiç yaşanmamış, okyanusa karşı duvarlar hiç lazım değilmiş gibi yakan Ticaret Bakanlığı’nın karşısındaydı.</p>

  <p class="normal1">Binanın içinde bir yerlerde oturmuş plan yapan bir adam vardı. Çok, çok günler önce demirleme rampalarında yapılanları izleyen adam… Caydi üstüne basılıp ezilecek bir hamamböceğinden öte değilmişçesine yere tükürdükten sonra karanlığa karışan adam… Caydi alaşağı edilirken Akkarat’ın yanında sessizce oturup izleyen adam… Çaya’ya götürecek adam oydu Caydi’yi… Anahtar oydu. Parıldayan pencerelerin ardında, bir yerlerdeydi…</p>

  <p class="normal1">Karanlıkta eğilerek ilerledi. Somçay’la birlikte geceye karışabilmek için belirleyici her türlü işareti sökülmüş, kapkara elbiseler giymişlerdi. Ayağına çabuktu Somçay. En iyi adamlarından biriydi. Yakın dövüşte tehlikeli ve sessizdi. Kilit açmayı bilirdi ve Caydi gibi, onun da nedeni vardı.</p>

  <p class="normal1">Binayı ciddi bakışlarla süzüyordu Somçay. Caydi anlattığında Kanya’nın baktığı ciddiyetle bakıyordu. Ciddiyet sonunda hepsini ele geçiriyordu anlaşılan. İşin doğasında vardı galiba. Taylandlılar tarihte hiç efsanelerde anlatıldığı gibi sahiden gülümsemişler miydi, merak ediyordu Caydi. Oğullarının her gülüşünde içinde çiçekler açtığını hatırladı bir an…</p>

  <p class="normal1">“Ucuza satıyorlar kendilerini,” diye mırıldandı Somçay.</p>

  <p class="normal1">“Ticaret’in Tarım Bakanlığı’nda küçücük bir odadan ibaret olduğu günleri hatırlıyorum. Bir de şuna bak…”</p>

  <p class="normal1">“Yaşını belli ediyorsun. Ticaret ben bildim bileli büyük bakanlıktı.”</p>

  <p class="normal1">“Minnacık bir yerdi. Alay konusuydu.” Son teknoloji ürünü aktarım pervaneleriyle, tenteleri ve kemerleriyle yepyeni binayı işaret etti. “Dünya bir kez daha yeni bir dünya oldu.”</p>

  <p class="normal1">İki Chesire nazire yapmak istiyorlarmış gibi çitin üzerinden atlayıverdiler. Fark edilme dertleri yoktu; bir görünüp bir kaybolarak ilerliyorlardı. Caydi yay tabancasını çekip nişan aldı. “Ticaret’in bize kazandırdığı bu işte. Rozetlerinde Chesire resmi olmalı esas.”</p>

  <p class="normal1">“Yapma lütfen.”</p>

  <p class="normal1">Somçay’a baktı. “Karmasal bedeli yok ama. Ruhu yok ki bunların.”</p>

  <p class="normal1">“Her hayvan gibi kanları akıyor.”</p>

  <p class="normal1">“Aynısı fildişi böcekleri için de geçerli.”</p>

  <p class="normal1">Somçay kafasını eğdi ama bir şey demedi. Caydi homurdanarak tabancasını kılıfına yerleştirdi. Boşa cephane harcamaya girecekti… Her yer Chesire kaynıyordu zaten.</p>

  <p class="normal1">Somçay neden sonra, “Chesire itlaf birimlerinde çalışmıştım,” dedi.</p>

  <p class="normal1">“Esas sen yaşını belli ettin şimdi.”</p>

  <p class="normal1">Somçay omuz silkti. “Ailem vardı o zamanlar.”</p>

  <p class="normal1">“Bilmiyordum.”</p>

  <p class="normal1">“Sibiskoz. 118.Aa. Çabucak bitmişti her şey.”</p>

  <p class="normal1">“Hatırlıyorum. Babam da onda ölmüştü. Kötüydü.”</p>

  <p class="normal1">“Çok özlüyorum… Umarım iyi reenkarne olmuşlardır.”</p>

  <p class="normal1">“Olmuşlardır, eminim.”</p>

  <p class="normal1">Somçay, “Umut ediyor insan,” dedi. “Onlar için keşişlik yaptım. Tam bir yıl. Dua ettim, adaklar adadım. Unutan ötesi gelmiyor elden.”</p>

  <p class="normal1">Chesire kedileri bir kez daha geçtiler önlerinden. “Binlercesini telef ettim bunların,” dedi Somçay. “Binlercesini. Hayatımda bugüne dek altı kişi öldürdüm ve hiçbirinden pişmanlık duymadım. Oysa binlerce Chesire öldürdüm ve bir an bile huzur duyamadım.” Durdu, kulağının arkasındaki, kabuk bağlayarak geçmeye başlamış <span class="ideitalik">fa’gan</span> püskülünü kaşıdı. “Ailemin başına gelenlerin Chesire kedilerine yaptıklarımın karma bedeli olduğunu düşünüyorum bazen.”</p>

  <p class="normal1">“Mümkün değil. Doğadan değil bu kediler.”</p>

  <p class="normal1">“Ürüyorlar. Yiyorlar, nefes alıyorlar. Yaşıyorlar.” Hafifçe gülümsedi Somçay. “Okşayınca mırlıyorlar.”</p>

  <p class="normal1">Caydi tiksintiyle surat buruşturdu.</p>

  <p class="normal1">“Doğru söylüyorum. Dokundum ben onlara. Senle ben kadar gerçekler.”</p>

  <p class="normal1">“Boş birer kabuk onlar. Ruh yok içlerinde.”</p>

  <p class="normal1">Somçay dudak kıvırdı. “Japonların yaptığı en beter ucubeler öyledir belki. Aile bireylerimin kurma bedenlerde doğduklarından endişe ediyorum ben. Sonuçta hepimiz Daralma <span class="ideitalik">fii</span>si olacak kadar iyi değiliz. Ne bileyim, belki kimimiz Japon fabrikalarında kurma bedenlere gidiyor, çalışıyor, çalışıyor, çalışıyoruzdur. Geçmişe göre sayımız çok azaldı. Nereye gitti peki onca ruh? Japonlara belki… Belki kurmalara.”</p>

  <p class="normal1">Caydi, Somçay’ın laflarından duyduğu rahatsızlığı gizledi. “Mümkün değil o dediğin.”</p>

  <p class="normal1">“Gene de Chesire avlamayı kaldıramıyorum artık.”</p>

  <p class="normal1">“O zaman gidip insan avlayalım.”</p>

  <p class="normal1">Sokağın karşı tarafında bir kapı açıldı ve bir Bakanlık çalışanı dışarı çıktı. Caydi derhal fırladı, adam yan yana dizili bisikletlerden birinin kilidini açmak için diz çökerken havada ıslık çalan copun sesiyle irkilerek kafasını kaldırdı. Kolunu kaldıracak zamanı bulabildi ya, Caydi seri bir hamleyle kolu yolundan çekti; cop adamın kafasına indi.</p>

  <p class="normal1">Somçay yanında belirdi. “İhtiyar bir adam için epey hızlısın.”</p>

  <p class="normal1">Gülümsedi Caydi. “Ayaklarından tut şunu.”</p>

  <p class="normal1">Metan lambalarının aralarında kalan su birikintili karanlıklardan adamı gerisingeri sokağın karşısına taşıdılar. Caydi adamın ceplerini karıştırdı. Anahtar şakırtıları geldi. Sırıtarak anahtarları çıkardı; adamı çarçabuk bağladılar, gözlerini örtüp ağzını tıkadılar. Bir Chesire, yaptıklarını seyrederek yanlarından geçti.</p>

  <p class="normal1">“Kediler yemesin bunu burada?” dedi Somçay.</p>

  <p class="normal1">“Dert ediyorsan demin nallamama izin vermeliydin hergeleleri.”</p>

  <p class="normal1">Somçay yanıt vermedi. Bağlama işi bitmişti. “Haydi,” dedi Caydi. Tekrar sokağın karşısına geçtiler. Anahtar deliğe kolayca girdi, kapıdan içeri süzüldüler.</p>

  <p class="normal1">Apaydınlık binaya girdiklerinde şalterlerin yerini bulup bakanlığı karanlığa boğma dürtüsünü zar zor bastırdı. “Bu saate dek çalışıp bunca karbonu yakmak için aptal olmak lazım.”</p>

  <p class="normal1">“Adamımız burada olabilir,” dedi Somçay.</p>

  <p class="normal1">“Şanslıysa değildir.” Ama aynı fikirdeydi Caydi. Çaya’nın katilini yakalarsa kendini tutup tutamayacağını ve ne diye tutması gerektiğini merak ediyordu.</p>

  <p class="normal1">Daha da aydınlık koridorlara daldılar. Etrafta fazla insan yoktu ve geçerlerken kimse dönüp bakmadı. Yetki sahibi, saygı duyulması gereken kimseler gibi yürüyorlardı. Caydi yanlarından geçtiklerine hafif bir kafa selamı veriyordu. Sonunda aradığı kayıt bölümüne ulaştılar. Cam kapıların önünde durdular. Etraf boştu. Caydi copunu kaldırdı.</p>

  <p class="normal1">“Cam,” dedi Somçay.</p>

  <p class="normal1">“Deneyecek misin?”</p>

  <p class="normal1">Somçay kilidi inceledi, aletlerini çıkarıp kilitle uğraşamaya koyuldu. Caydi sabırsızca dikildi başına. Koridor ışıl ışıldı.</p>

  <p class="normal1">Somçay hâlâ uğraşıyordu.</p>

  <p class="normal1">“Eh. Boş ver.” Caydi copunu kaldırdı bir daha. “Kenara çekil.”</p>

  <p class="normal1">Cam çabucak kırıldı, şangırtılar yankılandı ve tekrar sessizlik çöktü. Yaklaşacak ayak seslerini beklediler ama kimse gelmedi. İçeri daldılar ve dosya dolaplarına giriştiler. Caydi sonunda personel dosyalarını buldu ve fotoğrafları incelemeye koyuldu. Çoğu kötü çekilmişti; tanıdık gelenleri ayırmaya başladı. Epey zaman alacaktı bu iş.</p>

  <p class="normal1">“Beni tanıyordu,” diye mırıldandı. “Dosdoğru bana bakmıştı.”</p>

  <p class="normal1">“Herkes tanıyor seni,” dedi Somçay. “Meşhursun.”</p>

  <p class="normal1">“Rampalara malını almaya mı gelmişti sence?” dedi Caydi. “Yoksa sadece teftiş için mi?”</p>

  <p class="normal1">“Belki de Carlyle’ın getirdiği her neyse, onu istiyorlardı. Ya da belki inişi iptal edilen başka bir zeplin… Olasılık çok.”</p>

  <p class="normal1">“İşte!” Parmağıyla gösterdi Caydi. “Bu o.”</p>

  <p class="normal1">“Emin misin? Yüzü daha dar kalmış aklımda.”</p>

  <p class="normal1">“Eminim.”</p>

  <p class="normal1">Somçay, Caydi’nin omzu üzerinden dosyaya bakarken kaşlarını çattı. “Düşük rütbeli biri. Önemsiz… Etkisiz biri bu.”</p>

  <p class="normal1">“Hayır,” dedi Caydi. “Güçlü biri. Bana bakışını çok iyi hatırlıyorum. Rütbem söküldüğünde törendeydi. Hım. Adres bilgisi yok. Sadece Krung Thep yazıyor burada.”</p>

  <p class="normal1">Dışarıdan koşuşturma sesleri geldi. Yay tabancaları ellerinde iki bekçi kırık kapıda belirdi. “Durun!”</p>

  <p class="normal1">Caydi yüzünü buruşturarak dosyayı arkasına sakladı. “Evet? Bir sorun mu vardı?” Bekçiler içeri girdiler, odaya bakındılar.</p>

  <p class="normal1">“Kimsin sen?”</p>

  <p class="normal1">Caydi, Somçay’a baktı. “Bir de meşhursun diyordun.”</p>

  <p class="normal1">“Herkes <span class="ideitalik">muay tay</span> meraklısı değil ya.”</p>

  <p class="normal1">“Ama herkes bahis oynar. En azından eski dövüşlerime bahis yatırmışlardır.”</p>

  <p class="normal1">Bekçiler yaklaştılar. Caydi ve Somçay’a diz çökmelerini emrettiler. Ellerini bağlamak için arkalarına dolandıkları sırada Caydi dirseğini arkasındaki bekçinin böğrüne savurdu. Hiç beklemeden dönerek dizini iki büklüm eğilen bekçinin suratına yapıştırdı. Diğeri, Somçay boğazından vurmadan önce bir dizi disk ateşlemeyi başardı. Tabancası düştü, eli boğazında yere devrildi.</p>

  <p class="normal1">Caydi inleyen diğer bekçiyi yakaladı, fotoğrafı burnuna dayadı. “Tanıyor musun bu herifi?” Adamın gözleri kocaman açıldı, kafa sallarken bir yandan tabancasına erişmeye çabalıyordu. Caydi bir tekmeyle tabancayı uzağa savurdu, ardından tekmesini bekçinin kaburgalarına indirdi. “Konuş! Kim bu herif? Sizden biri! Akkarat’ın adamı!”</p>

  <p class="normal1">Bekçi yine kafa salladı. “Hayır!”</p>

  <p class="normal1">Caydi’nin ikinci tekmesi adamın suratına indi. Kan fışkırdı. İnleyen adamın yanına çömeldi. “Konuş. Yoksa arkadaşının yanına gidersin.”</p>

  <p class="normal1">Bekçinin gözleri eli boğazında kımıltısız yatan mesai arkadaşına kaydı.</p>

  <p class="normal1">“Konuş!” dedi Caydi.</p>

  <p class="normal1">“Gerek yok konuşmasına.”</p>

  <p class="normal1">Caydi’nin düşmanı kapıdaydı.</p>

  <p class="normal1">Adamın iki yanından içeri bir sürü bekçi daldı. Caydi tabancasını çekti ama ötekiler ateş açtı; diskler silah tutan koluna saplandı. Kolundan kan fışkırdı. Tabancasını düşürdü. Dönüp pencereye davranmak istedi ama bekçiler vakit geçirmeden iki kolundan yakaladılar. Kördüğüm uzuvlar yumağı halinde yere devrildiler. Uzaktan bir yerlerden Somçay’ın bağırdığını duydu. Kolları arkasına büküldü. Keten bağlar bileklerine dolandı.</p>

  <p class="normal1">“Turnike yapın şuna!” buyurdu adam. “Kan kaybından ölmesini istemiyorum.”</p>

  <p class="normal1">Caydi koluna baktı. Kan boşalıyordu kolundan. Bekçiler hemen kolunu sarıp bağladılar. Caydi bir an kan kaybından mı yoksa düşmanına duyduğu açlık aniden sönüverdiğinden mi başının döndüğünü anlayamadı. Çeke dürte ayağa kaldırdılar. Somçay da yanına getirildi. Gözleri kapalıydı ve burnundan kan akıyordu. Arkalarında iki bekçi kıpırtısız yatıyordu.</p>

  <p class="normal1">Adam ikisini birden süzdü. Caydi gözlerini kaçırmadı.</p>

  <p class="normal1">“Başkomiser Caydi. Keşişliğe başlamış olmanız gerekiyordu.”</p>

  <p class="normal1">Caydi dudak büktü. “Odam fazla ışık almıyordu. Gelip cezamı burada çekeyim dedim.”</p>

  <p class="normal1">Hafifçe gülümsedi adam. “Ayarlayabiliriz onu.” Adamlarına döndü. “Yukarı götürün bunları.”</p>

  <p class="normal1">Bekçiler Caydi ile Somçay’ı sürükleyerek çıkardılar. Çok geçmeden bir asansöre geldiler. Düğmeleri parıldayan, duvarları süslü gerçek bir elektrikli asansördü bu. Her düğme açık bir canavar ağzının içine yerleştirilmişti ve çevrelerine tombul kadın figürleri işlenmişti. Kapılar kapandı.</p>

  <p class="normal1">“Adın ne senin?” dedi Caydi adama.</p>

  <p class="normal1">Omuz silkti beriki. “Adımın önemi yok.”</p>

  <p class="normal1">“Akkarat’ın yaratığısın sen.”</p>

  <p class="normal1">Yanıt gelmedi adamdan.</p>

  <p class="normal1">Kapılar açıldı. Çatıda, yerden on beş kat yukarıdaydılar. Bekçiler Caydi ile Somçay’ı çatının kenarına götürdüler.</p>

  <p class="normal1">“Orada durun,” dedi adam. “Kenarda. Göreceğimiz yerde.”</p>

  <p class="normal1">Bekçiler tabancalarıyla itekleyerek Caydi ile Somçay’ı en kenara kadar götürdüler. Caydi aşağı baktı.</p>

  <p class="normal1">Ölümle yüzleşmek buydu demek.</p>

  <p class="normal1">Adama döndü. “Ne yaptın Çaya’ya?”</p>

  <p class="normal1">Gülümsedi beriki. “Bu yüzden mi geldin? Karını geri yollamadık diye mi?”</p>

  <p class="normal1">Caydi bir umut ışığının heyecanını duydu içinde. Yanılmış mıydı? “Bana ne isterseniz yapın ama karımı serbest bırakın!”</p>

  <p class="normal1">Adam bocalar gibi göründü bir an. Suçluluk duygusu muydu duraksamasının nedeni? Kestiremedi. Çok uzaktaydı adam. Ölmüş müydü Çaya o zaman? “Bırakın gitsin… Bana ne yaparsanız yapın.”</p>

  <p class="normal1">Susuyordu adam.</p>

  <p class="normal1">Farklı, başka bir şey yapabilir miydim, diye düşündü Caydi. Buraya böylece dalıvermek fazla cüretkârdı. Ama Çaya zaten ölmüştü. Adam Çaya’nın yaşıyor olabileceğine dair en ufak bir imada bulunmamıştı. Aptallık mı etmişti?</p>

  <p class="normal1">“Karım hayatta mı, değil mi?”</p>

  <p class="normal1">Gülümsedi adam. “Bilmemek acı olsa gerek.”</p>

  <p class="normal1">“Bırakın gitsin.”</p>

  <p class="normal1">“Kişisel bir şey değildi, Caydi. Başka yolu olsaydı…” Sustu, omuz silkti.</p>

  <p class="normal1">Çaya ölmüştü. Artık emindi Caydi. Hepsi bir planın parçasıydı. Praça’nın özre ikna etmesine izin vermemeli, haberi aldığı anda adamlarını toplayıp derhal Ticaret’e saldırmalı, derslerini vermeliydi… Somçay’a baktı. “Üzgünüm.”</p>

  <p class="normal1">Somçay dudak büktü. “Sen kaplansın. Doğan böyle. Seninle gelirken biliyordum zaten.”</p>

  <p class="normal1">“Gene de, Somçay… Eğer burada ölürsek…”</p>

  <p class="normal1">Gülümsedi Somçay. “O zaman Chesire olarak doğarsın bir dahakine.”</p>

  <p class="normal1">Caydi kahkahasını tutamadı. İyi gelmişti gülmek. Birden duramadığını fark etti. Kahkahalar içine doluyor, dışına taşıyordu. Bekçiler bile sırıtmaya başladılar. Caydi, Somçay’a baktı, kahkahaları iyice şiddetlendi.</p>

  <p class="normal1">Arkalarından ayak sesleri geldi.</p>

  <p class="normal1">“Ne eğlenceli bir parti. İki hırsız parçasından bu kadar kahkaha…”</p>

  <p class="normal1">Caydi zar zor bastırdı sonunda kahkahalarını. Derin nefes alıp verdi. “Bir hata oldu. Burada çalışıyoruz biz.”</p>

  <p class="normal1">“Hiç sanmam. Dönün bakalım.”</p>

  <p class="normal1">Caydi döndü. Ticaret Bakanı Akkarat etiyle, kemiğiyle karşısındaydı. Ve yanında… Neşesi patlak lastikten kaçan hava misali bedeninden süzülüp gidiverdi. Akkarat’ın yanında korumalar vardı. Kara Panterler… Seçkin saray fedaileri. Sarayın Akkarat’tan yana çıktığının göstergesiydi bu. Yüreği buz kesti. Çevre Bakanlığı’nda hiç kimseye böyle bir koruma bahşedilmemişti. General Praça’ya bile…</p>

  <p class="normal1">Caydi’nin şaşkınlığına güldü Akkarat. Caydi ve Somçay’ı insana değil, pazarda sebzelere bakar gibi süzüyordu. Aldırmadı Caydi. Arkasındaki adamdaydı bakışları. Sessiz, gösterişsiz adamda… Birden bulmacanın parçaları yerlerine oturuverdi. “Sen,” dedi adama. “Ticaret’ten değilsin… Saraydansın sen!”</p>

  <p class="normal1">Adam omuz silkti.</p>

  <p class="normal1">“Artık o kadar cesur değilsin, ha, Başkomiser Caydi?” dedi Akkarat.</p>

  <p class="normal1">“Meşhursun demiştim sana,” diye mırıldandı Somçay.</p>

  <p class="normal1">Yeni öğrendiği gerçeklerin açılımları çok feci yerlere gidiyordu ya, buna rağmen az daha gülmeye başlayacaktı yeniden. “Sahiden arkanda mı saray yani?”</p>

  <p class="normal1">Kaşlarını kaldırdı Akkarat. “Ticaret yükselişte. Somdet Çaopraya açık politikadan yana.”</p>

  <p class="normal1">Caydi aralarındaki mesafeyi tarttı. Çok uzaktaydı adam. “Senin gibi bir çakalın pis işlerine bizzat bakmasına şaşırdım açıkçası.”</p>

  <p class="normal1">“Kaçırmak istemedim,” dedi Akkarat. “Epey pahalıya patladın bana.”</p>

  <p class="normal1">“Ha, kendin iteceksin bizi aşağı demek? <span class="ideitalik">Karmanı</span> ölümümle lekeleyecek misin, çakal?” Başıyla bekçileri işaret etti. “Yoksa lekeyi adamlarının üstüne mi bırakacaksın? Adam gibi yeniden doğuş elde edene kadar binlerce defa ezilecek hamamböcekleri olmalarını mı istiyorsun? Soğukkanlılıkla adam öldürdükleri için kanlı kalacak elleri. Kâr uğruna her şeyi yapar mısın sen?”</p>

  <p class="normal1">Bekçiler huzursuzca kıpırdanıp birbirlerine baktılar. Akkarat kızmıştı. “Hamamböceği olarak sen geleceksin esas geri!”</p>

  <p class="normal1">“İyi ya, gel, kanıtla erkekliğini. Kendi elinle öldür savunmasızları.”</p>

  <p class="normal1">Akkarat duraksadı.</p>

  <p class="normal1">“Kâğıttan kaplan mısın yoksa ha?” Alay ediyordu Caydi. “Hadisene! Bak, başım dönmeye başladı böyle kenarda durmaktan.”</p>

  <p class="normal1">Akkarat gözlerini kıstı. “Fazla ileri gittin Beyaz Gömlek,” dedi. “Bu sefer fazla ileri gittin.” Hışımla atıldı.</p>

  <p class="normal1">Caydi döndü, kalkan dizi doğrudan bakanın kaburgalarına indi. Bekçiler bağrışmaya başladı. Caydi, <span class="ideitalik">muay tay</span> maçlarındaki kadar yumuşak ve kıvrak hareketlerle bir daha atıldı. Sanki hiç bırakmamıştı sporu. Hiç ayrılmamıştı sanki stadyumdan, tezahüratlardan… Dizi bu sefer bakanın bacağını aldı altına.</p>

  <p class="normal1">Bağlanmaya alışmamış eklemleri çatırdıyordu ama bu haldeyken bile dizleri şampiyonlara yaraşır hızla iş görüyordu. Bir tekme daha savurdu. Ticaret Bakanı inleyerek binanın kenarına yuvarlandı.</p>

  <p class="normal1">Bakanı aşağı yuvarlamak için ayağını kaldırdığında sırtı acıyla doldu. Sendeledi. Sırtından kan fışkırıyordu. Yay tabancası diskleri saplanmıştı arkadan. Ritmini yitirdi. Çatının kenarı hızla üzerine geliyordu. Kara Panterlerin velinimetlerini tutup geri çektiklerini gördü.</p>

  <p class="normal1">Son bir şans tekmesi savurmak istedi. Havayı yararak gelen disk-bıçakları duydu; tabancaların kustuğu keskin yuvarlaklar gövdesine saplandılar. Dizleri üzerine çöktü. Doğrulmaya çalıştı ama yeni disk vınlamaları geldi. Artık bekçilerin hepsi birden ateş ediyordu. Yaylardan boşalan enerjinin tiz sesi doldu kulaklarına. Bacaklarında derman kalmamıştı artık. Akkarat yüzündeki kanı siliyordu. Somçay, Kara Panterlerden biriyle boğuşuyordu.</p>

  <p class="normal1">Caydi, kendisini iten eli fark etmedi bile.</p>

  <p class="normal1">Düşüş, beklediğinden çok daha kısa sürdü.</p>
</body>
</html>
