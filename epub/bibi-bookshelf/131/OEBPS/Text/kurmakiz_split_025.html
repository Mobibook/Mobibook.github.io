<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_23"><span class="idebold">yirmi üç</span></h1>

  <p class="normal1">“Tanrı General Praça’nın da, Beyaz Gömleklerinin de belasını versin!”</p>

  <p class="normal1">Carlyle balkon demirine yaslandı. Yıkanamamıştı ve tıraşsızdı. <span class="ideitalik">Farang</span> bölgesinin tecrit edilmesi yüzünden bir haftadır Victoria’ya gidemiyordu. Tropik iklimin etkisi giysilerinde kendini iyice belli etmeye başlamıştı.</p>

  <p class="normal1">“Rampaları da, havuzları da kapadılar. Rıhtımlara geçişi yasakladılar.” Dönüp içeri girdi, bardağına içki koydu. “Hay Beyaz Gömlekler gibi topunun...”</p>

  <p class="normal1">Anderson gülmekten alamadı kendisini. “Kobra çomaklama konusunda uyarmıştım seni.”</p>

  <p class="normal1">Kaşları çatıldı berikinin. “Ben değildim onu yapan. Ticaret’ten birilerinin parlak fikri… Çok ileri gittiler; düşünmeleri gerekirdi.”</p>

  <p class="normal1">“Akkarat mıydı?”</p>

  <p class="normal1">“O kadar salak değildir Akkarat.”</p>

  <p class="normal1">“Orası önemli değil gerçi.” Ilık viski kadehini kaldırdı. “Bir haftadır tecritteyiz ve Beyaz Gömlekler daha işin başında görünüyorlar.”</p>

  <p class="normal1">“Hiç öyle memnunmuş gibi bakma,” dedi Carlyle. “Sana da battığını biliyorum bunların.”</p>

  <p class="normal1">Anderson viskisini yudumladı. “Umurumda diyemeyeceğim açıkçası. Fabrika işime yarıyordu. Artık yaramıyor.” Öne eğildi. “Şimdi esas istediğim Akkarat’ın söylediğin hazırlıkları sahiden yapıp yapmadığı.” Başıyla kenti işaret etti. “Şapa oturmuş görünüyor çünkü.”</p>

  <p class="normal1">“Ve sence komik bunlar, öyle mi?”</p>

  <p class="normal1">“Yapayalnız kaldıysa dosta ihtiyacı var demektir diyorum ben. Bir daha el uzatmanı, samimi yardım teklifimizi iletmeni istiyorum.”</p>

  <p class="normal1">“Megodontlara ezdirtme tehdidini tekrarlamayacağı türden bir teklifin var mı adama?”</p>

  <p class="normal1">“Fiyat da, armağan da aynı.” Bir yudum daha aldı. “Ama belki bu sefer kulak vermeyi tercih eder.”</p>

  <p class="normal1">Carlyle metan lambalarının donuk yeşil ışığına bakarak kaş çattı. “Her gün daha fazla para kaybediyorum.”</p>

  <p class="normal1">“Pompa şeyi yüzünden avantaj elinde biliyordum hâlbuki.”</p>

  <p class="normal1">“Kes sırıtmayı. Tehdit bile edilmiyor bu puştlar. Elçi falan kabul etmiyorlar.”</p>

  <p class="normal1">Gülümsedi Anderson. “Beyaz Gömleklerin aklı başına gelsin diye musonlar başlayana kadar bekleyecek değilim… Akkarat’la bir toplantı ayarla. Muhtaç kaldığı yardımı sunabiliriz.”</p>

  <p class="normal1">“Ne? Karantina adasına kadar yüzüp devrim mi başlatacaksın yani? Neyle? Birkaç muhasebeci ve yelkenli kaptanıyla mı? Bütün gününü krallığın günün birinde yokluğa düşüp ambargoyu kaldıracağı umuduyla içerek geçiren satış temsilcileriyle mi? Aman ne ürkütücü!”</p>

  <p class="normal1">“Gelirsek Burma’dan geliriz. Çok geç olana dek kimsenin ruhu duymaz.” Gözlerini Carlyle’ınkilere dikti. Beriki sonunda kafasını çevirdi.</p>

  <p class="normal1">“Aynı şartlar mı? Numara çekmiyorsun öyle mi?”</p>

  <p class="normal1">“Tayland tohum bankasına erişim ve Gibbons diye bir adam. O kadar.”</p>

  <p class="normal1">“Karşılığında?”</p>

  <p class="normal1">“Ne lazım Akkarat’a? Rüşvet verecek para mı? Altın mı? Elmas mı? Yeşim mi?” Durdu. “Komando birlikleri mi?”</p>

  <p class="normal1">“Tanrım… Burma konusunda ciddisin yani?”</p>

  <p class="normal1">Anderson kadehini geceye doğru kaldırdı. “Buradaki maskem düştü artık. Ya bunu kabullenip devam edeceğim ya da pılımı pırtımı toplayıp Des Moines’a döneceğim. Açık konuşalım: AgriGen her daim büyük oynamıştır. Vincent Hu ile Chitra D’Alessa şirketi kurduğundan beri. Elimizi boka bulaştırmaktan çekinmeyiz hiç.”</p>

  <p class="normal1">“Finlandiya’daki gibi.”</p>

  <p class="normal1">“Bu seferki yatırımdan daha umutluyum.”</p>

  <p class="normal1">“Tanrım,” dedi Carlyle. “Peki. Toplantıyı ayarlarım. Ama tüm bunlar bittiğinde beni unutmamalısın.”</p>

  <p class="normal1">“AgriGen dostlarını hiç unutmaz.”</p>

  <p class="normal1">Anderson, Carlyle’ı yollayıp kapıyı kapadı. Kriz dönemlerinin insanlarda neleri ortaya çıkardığını görmek ilginçti. Her daim ukala, her daim kibirli Carlyle, göğsüne hedef tahtası çizilmişçesine ortada kalıverdiğini, Beyaz Gömleklerin her an <span class="ideitalik">farangları</span> içeri tıkmaya veya idam etmeye başlayabileceklerini ve arkalarından kimsenin ağlamayacağını fark etmişti. Özgüveni, kullanılmış bir filtre maskesi gibi kenara atılıvermişti birden.</p>

  <p class="normal1">Balkona çıktı ve karanlığa, denize, karantina adası Koh Angrit’e, Krallığın sınırında sabırla bekleyen güçlere baktı.</p>

  <p class="normal1">Eli kulağındaydı artık.</p>
</body>
</html>
