<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_32"><span class="idebold">otuz iki</span></h1>

  <p class="normal1">Kanya yükselen dumanlara baktı. Hastanelerde bulunanlara ilaveten dört ceset daha çıkmıştı ortaya. Veba beklenenden çok daha çabuk mutasyon geçiriyordu. Gi Bu Sen böyle olabileceğini ima etmişti ama ceset sayısı içini iyice endişeyle dolduruyordu.</p>

  <p class="normal1">Pay bir balık havuzunun kenarında yürüyordu. Havuza koca çuvallarla kireç ve klor atmışlardı. Asit bulutları her yana dağılmış, hepsi öksürüğe boğulmuştu. Korkunun kokusuydu bu.</p>

  <p class="normal1">Başka havuzların dolduruluşunu, Beyaz Gömlekler başka köyleri yakarken başka insanların birbirlerine sarılarak ağlayışlarını hatırlıyordu. Gözlerini kapadı. Nasıl nefret etmişti Beyaz Gömleklerden o zaman… Yerel <span class="ideitalik">cao por</span> zekâsını ve azmini fark edince Beyaz Gömleklere gönüllü katılma, hesaplarına çalışma ve aralarına karışma talimatıyla başkente yollamıştı Kanya’yı. Bir taşra mafya babası Beyaz Gömleklerin düşmanlarıyla işbirliğine girmişti. İktidarının elinden alınışının intikamıydı derdi.</p>

  <p class="normal1">Düzinelerce çocuk güneye, bakanlık kapısına aynı talimatlarla yollanmıştı. Birlikte gittiği çocuklar arasında bu kadar ilerleyebilen, yüksek rütbeye erişebilen tek kişiydi. Ama biliyordu, kendisi gibi örgütün içine yayılmış başkaları da vardı. Başka acılı, sadık çocuklar…</p>

  <p class="normal1">“Affediyorum seni,” diye mırıldandı Caydi.</p>

  <p class="normal1">Kulak asmadı. Pay’a havuzların yakılmaya hazır olduklarını işaret etti. Şanslıysalar, köy tümüyle ortadan kalkardı. Adamları bir an önce gitme arzusuyla işe koyuldular. Hepsi maskeliydi ama acımasız sıcakta maske ve giysiler korumadan çok işkence sunuyordu.</p>

  <p class="normal1">Leş kokulu dumanlar yükseldi. Köylüler ağlıyorlardı. Mai donuk bir ifadeyle Kanya’ya bakıyordu. Bir çocuk için gelecek ve karakter şekillendirici bir andı bu. Hatıra zihninde boğaza takılan bir kılçık gibi kalacak, yerinden hiç çıkmayacaktı.</p>

  <p class="normal1">İçi burkuldu Kanya’nın. <span class="ideitalik">Bir anlayabilseydin</span>… Ama bu yaşta bir çocuğun hayatın gri gaddarlıklarını kavraması mümkün değildi.</p>

  <p class="normal1"><span class="ideitalik">Bir anlayabilseydim…</span></p>

  <p class="normal1">“Başkomiser Kanya!”</p>

  <p class="normal1">Döndü. Bentlerin üzerinden, çamurda, mücevher yeşili çeltikler arasında düşe kalka koşarak gelen adamı gördü. Kanya gelen adama dönen Pay’a işine bakmasını işaret etti. Adam soluk soluğa geldi. “Buda size ve bakanlığa gülümsüyor,” dedi, yanıt beklemeye başladı.</p>

  <p class="normal1">“Şimdi mi?” Dönüp yanan köye baktı Kanya. “Şimdi mi istiyorlar?”</p>

  <p class="normal1">Genç ulak yanıta şaşırmıştı. Kanya sabırsızca yineledi: “Söyle, şimdi mi?”</p>

  <p class="normal1">“Bu size gülümsüyor,” dedi beriki. “Ve bakanlığa. Tüm yollar Krung Thep’ten başlar. Tüm yollar.”</p>

  <p class="normal1">Kanya yüzünü ekşiterek Komiserine seslendi: “Pay! Gitmem gerekiyor.”</p>

  <p class="normal1">“Şimdi mi?” Pay amirinin yanına gelirken şaşkınlığını gizlemeyi başardı.</p>

  <p class="normal1">Kanya başıyla evetledi. “Mecburum.” Eliyle köyü işaret etti. “Siz buradaki işi bitirin.”</p>

  <p class="normal1">“Köylüleri ne yapacağız?”</p>

  <p class="normal1">“Burada bağlı kalsınlar. Yiyecek yollat. Bu hafta kimse hastalanmazsa işimiz tamam sayılır.”</p>

  <p class="normal1">“O kadar şanslı çıkar mıyız diyorsun?”</p>

  <p class="normal1">Kanya, Pay deneyimindeki birine teminat lafı etmenin doğa dışılığını düşünerek zorla gülümsedi. “Umut edebiliriz en azından.” Delikanlıya döndü. “Düş bakalım önüne.” Tekrar Pay’a baktı. “Burada işin bittiğinde bakanlıkta bul beni. Yakacak bir yer daha var.”</p>

  <p class="normal1">“<span class="ideitalik">Farang</span> fabrikası mı?”</p>

  <p class="normal1">Kanya astının hevesine gülümsedi. “Kaynağı temizlemeden bırakamayız. İşimiz bu değil mi zaten?”</p>

  <p class="normal1">Pay, “Yeni kaplan sensin!” dedi. Kanya’nın sırtına bir şaplak attı ve derhal rütbesini hatırlayarak özür anlamında <span class="ideitalik">wai</span> selamı verdi, ardından aceleyle köye koştu.</p>

  <p class="normal1">“Yeni kaplan,” diye mırıldandı Caydi. “Aferin.”</p>

  <p class="normal1">“Senin kabahatin. Hepsini radikal bir öndere ihtiyaç duyacak şekilde eğittin.”</p>

  <p class="normal1">“Ve bu yüzden seni seçtiler, öyle mi?”</p>

  <p class="normal1">İç çekti Kanya. “Elde meşale gelmen yetiyor anlaşılan.”</p>

  <p class="normal1">Güldü Caydi.</p>

  <p class="normal1">Bentlerin diğer ucunda burgu-yaylı bir mobilet bekliyordu. Genç ulak bindi, Kanya arkasına geçti ve yola koyuldular. Kente daldılar, megodont ve bisikletler arasından hızla zikzaklar çizip küçük havalı kornalarını çalarak ilerlediler. Kent, balıkçılar, giysi ve kumaş tüccarları, Caydi’nin hep alay ettiği ve Kanya’nın gizlice, kalbine yakın taşıdığı Fra Süb muskaları satanlar hızla geçip gitti yanlarından.</p>

  <p class="normal1">Caydi köye girerken muskasına dokunduğunda, “Çok fazla tanrıya bel bağlıyorsun,” diyerek gülmüştü. Kanya aldırmamış, Fra Süb’e hak etmediğini bildiği korunma için dua etme devam etmişti.</p>

  <p class="normal1">Mobilet yavaşlayıp durunca Kanya indi. Kent Sütunu Sunağı şafakla ışıldamaya başlamıştı. Çevresi sunu için kadife çiçeği satan kadınlarla doluydu. Bembeyaz duvarlarının ardından keşişlerin ilahileri yükseliyordu. Delikanlı Kanya teşekkür edemeden çekip gitti. Akkarat’a iyilik borçlu pek çok kimsen biriydi sadece. Muhtemelen mobilet Akkarat’ın hediyesiydi ve bedeli, delikanlının sadakatiydi.</p>

  <p class="normal1">“Ya senin eline geçen ne, sevgili Kanya?” dedi Caydi.</p>

  <p class="normal1">“Biliyorsun,” diye mırıldandı Kanya. “Almaya yemin ettiğim şey neyse o.”</p>

  <p class="normal1">“Hâlâ istiyor musun peki?”</p>

  <p class="normal1">Kanya yanıt vermedi, sunak kapısındaki bariyerin üstünden geçti. Mabet şafak saatinde bile dua edenlerle doluydu; insanlar Buda heykelleri ve ihtişamını ancak Bakanlıktakinin geçebileceği Fra Süb sunağı önünde diz çökmüşlerdi. Her taraf sunu meyveleri ve çiçekleriyle doluydu; pek çok duacı bir yandan kutsal çubukları sallayarak talih arıyordu ve hepsini, kenti dualarıyla ve muskalarıyla ve mabetten bentlere, duvarlara ve pompalara uzanan <span class="ideitalik">saisinleriyle</span> koruyan keşişlerin şarkıları sarmalıyordu.</p>

  <p class="normal1">Kanya tütsü ve yiyecek sunusunu satın alıp mermer basamakların dibindeki serin sunak bölmelerinden birine yerleştirdi. Terk edilmiş Ayutthaya kentinin sütunuyla Bangkok’un büyük sütunu önünde diz çöktü. Tüm yolların başladığı nokta… Krung Thep’in yüreği ve Krung Thep’i koruyan ruhların evi… Kapıda durup bentlere doğru baksa aktarma havuzlarını görebilirdi. Bir küvet içinde yaşadıkları açıktı. Dört yönden açıktaydılar. Bu mabet… Tütsüyü yaktı, dua etti.</p>

  <p class="normal1">“Ticaret uğruna onca yer varken buraya gelince ikiyüzlü hissetmiyor musun kendini?”</p>

  <p class="normal1">“Sus, Caydi.”</p>

  <p class="normal1">Caydi yanına çömeldi. “Eh, en azından meyvelerin iyilerini seçmişsin.”</p>

  <p class="normal1">“Sus.”</p>

  <p class="normal1">Duaya devam etmek istedi ama Caydi tepesindeyken çabası boşunaydı. Narong gelmişti; bir direğe yaslanmış kon dansını seyrediyordu. Davullar çalıyor, dansçılar dönüyordu. Tiz sesleri avlunun diğer ucundaki keşişlerin ilahileriyle yarışıyordu adeta. Kanya adamın yanına gitti.</p>

  <p class="normal1">Narong elini kaldırdı. “Bitene kadar bekle.”</p>

  <p class="normal1">Kızgınlığını bastırarak oturdu ve Rama’nın öyküsünü anlatan dansı izlemeye koyuldu. Sonunda Narong memnun, kafa salladı. “Güzel, değil mi?” Başıyla sütunu işaret etti. “Sunu yaptın mı?”</p>

  <p class="normal1">“Umurunda mı?”</p>

  <p class="normal1">Başka Beyaz Gömlekler gelmiş, tütsü yakıp sunu hazırlıyor, daha dolgun ücretli görevlere atanmak ve her gün yüzleştikleri hastalıklara karşı korunma için dua ediyorlardı. Mabet doğası icabı Çevre Bakanlığı’na hitap ediyordu ve biyolojik çeşitlilik şehidi Fra Süb’ün tapınağı kadar önemliydi. Diğerleri varken Narong’la konuşmak Kanya’yı geriyordu ya, beriki hiç endişeli görünmüyordu.</p>

  <p class="normal1">“Kenti hepimiz seviyoruz,” dedi Narong. “Akkarat bile savunmasını boşlamaz.”</p>

  <p class="normal1">“Nedir benden istediğin?”</p>

  <p class="normal1">“Çok sabırsızsın. Pekâlâ, yürüyelim biraz.”</p>

  <p class="normal1">Kaşları çatıldı Kanya’nın. Yaptığı acil çağrısına rağmen Narong hiç acelesi yokmuş gibi davranıyordu. Öfkesini bastırarak mırıldandı: “Neyi yarım bıraktırdığının farkında mısın bana?”</p>

  <p class="normal1">“Yürürken anlat.”</p>

  <p class="normal1">“Beş ölümlü bir köy var ve hâlâ nedenini izole edemedik.”</p>

  <p class="normal1">Narong ilgiyle baktı. “Yani bir sibiskoz mu?” Tapınak kapısından çıktılar, kadife çiçeği satıcılarını geçtiler.</p>

  <p class="normal1">“Bilmiyoruz. Ama beni işimden alıkoyuyorsun ve çağırdığında köpek gibi koşturmam hoşuna gitse bile—”</p>

  <p class="normal1">Narong, “Bir sorunumuz var,” diyerek lafını kesti. “Köyü çok önemli görüyorsun belki ama bunla kıyas kabul etmez. Birisi öldü. Çok önemli birisi… Soruşturmaya yardım etmeni istiyoruz.”</p>

  <p class="normal1">Güldü Kanya. “Asayiş polisi değilim ben…”</p>

  <p class="normal1">“Adli değil mesele. İşin içinde bir kurma var.”</p>

  <p class="normal1">Kanya duruverdi. “Ne dedin?”</p>

  <p class="normal1">“Katil. Kaçak giriş kanısındayız. Kurma bir asker… Hiçi-kiçi.”</p>

  <p class="normal1">“Nasıl olabilir böyle bir şey?”</p>

  <p class="normal1">“Onu anlamaya çalışıyoruz.” Bakışları ciddileşti. “Soramayız çünkü General Praça, kurmaların yasaklı yaratıklardan olmaları nedeniyle kendi yetki alanına girdiklerini öne sürerek soruşturmayı üstlendi. Sanki kurma bir Chesire kedisi ya da sarı kartlıymış gibi…” Acı bir sesle güldü. “Önümüz tamamen tıkalı. Bizim adımıza soruşturma yapacaksın.”</p>

  <p class="normal1">“Zor. Benin vakam değil. Praça karışmamı—”</p>

  <p class="normal1">“Güveniyor sana.”</p>

  <p class="normal1">“İşimi yapacağıma güvenmesi başka, başkasının davasına karışmama izin vermesi başka.” Omuz silkerek döndü. “Mümkün değil.”</p>

  <p class="normal1">“Hayır!” Narong, Kanya’yı kolundan yakalayıp kendisine çevirdi. “Çok önemli bu! Ayrıntıları muhakkak öğrenmemiz gerekiyor!”</p>

  <p class="normal1">Kanya silkinerek omzunu kavrayan elden kurtuldu. “Niye? Nesi önemli bunun? Bangkok’ta her gün bir sürü insan ölüyor. Metan ayrıştırıcılarına atabileceklerimizden çok daha fazlası bulunuyor her gün. Bu ölümün nesi beni generalle çatışmaya itecek denli önemli?”</p>

  <p class="normal1">Narong, Kanya’yı yakınına çekti. “Somdet Çaopraya… Majestelerinin Koruyucusu öldürüldü…”</p>

  <p class="normal1">Kanya’nın dizleri çözülüverdi. Narong derhal kolundan tutup doğrulttu, sert bir tonla anlatmaya devam etti. “Ben oyuna başladığımdan bu yana siyaset iyice çirkinleşti.” Gülümsüyordu gülümsemesine ya, Kanya maskenin ardındaki öfkeyi görebiliyordu. “Sen iyi bir kızsın, Kanya. Biz anlaşmamıza daima sadık kaldık. Ama burada bulunma nedenin bu… Zor, farkındayım. Çevre Baklanlığı’ndaki üstlerine de sadakatin var, biliyorum. Fra Süb’e dua ediyorsun. İyi bir şey. Senin için doğru… Ama yardımına muhtacız. Akkarat’tan artık hoşlanmasan bile saray istiyor yardımını.”</p>

  <p class="normal1">“Ne öğrenmek istiyorsun?”</p>

  <p class="normal1">“Cinayeti Praça’nın işletip işletmediğini… Soruşturmaya çok çabuk el koydu. İpleri çeken o muydu, bilmek zorundayız. Velinimetin ve sarayın güvenliği buna bağlı. Praça’nın bir şeyleri gizlemek istiyor olması mümkün. 12 Aralık hamlelerinden birini çekiyor olabilir.”</p>

  <p class="normal1">“Mümkün de—”</p>

  <p class="normal1">“Yeterince uygun ama. Cinayeti bir kurma işlediğinden tümüyle dışlanmış durumdayız.” Narong’un sesi ani bir öfkeyle çatlayıverdi. “Kurmayı sizin bakanlık mı yerleştirdi, bilmemiz gerekiyor.” Eline bir tomar para sıkıştırdı. Kanya paraya baktı, şaşaladı. “Yoluna kim çıkarsa rüşvetle hallet.”</p>

  <p class="normal1">Kanya toparlandı, parayı cebine tıkıştırdı. Narong usulca koluna dokundu. “Kusura bakma, Kanya. Senden başka kimsemiz yok bu vakada. Düşmanlarımızı bulup ifşa edeceğine inanıyoruz.”</p>

  <p class="normal1">Gün ortasında Ploençit gökdeleninin içindeki sıcaklık dayanılır gibi değildi. Kulübün loş odalarını dolduran müfettişler bunaltıcılığı iyice artırıyordu. Açlık, umutsuzluk ve tatmin bulamamış arzulara ait, ölmek için iğrenç bir yerdi burası. Koridorlar saray görevlileriyle doluydu. Praça’nın soruşturmasının bitmesini, Somdet Çaopraya’nın cesedini cenaze kavanozuna hazırlamak için almayı bekliyor, konuşuyor, dikkatle izliyorlardı. Endişe ve öfke havası barizdi; utanç verici ve ürkütücü ortam kibarlığı uçurumun kenarına sürüklemişti. Elektrik yüklü muson öncesi gibiydi; kara bulutların gökte toplaşması endişeyle izleniyordu sanki.</p>

  <p class="normal1">İlk ceset dış salonda yatıyordu. Gerçekdışı ve yabancı görünümlü yaşlı bir <span class="ideitalik">faranga</span> aitti. Ezilmiş gırtlağındaki morluk dışında görünür bir yarası yoktu. Nehirden çıkarılmış, gangsterlerin balık yemi ettiği cesetlerin lekeli görüntüsüne sahipti ve barın önüne serilmişti. İki ölü denizi andıran mavi gözleri açıktı. Kanya hiçbir şey söylemeden cesedi inceledi, ardından generalin sekreterinin ardına düşerek iç odaya geçti.</p>

  <p class="normal1">Nefessiz kalakaldı.</p>

  <p class="normal1">Duvarlar, eşyalar, her şey, her yer kana bulanmıştı. Düğümlenmiş gibi görünen cesetler bir köşeye yığılıydı. Somdet Çaopraya aralarındaydı. Yaşlı <span class="ideitalik">farang</span> gibi gırtlağı ezilmemişti ama sanki bir kaplanın eline geçmiş gibi içi dışına çıkarılmıştı. Korumaları da ölüydü. Birinin yay-tabancası gözüne sokulmuştu. Diğerinin silahı elindeydi ama vücuduna düzineyle disk-bıçak saplanmıştı.</p>

  <p class="normal1">“Felaket,” diye mırıldandı Kanya. Feci ölüm karşısında duraksadı; ne yapması gerektiğini bilemiyordu. Herkesin yüzünde benzer dehşet ve utanç ifadeleri vardı. Praça’nın böyle bir katliamı ayarlamış olabileceği düşüncesi içini kaldırdı. Somdet Çaopraya Çevre Bakanlığı’nın dostu değildi ama katliamın korkunçluğu katlanılır gibi değildi. Darbe ve karşı-darbe planlamak ayrı, sarayın içine el uzatmak ayrıydı. Kanya selde sürüklenip batan bir bambu yaprağı gibi hissediyordu kendisini.</p>

  <p class="normal1"><span class="ideitalik">Hepimiz gidiyoruz işte</span>, diye geçirdi içinden. <span class="ideitalik">En zenginler, en güçlüler bile sonunda Chesire yemi olacak… Yürüyen cesetlerden öte değiliz ve bunu unutmak aptallığın en büyüğü… Cesetlerin doğasını derinlemesine düşününce görüyor insan…</span></p>

  <p class="normal1">Ama bunları düşünmesine ve bilmesine rağmen gene de tanrıya yakın güce sahip adamın cesedi karşısından içi korkuyla dolmuştu. <span class="ideitalik">Ne yaptın sen, General?</span> Düşünülemeyecek denli ürkütücüydü. Seller iyice dibe çekiyordu Kanya’yı.</p>

  <p class="normal1">“Kanya?” General az ileriden el işaretiyle yanına çağırdı. Kanya yanına ilerlerken yüzünde suçluluk duygusu izleri aradı generalin ya, şaşkınlıktan ötesini bulamadı. “Ne işin var burada?”</p>

  <p class="normal1">“Ben—” Gelemden önce hazırlamıştı bahanelerini. Ama Taht Naibi ve adamlarının parçalanmış cesetleri karşısında hiçbirini çıkartamadı dudaklarından. General, Kanya’nın Naibin cesedine takılı bakışlarını fark ederek yumuşadı, usulca koluna dokundu. “Gel. Dayanılır gibi değil manzara.” Kanya’yı dışarı çıkardı.</p>

  <p class="normal1">“Ben—”</p>

  <p class="normal1">“Duymuşsun…” İç çekti general. “Akşama kadar kente yayılacaktır.”</p>

  <p class="normal1">Kanya toparlandı, Narong’un biçtiği role geçerek yalanı yaşamaya koyuldu. “Doğru olabileceğine inanmamıştım.”</p>

  <p class="normal1">“Daha da beteri,” dedi general üzüntüyle kafa sallayarak, “bir kurmanın işi bu.”</p>

  <p class="normal1">Kanya şaşırmış gibi görünmeye çabaladı. Kan banyosuna baktı. “Kurma mı? Bir tane mi?” Bakışları duvara saplı disk-bıçaklarda gezdi. Cesetlerden bir diğerini Ticaret Bakanlığı’ndan tanıdığını fark etti. İkinci dereceden bir soylunun oğlu… Bir diğeri Çaoju üretim klanlarındandı… Hepsinin yüzlerini fısıltı gazetelerinden biliyordu. Hepsi büyük kaplanlardandı… “Feci…”</p>

  <p class="normal1">“İmkânsız görünüyor, değil mi? Altı koruma… Artı üç adam daha ve tanıklara inanacaksak, tek bir kurma… Sibiskoz bile daha temiz öldürüyor insanı.”</p>

  <p class="normal1">Somdet Çaopraya’nın boynu öyle feci kırılmış, öyle beter zorlanmıştı ki omurgası ensesinde kafayı taşımaktan çok kopup düşmemesini sağlıyor gibi görünüyordu. “Sanki bir iblis gelip parçalamış gibi…”</p>

  <p class="normal1">“Vahşi bir hayvan… Askeri gen-kırmaların yapacağı türden bir iş. Kuzeyde, Vietnamlıların savaştığı yerlerde benzerlerini görmüştük. Keşif kollarında ve ani baskın mangalarında Japon kurmalarını kullanırlar. Ellerinde fazla bulunmaması şansımız...” Kanya’ya ciddiyetle baktı. “Başımız belada… Ticaret Bakanlığı bu hayvanın ülkeye girişini engellemeyerek işimizi yüzümüze gözümüze bulaştırdığımızı söyleyecektir. Durumdan avantaj çıkarmaya, bu katliam üzerinden güç kazanmaya yeltenecektir.” Bakışlarındaki ciddiyet aniden silinerek yerini ifadesizliğe bıraktı. “Bu kurmanın burada ne diye bulunduğunu, Akkarat’ın naibi piyon gibi kullanıp bizi tuzağa düşürmeye çalışıp çalışmadığını ortaya çıkarmamız lazım.”</p>

  <p class="normal1">“Akkarat böyle bir şeye—”</p>

  <p class="normal1">Praça yüzünü ekşiterek lafını kesti. “Siyaset pis iştir. Küçük insanların iktidar uğruna yapabileceklerinden asla kuşku duymamalısın. Akkarat’ın daha önce buraya geldiği kanaatindeyiz. Çalışanlardan bazıları onu hatırlar görünüyor.” Durdu, dudak büktü. “Ama tabii herkes korku içinde. Kimse çok konuşmak istemiyor. Ama görünüşe göre Akkarat ile birkaç <span class="ideitalik">farang</span> dostu tanıştırmış hiçi-kiçiyle Somdet Çaopraya’yı…”</p>

  <p class="normal1"><span class="ideitalik">Oynuyor mu benle? Akkarat hesabına çalıştığımı biliyor mu?</span> Toparlandı Kanya. <span class="ideitalik">Bilse Caydi’nin yerine atamazdı beni.</span></p>

  <p class="normal1">Kulağının dibinde fısıldadı Caydi: “Bilemezsin. Yuvasındaki yılan, ormanda dolaşandan evlâdır. Bu yolla gözü hep üstünde olacak, ne yaptığını, nerede olduğunu hep bilebilecektir.”</p>

  <p class="normal1">“Arşiv ve kayıtlar bölümüne girmeni istiyorum,” dedi General Praça. “Bilgilerin durduk yerde ortadan kayboluvermesini istemeyiz, anlıyor musun? Aramızda Ticaret ajanları var. Ne bulursan al, bana getir. Burada nasıl yaşadığını, nasıl hayatta kalabildiğini bulmalıyız o kurma kızın. Laf yayılır yayılmaz örtbas işleri başlayacaktır. Yalanlar söylenecek, izin kayıtları kayıplara karışıverecektir. Bunca zaman birileri o kurma kızın varlığını yasalara karşı sürdürmesini sağlamış. Bakanlık bu konuda zayıf… Rüşvet alınıyor. Biri veya birileri kurmanın buraya gelmesini sağlamış… Kim olduklarını ve Akkarat’ın adamı olup olmadıklarını öğrenmek istiyorum.”</p>

  <p class="normal1">“Neden ben peki?”</p>

  <p class="normal1">General hüzünle gülümsedi. “Senden daha fazla güvendiğim tek kişi Caydi’ydi.”</p>

  <p class="normal1">“Tuzak kuruyor sana,” dedi Caydi. “Bakanlıktaki esas köstebek sensin. Suçu Ticaret’e atacaksa senden iyisini alet edemezdi.”</p>

  <p class="normal1">Praça’nın yüzünde herhangi bir kurnazlık emaresi görmüyordu. Ama akıllı adamdı; biliyordu Kanya. <span class="ideitalik">Ne kadarını biliyor acaba?</span></p>

  <p class="normal1">“Gerekli bilgileri bul bana,” dedi General Praça. “Bana getir ve kimseye bahsetme.”</p>

  <p class="normal1">Kanya, “Bulacağım,” dedi ya, bilgilerin çoktan ortadan kaldırılmış olabileceğini düşünüyordu. İşten kârlı çıkmanın yolu çoktu: örtbas çalışması belki çoktan başlamıştı. Sahiden naibi öldürme planı yapılmışsa, rüşvet ödemelerinin en üst makamlara uzanması söz konusuydu. Böyle bir şeyi kimin yapabileceğini düşündüğünde ürperdi. Saraya böyle el uzatabilmek… Öfke ve isyan fokurduyordu içinde.</p>

  <p class="normal1">“Kurma hakkında neler biliyoruz?”</p>

  <p class="normal1">“Japonlar tarafından atıldığını iddia ediyormuş. Kızlara bakılırsa yıllardır burada çalışıyormuş.”</p>

  <p class="normal1">Yüzünü buruşturdu Kanya. “Kimsenin kalkıp kendisini böyle bir yaratıkla kirletebileceğini…” Somdet Çaopraya’yı aşağılamaya varacağını fark ederek durdu. Karmaşık duygulara boğuluyordu. Sıkıntısını bir başka soruyla gizledi: “Naip hazretleri nasıl gelmiş buraya?”</p>

  <p class="normal1">“Tek bildiğimiz Akkarat’ın tayfasının eşlik ettiği.”</p>

  <p class="normal1">“Akkarat’ı sorgulayacak mısınız?”</p>

  <p class="normal1">“Bulabilirsek.”</p>

  <p class="normal1">“Kayıp mı?”</p>

  <p class="normal1">“Şaştın mı? Akkarat bildim bileli iyi korumuştur kendisini. Bunca zaman hayatta kalması boşuna değil.” Tiksintiyle baktı general. “Chesire kedileri gibidir. Hiçbir şey erişemez ona… Bu kurma yaratığının kentte yaşayabilmesini, kente girebilmesini, sağlayanları ve suikastın nasıl ayarlandığını bulmamız şart. Şu anda körüz ve körlüğümüz, saldırıya açık kalmamız demek. Haberin Yayılımsı tüm dengeleri alt üst edecektir.”</p>

  <p class="normal1">Kanya <span class="ideitalik">wai</span> selamı verdi. “Elimden geleni yapacağım.” Caydi’nin yanında gülmesine aldırmadı. “Sorumluları bulmak için daha fazla malumat lazım bana.”</p>

  <p class="normal1">“Başlamak için elinde yeterince var. Kurma kızın nereden geldiğini bul. Kimin rüşvet aldığını… Mutlak bilmem gerekenler bunlar.”</p>

  <p class="normal1">“Peki ya Akkarat ile Naibe kurma kızı tanıştıran <span class="ideitalik">farang</span>?”</p>

  <p class="normal1">General hafifçe gülümsedi. “O işlere ben bakacağım.”</p>

  <p class="normal1">“Ama—”</p>

  <p class="normal1">“Kanya, daha fazlasını yapmak istemeni anlıyorum. Saray ve Krallığın iyiliğini hepimiz isteriz. Ama o kurma yaratıkla ilgili bilgileri elde etmek ve korumak zorundayız.”</p>

  <p class="normal1">Kanya sakinleşmeye çabalayarak, “Evet, elbette,” dedi. “Rüşvetleri belirleyeceğim.” Durakaldı. “Pişman edilmeleri gerekecek mi bazılarının?”</p>

  <p class="normal1">Praça dudak büktü. “Azıcık zararsız rüşvet geliri dert değil. Bakanlık zor bir yıl geçirdi. Ama bu…” Kafa salladı.</p>

  <p class="normal1">“Saygı gördüğümüz günleri hatırlıyorum,” diye mırıldandı Kanya.</p>

  <p class="normal1">Praça sırıttı. “Öyle mi? O günlerin bize katıldığın sıralarda bittiğini sanıyordum ben.” İç çekti. “Endişelenme. Örtbas edemeyecekler. Bedeller ödenecek. Şahsen bakacağım o tarafa. Krallığa ve Majesteleri Kraliçe’ye sadakatimden hiç kuşkun olmasın. Suçluların hepsi cezalarını çekecekler.”</p>

  <p class="normal1">Kanya dönüp bir kez daha naibin cesedine ve can verdiği karanlık odaya baktı. Bir kurma… Bir kurma fahişe… Fikrin tiksindiriciliğini içinde bastırmaya çabaladı. Bir kurma kız… Çirkin bir ilişki… Dengeleri bozacak bir hamle… Ve şimdi genç birileri ödeyecekti bedelini. Ploençit’te görevlilerden rüşvet alanlar ve başka kim varsa…</p>

  <p class="normal1">Sokağa çıktı, bisikletli bir çekçeğe el etti. Göz ucuna kapının önüne sıralanan Kara Panterler takıldı. Kalabalık toplanmış, ilgiyle bakıyordu. Birkaç saate kentin her yanı haberler ve dedikodularla çalkalanacaktı.</p>

  <p class="normal1">“Çevre Bakanlığı… Becerebildiğince hızlı git.”</p>

  <p class="normal1">Çekçekçiye teşvik için Akkarat’ın rüşvet parasını gösterdi ya, gösterirken kimin adına işe giriştiğini merak ediyordu.</p>
</body>
</html>
