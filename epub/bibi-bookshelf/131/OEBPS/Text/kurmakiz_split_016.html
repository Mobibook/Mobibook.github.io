<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_14"><span class="idebold">on dört</span></h1>

  <p class="normal1">Bangkok Kaplanı’nı ezmek çok daha haz vermeliydi. Ama açıkçası elde işe dâhillerin adlarının ve neler olup bittiğinin yazdığı bir liste yokken yapılan tören, anlaşılmaz diğer Tayland tören ve toplantılarından farksız gelmişti. Hatta adamın cezalandırılması çarçabuk olup bitmişti.</p>

  <p class="normal1">Çevre Bakanlığı’ndaki tapınağa götürülüşünün üzerinden yirmi dakika geçmeden Anderson kendini Caydi Rojanasukçay’ın Ticaret Bakanı Akkarat önünde yere kapanışını, yukarıdan donuk parıltılarla bakan altın Buda ve Fra Süb Nakasatyen heykelleriyle birlikte izlerken buluvermişti. Katılımcıların hiçbiri herhangi bir duygu vurmamıştı dışa. Akkarat’tan bir zafer gülümsemesi bile gelmemişti. Birkaç dakika sonraysa keşişlerin mırıltısı bittiğinde herkes ayrılmak üzere kalkmıştı.</p>

  <p class="normal1">Buydu hepsi.</p>

  <p class="normal1">Anderson şimdi Fra Süb tapınağının önünde, dışarı götürecek nezaretçileri beklerken serinlemeye çalışıyordu. Bakanlık yerleşkesine girebilmek için inanılmaz sıkılıktaki üst aramalara katlandıktan sonra bir parça malumat, belki pek değerli tohum bankalarının yerine dair bir istihbarat kırıntısı ele geçirebilme hayalleri kurmaya başlamıştı. Aptallıktı, biliyordu ama dördüncü üst aramasından sonra birdenbire, belki elinde yeni yaptığı <span class="ideitalik">ngawını</span> baba şefkatiyle taşıyan Gibbons ile karşılaşıvereceğine neredeyse ikna olmuştu.</p>

  <p class="normal1">Ama karşısına çıka çıka asık suratlı Beyaz Gömlekler çıkmıştı ve içeri alınır alınmaz bir çekçeğe bindirilip dosdoğru tapınağa taşınmıştı. Tapınağın merdivenlerinde pabuçlarını çıkarmış ve sıkı gözetim altında diğer izleyicilerin yanına götürülmüştü.</p>

  <p class="normal1">Tapınağı çevreleyen yağmur ağaçları yerleşkenin neredeyse tümüyle görünmez kalmasını sağlıyordu. AgriGen tarafından ayarlanmış “rotası kazayla sapan” zeplin uçuşlarında, ortasında dikildiği mekâna dair çok daha fazla şey görmüştü.</p>

  <p class="normal1">“Pabuçlarını giymişsin.”</p>

  <p class="normal1">Carlyle sırıtarak yanına geldi.</p>

  <p class="normal1">“Aramalarını görünce,” dedi Anderson, “karantinaya alacaklar sandım.”</p>

  <p class="normal1">“<span class="ideitalik">Farang</span> kokunu sevmiyorlar, mesele o.” Bir sigara çıkardı, Anderson’a da ikram etti. Beyaz Gömlek muhafızlarının sert bakışları altında yaktılar. “Sevdin mi töreni?” dedi Carlyle.</p>

  <p class="normal1">“Biraz daha şatafatlı geçer sanmıştım.”</p>

  <p class="normal1">“Şatafata ihtiyaçları yok. Törenin anlamını herkes biliyordu. General Praça itibar kaybetti.” Durdu, kafasını salladı. “Bir anlığına pek kıymetli Fra Süb heykellerinin utançtan çatlayacağını sandım. Krallığın değiştiğini hissetmişsindir. Havada değişim kokusu var.”</p>

  <p class="normal1">Anderson nezaretçilerle getirilirken gördüğü binaları düşündü. Hepsi dökülüyordu. Rutubet lekeleri ve sarmaşıklarla kaplanmışlardı. Kaplan yeterli kanıt değilse bile devrik ağaçlar ve bakımsız bahçeler gayet iyi belirtilerdi. “Başarılarından gurur duyuyorsundur.”</p>

  <p class="normal1">Carlyle sigarasından nefes çekti, dumanı yavaşça bıraktı. “Tatmin edici bir adım attık diyelim.”</p>

  <p class="normal1">“Bayağı etkiledin şunları.” Tazminat paralarıyla şimdiden sarhoş olmuş gibi görünen <span class="ideitalik">Farang</span> konseyini işaret etti. Lucy, muhafızların sert bakışları karşısında Otto’ya Pasifik Marşı’nı söyletmeye uğraşıyordu. Yanlarına gittiklerinde Otto sallanıyordu. Nefesi <span class="ideitalik">laolao</span> kokuyordu.</p>

  <p class="normal1">“Sarhoş musun sen?” dedi Carlyle.</p>

  <p class="normal1">“Hem de nasıl.” Hülyalı bir gülücük attı Otto. “Hepsini kapıda içmem gerekti. Piçler kutlama için şişeleri içeri sokmama izin vermediler. Lucy’nin afyonunu da aldılar.” Kolunu Carlyle’ın omzuna attı. “Haklı çıktın be! Helal valla. Şu kıçım kılıklı Beyaz Gömleklerin suratlara bak. Sabah beri acı kavun yiyip durmuşlar sanki.” Carlyle’ın elini yakalamaya, sıkmaya çabaladı. “Var ya, bunları böyle görmek şahane ha! Hepsinin ve ‘iyi niyet hediyelerinin’ canı cehenneme ulan! İyi adamsın sen, Carlyle. İyi adamsın.” Yılışıkça sırıttı. “Sayende zengin olacağım lan! Zengin!” Gülerek Carlyle’ın elini arıyordu hâlâ. “İyi adamsın.” Yakaladı. “Çok iyi.”</p>

  <p class="normal1">Lucy, sıraya girmesi için bağırdı. “Çekçek geldi, sıraya girsene sarhoş herif!”</p>

  <p class="normal1">Otto yalpalayarak yanlarından ayrıldı ve Lucy’nin yardımıyla düşe kalka çekçeğe ilerledi. Beyaz Gömlekler buz gibi bakışlarla izliyorlardı. Amir üniformalı bir kadınsa ifadesiz bir yüzle tapınak merdivenlerinden seyrediyordu.</p>

  <p class="normal1">Anderson kadına baktı. Başıyla işaret ederek, “Ne geçiyordur aklından dersin?” diye sordu. “Mekânında sağa sola bulaşan sarhoş <span class="ideitalik">faranglar</span> için? Ne görüyordur sence?”</p>

  <p class="normal1">Carlyle yine sigarasının dumanını yavaşça salarak, “Yeni bir dönemin başlangıcını,” dedi.</p>

  <p class="normal1">“Geleceğe dönüş,” diye mırıldandı Anderson.</p>

  <p class="normal1">“Pardon?”</p>

  <p class="normal1">“Hiç,” dedi Anderson. “Yates’in arada söylediği bir laf… Tatlı noktadayız, dünya küçülüyor, falan…”</p>

  <p class="normal1">Lucy ile Otto nihayet binebilmişlerdi çekçeğe. Otto’nun tazminat parasıyla kendini zengin eden tüm Beyaz Gömleklere bağıra çağıra sunduğu küfürle karışık şükranları arasında uzaklaştılar. Carlyle dillendirilmeyen soruyu sorar gibi Anderson’a bakarak kaş kaldırdı. Anderson, Carlyle’ın sessiz sorusunun altında yatan olasılıkların nelere varacağını düşünerek sigarasını içti.</p>

  <p class="normal1">“Akkarat’la yüz yüze konuşmak isterim.”</p>

  <p class="normal1">Carlyle hor görerek güldü. “Çocuklar ne görse ister zaten.”</p>

  <p class="normal1">“Çocuklar bu oyunu oynamaz ama.”</p>

  <p class="normal1">“Parmağımda oynatırım mı sanıyorsun Akkarat’ı? Hindistan’daki gibi kukla bakana çeviririm mi sanıyorsun?”</p>

  <p class="normal1">Anderson ters bir bakış attı. “Burma’daki gibi diyelim.” Carlyle’ın şaşkın ifadesine güldü. “Merak etme. Artık ülke çökertme işinde değiliz. Tek derdimiz serbest pazar. En azından bu ortak hedefe yürüyebileceğimizden eminim. Yalnız, toplantı isterim.”</p>

  <p class="normal1">“Pek tedbirlisin.” Carlyle sigarasını yere atıp ezdi. “Daha maceracısındır diyordum.”</p>

  <p class="normal1">Anderson güldü. “Macera aramaya gelmedim buraya. O, şu sarhoşların işi…” Birden sustu.</p>

  <p class="normal1">Emiko kalabalığın arasında, Japon delegasyonun yanındaydı. Akkarat’ın çevresini sarmış işadamları arasında hareketleri gözüne çarpmıştı Anderson’ın.</p>

  <p class="normal1">“Aman tanrım,” dedi Carlyle yutkunarak. “Kurma mı o kız? Tapınakta hem de…”</p>

  <p class="normal1">Anderson yanıt vermek istedi ama başaramadı. Boğazı kupkuru kesilmişti.</p>

  <p class="normal1">Yok, yanılmıştı. Emiko değildi bu kız. Hareket tarzı aynıydı ama kız aynı değildi. Şık giyimliydi; boynundan altın parıltılar saçılıyordu. Yüzü biraz farklıydı. Elini kaldırdı, kesik hareketlerle saçını düzeltti. Benziyordu ama aynı değildi.</p>

  <p class="normal1">Kalbi tekrar atmaya başladı Anderson’ın.</p>

  <p class="normal1">Kurma kız, artık Akkarat her ne anlatıyorsa, kibarca gülümsüyordu. Anderson’ın istihbarat fotoğraflarından Mişimoto’nun genel müdürlerinden biri diye tanıdığı bir adamı tanıştırmak için döndü. Adam bir şeyler söyleyince kafasını yana eğerek dinledi, ardından tüm tuhaflığı ve zarafetiyle çekçeklere koştu.</p>

  <p class="normal1">Ne kadar benziyordu Emiko’ya… Aynı stilize, bilerek yapılan, tasarlanmış hareketler… Karşısındaki kurma kızın her yaptığı diğerini, çok daha umutsuz durumdakini hatırlatıyordu Anderson’a. Yatağında yapayalnız, ufacık, kurma köylerine dair bilgiye aç Emiko’yu düşünerek yutkundu. Nasıl yerler? Kimler yaşıyor oralarda? Sahiden sahipleri yok mu? Öyle umutsuzca umut arıyordu ki… Beyaz Gömleklerle işadamları arasında zarafetle koşuşturan bu kızdan öyle farklıydı ki…</p>

  <p class="normal1">Sonunda, “Tapınağa girmesine izin verildiğini sanmam,” diyebildi. “O kadar ileri gitmezler. Beyaz Gömlekler dışarıda bekletmişlerdir.”</p>

  <p class="normal1">“İçleri yanmıştır ama.” Carlyle kafasını eğerek Japon delegasyonuna baktı. “Raleigh’de bunlardan bir tane var, biliyor muydun? Kulübündeki ucube gösterilerinden birinde kullanıyor.”</p>

  <p class="normal1">Yine yutkundu Anderson. “Ya? Haberim yoktu.”</p>

  <p class="normal1">“Tabii, canım. Her şeyle vuruşabiliyor hem de. Ciddi acayip.” Hafifçe güldü. “Bak, dikkat çekti. Naip galiba tutuldu kıza…”</p>

  <p class="normal1">Somdet Çaopraya, mezbahaya sokulmuş sığır misali dehşetli gözlerle seyrediyordu kızı.</p>

  <p class="normal1">Anderson kaş çattı. “Konumunu tehlikeye atmayacaktır. Bir kurmayla yani.”</p>

  <p class="normal1">“Kim bilir? Namı pek temiz değil adamın. Duyduklarım doğruysa safahatın dibine vurmuş. Yaşlı kral hayattayken daha iyiydi. Kontrol ediyordu kendini. Ama şimdi…” Sustu, başıyla kurma kızı işaret etti. “Yakın gelecekte Japonlar bir iyi niyet hediyesi verirse hiç şaşırmam. Somdet Çaopraya’yı kimse reddedemez.”</p>

  <p class="normal1">“Daha fazla rüşvet yani.”</p>

  <p class="normal1">“Her zaman. Ama Somdet Çaopraya rüşvete değer. Kaynaklarım sarayı tamamen yönettiğini söylüyor. Fena kuvvetlendi artık. Ki bu da darbe gerçekleştiğinde sana epey garanti sağlayacaktır.” Etrafına bakındı. “Herkes sakin görünüyor ama aslında kazan kaynıyor. Praça ile Akkarat böyle devam edemezler. 12 Aralık darbesinden beri açık kolluyorlar.” Durakladı. “Yerinde baskıyı yaparsak kimin kazanacağını belirleyebiliriz.”</p>

  <p class="normal1">“Masraflı olacak gibi.”</p>

  <p class="normal1">“Sizinkilere değil. Azıcık altın ve yeşim. Biraz afyon…” Sesini alçalttı. “Sizin standartlara göre ucuza bile gelebilir.”</p>

  <p class="normal1">“Yalakalığı bırak. Akkarat’la görüşecek miyim, görüşmeyecek miyim?”</p>

  <p class="normal1">Carlyle gülerek Anderson’ın sırtına şaplağı indirdi. “<span class="ideitalik">Farangla</span> iş yapmayı seviyorum yahu! En azından dosdoğru konuşuyorsunuz. Merak etme sen. Toplantı çoktan ayarlandı.” Lafı biter bitmez ayrıldı ve Japon delegasyonun yanına gidip Akkarat’ı selamladı. Akkarat dönüp sert bakışlarla Anderson’ı süzdü. Anderson <span class="ideitalik">wai</span> selamı verdi. Akkarat, makamına uygun bir tavırla kısa bir baş selamı vererek Anderson’ı onurlandırdı.</p>

  <p class="ortayazi">* * *</p>

  <p class="normal1">Çevre Bakanlığı’ndan çıkıp Lao Gu’ya fabrikaya döneceklerini işaret ederken iki yanından iki Taylandlı yanaştı.</p>

  <p class="normal1">“Bu taraftan, <span class="ideitalik">Kun</span>.”</p>

  <p class="normal1">Anderson’ın kollarına girerek sokakta yönlendirdiler. Anderson bir anlığına Beyaz Gömlekler tarafından götürüldüğünü düşündü ya, çok geçmeden karşısına bir kömür-dizelli limuzin çıktı. İçine bindirilirken paranoyasıyla didişiyordu.</p>

  <p class="normal1"><span class="ideitalik">Öldürmek isteselerdi çok daha uygun yer ve zaman seçerlerdi.</span></p>

  <p class="normal1">Kapılar kapandı. Ticaret Bakanı Akkarat karşısında oturuyordu.</p>

  <p class="normal1">“<span class="ideitalik">Kun</span> Anderson.” Gülümsüyordu Akkarat. “Hoş geldiniz.”</p>

  <p class="normal1">Anderson istese çıkıp çıkamayacağını, kilitlerin ön taraftan kontrol edilip edilmediğini görmek için aracı taradı. Her işin en beter anı, açığa çıkılan, haddinden fazla insanın birdenbire haddinden fazla şeyi öğrendiği andı. Finlandiya’da böyle olmuştu: Peters ile Lei, boyunlarında ilmiklerle debelenerek kalabalık arasında havaya kaldırılmışlardı.</p>

  <p class="normal1">Akkarat, “<span class="ideitalik">Kun</span> Richard bir öneriniz olduğunu söyledi,” dedi.</p>

  <p class="normal1">Tereddütlüydü Anderson. “Anladığım kadarıyla ortak çıkarlarımız bulunuyor.”</p>

  <p class="normal1">“Hayır.” Kafasını salladı Akkarat. “Halkınız beş yüz yıldır benimkini mahvetmeye uğraşıyor. Ortak hiçbir şeyimiz yok.”</p>

  <p class="normal1">Anderson kararsızca gülümsedi. “Bazı şeyleri farklı görüyoruz elbette.”</p>

  <p class="normal1">Araba hareket etti. Akkarat, “Bakış açısı meselesi değil,” dedi. “İlk misyonerleriniz kıyılarımıza ayak bastığından bu yana hep bizi mahvetme yolu aradınız. Sizin gibiler eski Yayılım döneminde, ülkemizin kolunu bacağını keserek her şeyimizi ele geçirmeye çalıştı. Elinizden ancak eski kralımızın bilgeliği ve önderliği sayesinde kurtulabildik. Buna rağmen bizle işiniz bitmedi. Daralmayla birlikte taptığınız küresel ekonomi bizi aç bırakıp aşırı uzmanlaşmaya itti.” Sert bir bakış attı. “Ardından kalori vebalarınız geldi. Pirincimizi neredeyse tümden aldınız elimizden.”</p>

  <p class="normal1">“Ticaret Bakanı’nın bir komplo teorisyeni olduğundan haberim yoktu doğrusu.”</p>

  <p class="normal1">“Hangisindensiniz siz?” Akkarat dikkatle inceliyordu Anderson’ı. “AgriGen? PurCal? TotalBesin Holding?”</p>

  <p class="normal1">Anderson ellerini açtı. “Anladığıma göre daha istikrarlı bir hükümetin kurulmasına yardım etmek arzusundasınız. Anlaşabilirsek hizmetinize sunabileceğim kaynaklara sahibim.”</p>

  <p class="normal1">“Ne istiyorsunuz peki?”</p>

  <p class="normal1">Anderson tüm ciddiyetiyle adamın gözlerine baktı. “Tohum bankanıza erişim.”</p>

  <p class="normal1">Akkarat arkasına yaslandı. “Mümkün değil.” Araba hızlanarak XII. Rama Caddesi’ne saptı. Eşlikçi görevliler önden yolu açarken Bangkok camlardan kayıp gidiyordu.</p>

  <p class="normal1">Anderson elini kaldırarak, “Bizim olsun demiyoruz,” dedi. “Sadece numune almak istiyoruz.”</p>

  <p class="normal1">“Sizin gibilere bağımlı kalmaktan tohum bankası sayesinde kurtulduk. Habbe pası ve kurtçuklar dünyayı kavurduğunda en beter salgınları aşmamızı tohum bankası sağladı ki ona rağmen kitlesel ölümler gördük. Hindistan, Burma ve Vietnam yıkılırken ayakta kaldık. Sizse tutmuş, en güçlü silahımızı istiyorsunuz.” Güldü. “General Praça’yı saçları ve kaşları tıraş edilmiş, ormanda bir manastıra kapatılmış ve herkesin nefretini kazanmış görmek isteyebilirim ama en azından bu konuda hemfikiriz. Yüreğimize hiçbir <span class="ideitalik">farang</span> el sürmemeli. Ülkemizin kolunu veya bacağını koparabilirsiniz ama başını, hayır. Yüreğini? Kesinlikle hayır.”</p>

  <p class="normal1">“Yeni genetik malzeme lazım bize,” dedi Anderson. “Seçeneklerimizin çoğunu tükettik ve vebalar sürekli mutasyon geçiriyor. Araştırma sonuçlarımızı paylaşmaktan çekinmeyiz. Hatta kârımızı bile…”</p>

  <p class="normal1">“Eminim Finlere de aynını önermişsinizdir.”</p>

  <p class="normal1">Anderson öne eğildi. “Finlandiya’da yaşananlar bir trajediydi. Ayrıca sırf bizim için de değil. İnsanlar beslenecekse habbe pasının, kurtçukların ve sibiskozun bir adım önünde kalmalıyız. Başka yolu yok.”</p>

  <p class="normal1">“Dünyayı patentli bitki ve tohumlarınızla boyunduruğa alıp bizleri köle ettiğinizi ve hepimizi birden cehenneme sürüklediğinizi nihayet fark ettiğinizi söylüyorsunuz yani.”</p>

  <p class="normal1">“Onu söyleyenler Grahamcılar,” dedi Anderson. “Gerçek tek: kurtçuklar ve habbe pası kimseyi beklemiyor. Bu rezaleti aşıp çıkışı bulacak kaynaklarsa sadece bizde var. Tohum bankanızda anahtarı bulmayı umuyoruz.”</p>

  <p class="normal1">“Bulamazsanız?”</p>

  <p class="normal1">“Bulamazsak Krallığı kimin yöneteceğinin önemi kalmaz. Hepimiz bir sonraki sibiskoz mutasyonunda kan tükürerek gebeririz.”</p>

  <p class="normal1">“Mümkün değil. Tohum bankası Çevre Bakanlığı’nın kontrolünde.”</p>

  <p class="normal1">“Yönetim değişikliğinden bahsediyoruz sanıyordum.”</p>

  <p class="normal1">Akkarat kaşlarını çattı. “Numune istiyorsunuz. Hepsi bu mu? Silah, donanım, para öneriyorsunuz ve tek istediğiniz numune, öyle mi?”</p>

  <p class="normal1">Anderson başıyla evetledi. “Ve bir şey daha. Bir adam. Gibbons.” Akkarat’ın tepkisini görmek için dikkat kesildi.</p>

  <p class="normal1">“Gibbons mı?” Omuz silkti Akkarat. “Tanımıyorum öyle birini.”</p>

  <p class="normal1">“Bir <span class="ideitalik">farang</span>. Bizden biri. Geri istiyoruz. Fikri mülkiyet haklarımızı ihlal ediyor.”</p>

  <p class="normal1">“Bu da sizi çok rahatsız ediyordur, eminim.” Güldü Akkarat. “Türünüzden biriyle tanışmak çok ilginç oldu sahiden. Tabii aramızda Koh Angrit’te iblisler veya <span class="ideitalik">fii krasue</span> misali pinekleyip Krallığı yok etme planları yapan kaloricilerden bahsediyoruz ama siz…” Anderson’ı süzdü. “İstesem sizi bir megodonta ezdirip parçalattıktan sonra kargalara yem yapabilirim. Kimsenin de sesi çıkmaz. Eskiden aramızda bir kaloricinin dolaştığı dedikodusu bile kitle gösterilerine, ayaklanmalara yol açardı. Ama işte, karşımda oturuyorsunuz. Eminsiniz kendinizden.”</p>

  <p class="normal1">“Zaman değişti.”</p>

  <p class="normal1">“Sandığınız kadar değil. Cesur musunuz yoksa aptalın teki misiniz, merak ediyorum.”</p>

  <p class="normal1">“Aynı soruyu ben de sorabilirim,” dedi Anderson. “Beyaz Gömlekleri parmaklayıp sağ çıkmayı bekleyecek adam fazla değildir.”</p>

  <p class="normal1">Gülümsedi bakan. “Para ve donanım tekliflerinizle geçen hafta gelseydiniz fazlasıyla minnettar kalırdım size.” Dudak büktü. “Bu haftaysa, günün şartları ve kazanılan başarının ışığında teklifinizi sadece düşüneceğimi söyleyebilirim.” Cama vurarak şoföre yana çekmesini işaret etti. “Şansınıza bugün neşem yerinde. Başka bir gün gelseydiniz sizi parçalatır ve günüm şimdi güzelleşti derdim.” Arabadan inmesini işaret etti. “Düşüneceğim teklifinizi.”</p>
</body>
</html>
