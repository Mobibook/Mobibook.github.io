<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_12"><span class="idebold">on iki</span></h1>

  <p class="normal1">Demirleme rampalarının kapatılacağını nereden bilebilirdi Hok Seng? Ödediği onca rüşvetin Bangkok Kaplanı yüzünden boşa gideceğini nasıl bilebilirdi?</p>

  <p class="normal1">Anderson Lake’le görüşmesini, soluk benizli canavarın karşısında tanrıymış gibi büzülüşünü, beriki bağırıp çağırır, kafasına her birinin baş sayfasına Caydi Rojanasukçay’ın resimleri basılı gazeteleri fırlatırken boyun büküşünü hatırlayınca yüzü asıldı. Kendi çapında bela Tayland Kaplanı, Tayland iblisleri kadar beterdi.</p>

  <p class="normal1">“<span class="ideitalik">Kun</span>—” İtiraz edeyim demişti ya, Anderson Lake dinlememişti bile.</p>

  <p class="normal1">“Her şeyi ayarladım demiştin bana!” diye bağırmıştı. “Seni şuracıkta kovmamam için bir tane neden söyle bana!”</p>

  <p class="normal1">Hok Seng saldırıya diş sıkmış, karşılık vermemek için kendini tutmuş, makul davranmaya çabalamıştı. “<span class="ideitalik">Kun</span>, herkes mal kaybetti. Carlyle &amp; Oğulları yüzünden… Bay Carlyle, Ticaret Bakanı Akkarat’la sıkı fıkı… Beyaz Gömleklere bulaşıyor sürekli… Hakaret ediyor.”</p>

  <p class="normal1">“Konuyu değiştirme! Alg tanklarının gümrükten geçen hafta geçmesi gerekiyordu! Rüşvetleri ödedim demiştin bana. Meğer cebe atmışsın paraları! Carlyle falan deme bana; senin suçun bu!”</p>

  <p class="normal1">“<span class="ideitalik">Kun</span>, Bangkok Kaplanı yaptı hepsini… Doğal felaket sanki adam… Deprem gibi… Tsunami gibi… Nereden bilebi—”</p>

  <p class="normal1">“Yüzüme yalan söylenmesinden gına geldi artık. <span class="ideitalik">Farangım</span> diye aptal mıyım sanıyorsun? Defterlerde nasıl oynadığını bilmediğimi mi sanıyorsun? Beni nasıl kullandığını, yalanlarını, sinsiliklerini—”</p>

  <p class="normal1">“Yalan söyleme—“</p>

  <p class="normal1">“Bahanelerin de açıklamaların da umurumda değil! Ağzından çıkan her söz palavra! Ne dediğin umurumda değil! Ne düşündüğün de, ne hissettiğin de, ne dediğin de… Beni sadece sonuç ilgilendiriyor! Ya bu hattı ay sonuna kadar yüzde kırk güvenilirliğe çıkarırsın ya da yallah sarı kartlıların arasına! Seçim senin. Seni kovup yeni bir müdür almadan önce bir ayın var.”</p>

  <p class="normal1">“<span class="ideitalik">Kun</span>—”</p>

  <p class="normal1">“Anladın mı?”</p>

  <p class="normal1">Hok Seng, yaratığın yüzündeki ifadeyi göremeyişine sevinerek yere bakmayı sürdürmüştü. “Elbette <span class="ideitalik">Jianşeng</span> Lake, anladım. Dediğiniz yapılacak.”</p>

  <p class="normal1">Yabancı iblis daha Hok Seng lafını tamamlayamadan çekip gitmişti ofisten. Hok Seng’in büyük kasanın üstüne asit dökerek fabrika planlarını çalmaya itecek denli ağır bir hakaretti bu. Aklını başına toplamadan önce malzeme dolabına kadar gitmişti öfkeyle.</p>

  <p class="normal1">Fabrikaya zarar gelir, kasa soyulursa kuşkular doğrudan kendine yönelirdi ve bu ülkede yeni bir yaşam kurmak istiyorsa adına hiçbir leke sürülmemeliydi. Beyaz Gömlekler bir sarı kartlıyı sınır dışı etmek, köktencilere gerisingeri postalamak için fazla bahaneye gerek duymazdı. Sabretmeliydi. Bu <span class="ideitalik">tamade<sup class="calibre3"><a class="footnote-link" href="../Text/kurmakiz_split_096.html#footnote-503721-1" id="footnote-503721-1-backlink">[1]</a></sup></span> fabrikada biraz daha dayanmalıydı.</p>

  <p class="normal1">Bu yüzden işçileri işe koşturmaya, daha fazla para götüren tamiratlara onay vermeye hatta Anderson Lake’in talepleri arttıkça artmasın ve <span class="ideitalik">tamade</span> yabancı iblis canına okumasın diye özenle zimmetine geçirdiği paralardan sağa-sola rüşvetler yedirmeye girişmişti. Hat üzerinde denemeler yaptırmış, eski sürüm bağlantılarını söktürmüş, mil yapılmaya uygun tik ağacını bulmak için tüm kenti taratmıştı. Gülen Çan vasıtasıyla, eski Yayılım binalarında bulunan ve sökülüp alınabilecek eşyaya dair haber verecek her sarı kartlıya ödül vaat etmişti. Musonlar başlayıp yeni tik milinin nehirden taşınması kolaylaşmadan önce hattı tam kapasite çalıştırabilecek ne varsa toplama peşindeydi.</p>

  <p class="normal1">Dişlerini gıcırdattı öfkeyle. Sonuca o kadar yaklaşmışken her şeyi hiç doğru dürüst işlememiş bir üretim hattına ve hiç doğru dürüst iş yapmamış insanlara bağlanıvermişti. Azıcık karşılık vermesine, <span class="ideitalik">tamade</span> iblisin karşısına dikilip Lao Gu’nun raporları sayesinde edindiği malumat doğrultusunda raporlara girmeyen yaşantısında ne dümenler çevirdiğini, kütüphaneleri gezdiğini, Bangkok’un eski yerli ailelerini ziyaret ettiğini, tohum merakını bildiğini söylemesine yetecek denli dara düşmüştü Hok Seng.</p>

  <p class="normal1">Lao Gu’nun son haberleriyse en tuhafıydı. Bir kurma kız… Yasadışı bir süprüntü… Anderson Lake kızı, sapkınlıktan sarhoşmuşçasına kovalıyordu. Lao Gu, Anderson Lake’in kurma kızı yatağına dahi aldığını fısıldamıştı. Hem de defalarca. Çılgınca.</p>

  <p class="normal1">Şaşırtıcıydı.</p>

  <p class="normal1">İğrençti.</p>

  <p class="normal1">İşe yarayacaktı.</p>

  <p class="normal1">Ama kurma kız son, ancak Anderson Lake sahiden kovmaya kalktığında başvuracağı silahtı. Adamın foyasının ortaya çıkarak kovulmaktansa, Lao Gu’yu kulak kabartmaya ve rapor vermeye devam ettirmek evlâydı. Lao Gu’nun işe alınmasını sağladığında zaten amacı buydu Hok Seng’in. Sırf kızdı diye elindeki avantajı heba edemezdi. Bu yüzden, itibarının yerlerde süründüğünü bilse bile, yabancı iblisi mutlu tutmak için maymun misali koşturuyordu Hok Seng.</p>

  <p class="normal1">Üretim katında Kit’in peşinden hızlı adımlarla yeni bir yakınma noktasına ilerlerken suratını astı. Sorun… Habire sorun çıkıyordu.</p>

  <p class="normal1">Her yandan tamirat gürültüleri yankılanıyordu. Enerji hattının yarısı sökülmüş, yerde, yeniden kuruluyordu. Fabrikanın bir ucunda dokuz Budist keşiş, <span class="ideitalik">saisin</span> dedikleri kutsal ipi gerip mekânı dolduran ruhlara —yarısı muhtemelen Taylandlıların <span class="ideitalik">faranglar</span> hesabına çalışmasına kızan Daralma <span class="ideitalik">fii</span>leriydi— fabrikanın doğru dürüst çalışmasına izin vermeleri için yakararak biteviye ilahi söylüyordu. Keşişlere baktığında aklına masrafları geldi, kaşları iyice çatıldı.</p>

  <p class="normal1">Kesme preslerinin arasından zor bela geçip hattın altına eğilirlerken, “Neymiş yeni sorun?” dedi.</p>

  <p class="normal1">“Şurada, <span class="ideitalik">Kun</span>. Göstereceğim,” dedi Kit.</p>

  <p class="normal1">Alglerin tuzlu kokusu rutubet yüklü havayı iyice ağırlaştırmıştı. Kit alg tanklarını, ağızları açık üç düzine üreme fıçısını işaret etti. Fıçılardaki suların yüzeyleri alg üreminin koyu yeşil tabakasıyla kaplıydı. İşçilerden biri elindeki ağ ile tabakaları tarıyor, ağı, yüzlercesi iplerde sallanan adam boyundaki eleklere boşaltıyordu.</p>

  <p class="normal1">“Tanklar,” dedi Kit. “Mikroplanmışlar.”</p>

  <p class="normal1">“E?” dedi Hok Seng fıçılara tiksinerek bakarken. “Nedir zorluk?”</p>

  <p class="normal1">Sağlıklı tanklarda on beş santim kalınlığında klorofil yeşili, yastıksı tabakalar oluşur, bu tabakalardan tuzlu deniz suyu ve yaşamın şehevi kokusu yayılırdı. Saydam tankların yanlarından sular süzülür, yere damlar ve buharlaştıklarında geride tuzdan çiçekler bırakırlardı. Hâlâ canlı alglerin dumanları boşaltım kanallarına süzülür, karanlığa karışırdı.</p>

  <p class="normal1">Domuz DNA’sı ve bir şey daha… Kendirdi galiba. Bay Yates’in bu alglerde kilit rol oynadığını, bunca faydalı tabakayı ürettiğini düşündüğü şey kendirdi. Ama Hok Seng bildi bileli domuz proteinini sevmişti. Şans getirirdi domuzlar. Bu algler de öyle olmalıydı. Ama onca potansiyellerine rağmen dertten başka şeye yol açmamışlardı.</p>

  <p class="normal1">Kit, Hok Seng’e bazı tanklarda alg üreme tabakalarının inceldiğini, renklerin bozulduğunu ve pis, sağlıklı tanklarınkinden çok bozuk karides yemeğini andıran bir koku saçtıklarını gösterirken gergin gülümsüyordu. “Banyat bu tankların kullanılmamalarının ve yeni malzemeler gelene dek beklememizin gerektiğini söylemişti.”</p>

  <p class="normal1">Hok Seng kaba bir gülüşle başını salladı. “Bangkok Kaplanı rampalara inen her şeyi yaktığı sürece yeni malzeme gelmeyecek. Eldekilerle idare etmeniz gerekiyor.”</p>

  <p class="normal1">“Ama mikroplular… Diğer tanklara sıçrama tehlikesi var.”</p>

  <p class="normal1">“Emin misin?”</p>

  <p class="normal1">“Banyat demişti ki—”</p>

  <p class="normal1">“Banyat gidip bir megodontun altına girdi. Bu hattı çarçabuk çalıştırmazsak <span class="ideitalik">farang</span> hepimizi kovacak.”</p>

  <p class="normal1">“Ama—”</p>

  <p class="normal1">“Kapının hemen önünde işine talip en az elli Taylandlı beklemiyor mu sanıyorsun? Ya da binlerce sarı kartlı?” Kit yanıt vermedi. “Hattı çalıştırın.”</p>

  <p class="normal1">“Beyaz Gömlekler teftişe gelirlerse banyolarımızın temiz olmadığını görürüler.” Parmağıyla tanklardan birinin ağzına bulaşmış gri köpüğü sıyırdı. “Bunun olmaması lazım. Alglerin çok daha parlak görünmesi gerekir. Böyle kabarcıklaşması değil.”</p>

  <p class="normal1">Hok Seng hoşnutsuz bakışlarla tankı süzdü. “Hattı devreye sokamazsak hepimiz aç kalırız.” Devam edecekken Mai adlı kız içeri daldı.</p>

  <p class="normal1">“<span class="ideitalik">Kun</span>. Dışarıda sizi arayan bir adam var.”</p>

  <p class="normal1">Hok Seng kıza sabırsız bir bakış attı. “Yeni mile dair bilgi getiren biri miymiş? Bir tapınak çatısından kopuvermiş uzun bir tik kalası mesela?” Küfür karşısında şaşakalan Mai ağzını açtı ama derhal kapadı. Kızın düşündükleri umurunda değildi Hok Seng’in. “Gelenin elinde kurmalı bir mil yoksa benim de kendisine ayıracak vaktim yok.” Yanıt beklemeden Kit’e döndü. “Tankları boşaltıp biraz ovalasak?”</p>

  <p class="normal1">Kit isteksizce kıpırdandı. “Denenebilir, <span class="ideitalik">Kun</span>. Ama Banyat, yeni besin kültürlerimiz olmazsa tamamen taze başlayamayacağımızı, aynı tanklardan çıkma kültürleri kullanmak durumunda kalacağımızı, sorunun tekrar baş göstereceğini söylemişti.”</p>

  <p class="normal1">“Süzemez miyiz? Filtrelesek?”</p>

  <p class="normal1">“Tanklar ve kültürler tümden temizlenemez. Önünde sonunda bir taşıyıcı çıkacaktır. Ve tüm tanklara bulaşacaktır hastalık.”</p>

  <p class="normal1">“Önünde sonunda mı? Bu mu yani? Sonunda ha?” Hok Seng kızgınlıkla baktı. “Önünde sonunda dediğin umurumda değil. Beni sadece bu ay ilgilendiriyor. Fabrika üretim yapamazsa dert edeceğimiz bir ‘sonunda’ kalmayacak. Sen Tonburi’ye dönüp gribe yakalanmamayı umarak tavuk barsağı didikleyeceksin, bense gökdelenlere yollanacağım. Yarını boş ver, Bay Lake’in bizi bugün kapı dışarı edip etmeyeceğinden endişelen esas. Hayal gücünü kullan… Bu <span class="ideitalik">tamade</span> alglerin üremesinin bir yolunu bul.”</p>

  <p class="normal1">Taylandlılarla çalışmak zorunda kalışına ilk defa lanet etmiyordu içinden. Çinlilerin işlerine kattıkları girişimci ruhtan yoksundu hepsi.</p>

  <p class="normal1">“<span class="ideitalik">Kun</span>?”</p>

  <p class="normal1">Mai hâlâ bekliyordu arkasında. Hok Seng’in sert bakışı üzerine bir adım geri kaçtı.</p>

  <p class="normal1">“Adam dedi ki son şansınızmış.”</p>

  <p class="normal1">“Son şansım mı? Kimmiş o sahtekâr, göster bakayım.” Arıtma odasının polimer perdelerini hışımla yana çekerek ana üretim katına geçti. Megodontların eylemsiz millere yaslanıp bekleyerek ellerinde bulunmayan paraları yediği ana kata adım atar atmaz durdu, korku içinde ellerine bulaşan alg artıklarını sildi.</p>

  <p class="normal1">İtsiken tam karşısında, Bahar Festivali’nin ortasına inivermiş sibiskoz misali dikiliyor, hırıldayıp takırdayarak test sürümü yapılan KK hattını seyrediyordu. Kemik Torbası ve Atsurat Ana ve İtsiken… Hepsi aynı özgüvenle dikiliyordu. <span class="ideitalik">Fa’gan</span> püskülü, kesik burnu ve sarı kartlılara acımayan, polisten hiç korkmayan gaddar adamlarıyla İtsiken…</p>

  <p class="normal1">Bay Lake’in üst katta defterleri gözden geçirmesi resmen şanstı. Mai’nin Anderson Lake yerine doğrudan Hok Seng’e gelmesi de... Mai önünde, geleceğine götürüyordu Hok Seng’i.</p>

  <p class="normal1">Hok Seng başıyla İtsiken’e yukarıdaki pencerelerin görüş alanı dışında konuşmalarını işaret etti ama beriki Hok Seng’i delirtmek istercesine yerinden kımıldamadan hattı seyretmeye devam etti.</p>

  <p class="normal1">“Müthiş,” dedi İtsiken. “Meşhur burgu-yaylarınızı burada mı yapıyorsunuz?”</p>

  <p class="normal1">“Malum <span class="ideitalik">farang</span> seni görürse yapamayacağız,” dedi Hok Seng zorla gülümseyerek. “Lütfen. Dışarı çıkarsak daha iyi olur. Buraya gelmen sorulara yol açacaktır.”</p>

  <p class="normal1">İtsiken birkaç saniye daha yerinden kımıldamadan yukarı, ofise baktı. Hok Seng bir anlığına adamın duvarların ardını, değerli sırları barındıran demir kasayı görebildiğini sandı. “Lütfen,” diye mırıldandı, “işçiler bu kadarına bile konuşmaya başlamışlardır.”</p>

  <p class="normal1">Gangster aniden döndü, adamlarına peşinden gelmelerini işaret etti. Arkalarından aceleyle giden Hok Seng derin bir nefes aldı.</p>

  <p class="normal1">“Seni görmek isteyen biri var.”</p>

  <p class="normal1">Tezek Beyi. Bula bula bu günü bulmuştu. Hok Seng pencerelere baktı. Çıkıp giderse kudururdu Bay Lake.</p>

  <p class="normal1">“Hemen,” dedi İtsiken. “Kimse bekletmek istemez onu.” Eliyle gelmesini işaret etti Hok Seng’e. “Ya şimdi ya hiç.”</p>

  <p class="normal1">Hok Seng duraksadı, ardından Mai’ye el etti. İtsiken kapıya ilerlerken kız koşarak geldi. Hok Seng eğildi ve fısıldadı: “<span class="ideitalik">Kun</span> Anderson’a geri dönmeyeceğimi… Yeni mili nereden bulacağıma dair bir bilgi aldığımı söyle.” Başıyla kendini onayladı. “Evet. Böyle de. Mil…”</p>

  <p class="normal1">Tam başıyla evetleyip döneceği anda kızı kolundan tuttu. “Yavaş konuşmayı ve basit kelimeler kullanmayı unutma sakın. <span class="ideitalik">Farangın</span> yanlış anlayıp beni kovmasını istemiyorum. Ben kovulursam sen de yanarsın. Unutma.”</p>

  <p class="normal1">Sırıttı Mai. “<span class="ideitalik">Mai pen ray</span>. Çok çalıştığınıza inandırıp mutlu edeceğim onu.” Koşarak fabrikaya girdi.</p>

  <p class="normal1">İtsiken sırıtıyordu. “Ben de seni sadece sarı kartlıların kralı sanıyordum. Fıstık bir Taylandlı kızı da emrine almışsın oysa. Sarı Kartlı bir Kral için hiç fena değil.”</p>

  <p class="normal1">Hok Seng yüzünü buruşturdu. “Sarı kartlıların krallığı öyle özenilecek bir unvan değil.”</p>

  <p class="normal1">“Tezek beyliği de değil,” dedi İtsiken gülerek. “İsimler çok şeyi gizler.” Binayı süzdü. “Daha önce bir <span class="ideitalik">farang</span> fabrikasına girmemiştim,” dedi. “Etkileyici. Çok para yatmış buraya.”</p>

  <p class="normal1">Hok Seng zoraki gülümsedi. “<span class="ideitalik">Faranglar</span> deli gibi para harcar,” dedi. İşçilerin gözlerini üzerinde hissediyor, ürperiyordu. Kaçı İtsiken’i tanıyordu acaba? Fabrikada fazla sarı kartlı Çinli çalışmadığına ilk defa şükretti. Çinliler adamı anında tanırdı. İçinde yükselen nefret ve tiksintiyi bastırdı. İtsiken’in kalkıp fabrikaya gelmesi normaldi aslında. Pazarlıkta karşı tarafı gafil avlamak gerekirdi.</p>

  <p class="normal1"><span class="ideitalik">Tan Hok Seng’sin sen. Yeni Üç-Gönenç’in başısın. Ucuz taktiklere pabuç bırakmamalısın.</span></p>

  <p class="normal1">Dış kapıya varana dek içinden tekrarladı bu cümleleri. Kapıda kalakaldı.</p>

  <p class="normal1">İtsiken gülüyordu. “Ne o?” dedi, “ömründe hiç araba görmemiş miydin?”</p>

  <p class="normal1">Hok Seng kibri ve aptallığı yüzünden adamı tokatlamamak için zor tuttu kendini. “Aptalsın sen,” diye mırıldandı. “Beni nasıl açık ettiğinin, fabrikanın önüne park edilmiş bu lüks aracın herkesin diline dolanacağının farkında mısın?”</p>

  <p class="normal1">Eğilerek arabaya bindi. İtsiken sırıtarak yanına oturdu. Adamları da peşinden geldiler. Kemik Torbası şoföre seslendi, araba homurdanarak harekete geçti.</p>

  <p class="normal1">“Kömür dizeli mi?” dedi Hok Seng fısıldayarak.</p>

  <p class="normal1">İtsiken sırıtmaya devam ediyordu. “Patron karbon yükü için çok şey yapıyor,” dedi, “bu ufak bir lüks sadece.”</p>

  <p class="normal1">“Ama maliyeti…” Sustu Hok Seng. Bu çelik canavarı hareket ettirmek için gereken muazzam masrafı düşündü. Araba, Tezek Beyi’nin eli altındaki tekellerin kanıtıydı. Malezya’daki en zengin günlerinde bile böyle bir lüksü aklının ucundan geçirememişti Hok Seng.</p>

  <p class="normal1">Arabanın içindeki sıcaklığa rağmen ürperdi. Bu kocaman, bu ağır şeyde kadim bir sertlik, sağlamlık havası vardı. Tank gibiydi mübarek. Sanki yıllar yılı Yaşam-Yayının demir kasalarında, dünyadan uzak tutulmuştu. Kapalı alan korkusuna kapıldı birden.</p>

  <p class="normal1">Hok Seng duygularına gem vurmaya çabalarken İtsiken sırıtmaya devam ediyordu. “Umarım zamanını harcamıyorsundur patronun.”</p>

  <p class="normal1">Hok Seng adama baktı. “Hüsrana uğramamı isterdin herhalde.”</p>

  <p class="normal1">“Öyle,” dedi İtsiken. “Bana kalsaydı tüm türünü sınırın öte yakasında gebermeye bırakırdım.”</p>

  <p class="normal1">Araba hızlanarak Hok Seng’i deri koltuğa yapıştırdı.</p>

  <p class="normal1">Dışarıda, içinden koparıldığı Krung Thep akıp gidiyordu. Güneş yanığı tenli kalabalıklar, tozlu yük hayvanları, balık istifi bisikletler… Araba geçerken dönen kafalar, açık kalan ağızlar…</p>

  <p class="normal1">Arabanın hızı inanılır gibi değildi.</p>

  <p class="normal1">İkindi sıcağında çoktan sönüp gitmiş iş beklentisi içinde umutlu görünmeye çabalayan Malezya Çinlisi erkek ve kadınlar gökdelen girişlerinin önüne birikmişlerdi. Derileri kemiklerine yapışmış kollarında, biri izin verse çalışırken yakacak kadar kalori varmış gibi diri görünmeye çalışıyorlardı.</p>

  <p class="normal1">Tezek Beyi’nin arabası gelince herkes dönüp baktı. Kapı açılınca hepsi birden kendilerine Krung Thep’te yatacak yer sağlayan, yüklerini omuzlanan, Malezyalıların kanlı palaları ve Beyaz Gömleklerin coplarına karşı azıcık da olsa güvenlik sunan tek adama, patrona şükranlarını göstermek üzere yere kapanarak değersizlik anlamına gelen üçlü eğilme selamına durdular.</p>

  <p class="normal1">Hok Seng önünde yere kapanan Çinli sırtlarını taradı. Aralarında tanıdıkları var mıydı acaba? Aralarında kendisinin bulunmamasına bir anlığına şaştı.</p>

  <p class="normal1">İtsiken’in peşinden gökdelenin karanlığına daldı. Üst katlardan fare ciyaklamaları ve daracık yerlere tıkıştırılmaktan kaynaklanan ter kokuları geliyordu. Tel kapılı bir asansör boşluğunun önüne geldiklerinde, İtsiken paslanmış bir ses iletme borusuna sert bir yetke vurgusuyla bağırdı. Birbirlerini süzerek beklediler. İtsiken sıkılmıştı. Hok Seng ise heyecanını gizlemeye çabalıyordu. Yukarıdan gacırtılar ve zincir şakırtıları geldi. Derken asansör yavaşça karşılarında belirdi.</p>

  <p class="normal1">İtsiken kapıyı yana çekerek asansöre girdi. Asansör kontrollerinin başındaki kadın freni boşalttı ve kapıyı kapatmadan önce ses borusuna bağırdı. İtsiken gülümsedi. “Burada bekleyeceksin, sarı kartlı.” Ardından karanlığa yükselerek gözden yitti.</p>

  <p class="normal1">Çok geçmeden ikinci asansörün kapısı aralandı ve ağırlığı sağlayan adamlar telaşla dışarı fırlayıp merdivenlere yöneldiler. İçlerinden biri Hok Seng’le göz göze geldi ve bekleyişini yanlış yorumladı: “Boşuna beklemeyin, başka yer kalmadı. Yeterince adam aldı bizden zaten.”</p>

  <p class="normal1">Hok Seng kafa salladı. “Hayır. Yoktur tabii,” diye mırıldandı ya, adam diğerleriyle birlikte çoktan merdivenlerde yitmişti. Sadece sandaletlerinin uzaklaşan şapırtıları duyuluyordu artık. Asansöre tekrar ağırlık vermeye koşuyorlardı.</p>

  <p class="normal1">Bulunduğu yerden görebildiği dış manzara, sokakta dip dibe doluşmuş, ne gidecekleri yerleri ne de yapacak işleri olan insanlarla dolu bir dikdörtgenden ibaretti. Koridorlarda birkaç sarı kartlı dolanıyordu. Bebek ağlamaları ateş misali sıcak beton duvarlarda yankılanıyordu. Aşağıda bir yerlerden cinsel birleşme iniltileri yükseliyordu. Hayvanlar misali tıkıştırılan insanlar mahremiyetten vazgeçmişlerdi. Çok tanıdıktı bunlar. Bir zamanlar aynı binada yaşamışlığı, aynı kümeste terlemişliği şaşırtıcıydı.</p>

  <p class="normal1">Dakikalar geçti. Tezek Beyi fikrini değiştirmişti belki. İtsiken çoktan dönmüş olmalıydı. Göz ucuyla bir hareket gördü, sindi ama baktığında gölgelerden başka bir şey göremedi.</p>

  <p class="normal1">Bazen düşlerinde Yeşil Bandanalıların Chesire kedilerine dönüşüp her an her yerde, banyoda kafasından aşağı tasıyla su dökerken, pirinç yerken ya da helâya çömeldiğinde ortaya çıkabildiklerini görüyordu. Birdenbire parıldayarak beliriyor, derhal boğazlıyor, kafasını kesip ibret için bir sırığa takarak sokakta dolaştırıyorlardı. Tıpkı Yeşim Filiz gibi, tıpkı İlk Eşi’nin ablası gibi… Tıpkı oğulları gibi…</p>

  <p class="normal1">Asansör takırdadı. Birkaç saniye sonra İtsiken belirdi. Kontrollerin başındaki kadın yoktu bu sefer; İtsiken kendi kullanıyordu asansörü.</p>

  <p class="normal1">“Kaçmamışsın. Aferin.”</p>

  <p class="normal1">“Korkum yok buradan.”</p>

  <p class="normal1">İtsiken muzip bir bakış attı. “Yoktur tabii. Buradan çıkmıştın sen, değil mi?” Asansörden çıktı ve loşluğa doğru bir işaret yaptı. Hok Seng’in sadece gölgeler sandığı yerde muhafızlar belirdi. Haykırmamayı başardı başarmasına ama İtsiken irkildiğini görmüştü. Sırıttı. “Arayın üstünü şunun.”</p>

  <p class="normal1">Eller kaburgalarında, bacaklarında, apış arasında dolandı. Arama tamamlanınca İtsiken asansöre girmesini işaret etti. Ağırlıklarını kafadan tarttı ve boruya bağırdı.</p>

  <p class="normal1">Ağırlık kabinine binen adamların gürültüleri geldi yukarıdan. Derken yükseldiler, cehennemim duvarlarına tırmanmaya başladılar. Sıcaklık yoğunlaştı. Tropik güneşin altındaki binanın merkezi fırın gibiydi.</p>

  <p class="normal1">Hok Seng bu binanın merdivenlerinde uyuyuşunu, diğer mülteciler arasında nefes almaya çabalayışını, midesinin sırtına yapışmasını hatırladı. Derken birden aklına kanlı elleri geldi. Yardım isteyen elini uzatan bir sığınmacının boğazını kırık bir viski şişesinden edindiği cam parçası bıçakla kesivermişti korkudan.</p>

  <p class="normal1">Gözlerini yumdu, anıyı gerilere itmeye çabaladı.</p>

  <p class="normal1"><span class="ideitalik">Açlıktan ölüyordun. Başka çaren yoktu.</span></p>

  <p class="normal1">Yükseldikçe hafif bir meltem okşadı Hok Seng’i. Hava serinlemişti. Kuşburnu ve limon kokuları alıyordu şimdi.</p>

  <p class="normal1">Açık bir alan çıktı karşılarına. Açık havada, özenle bakılmış bahçeli bir park… Geniş balkonların kenarlarında limon ağaçları… Hok Seng buranın bakımı için bu kadar yükseğe taşınan suyu düşündü… Harcanan kalorilere ve tüm bunarlı yaptırabilen adamın gücüne şaştı. Hem heyecan verici hem ürkütücüydü. Yaklaşmıştı. Çok yaklaşmıştı.</p>

  <p class="normal1">En üst kata varmışlardı. Güneşe boğulmuş kent ayaklarının altında uzanıyordu. İpleri Somdet Çaopraya’nın elinde bulunan Çocuk Kraliçe’nin tahtında oturduğu Büyük Saray’ın altın kuleleri, setlerin yıkılması durumunda ayakta tek kalacak binanın, tepedeki Mongkut tapınağının <span class="ideitalik">çedi</span>si… Eski Yayılım’ın harabe binaları… Ve hepsini çevreleyen deniz…</p>

  <p class="normal1">“Güzel manzara, değil mi sarı kartlı?”</p>

  <p class="normal1">Kocaman terasın diğer ucuna, tuzlu meltemde hafifçe hışırdayan devasa bir çardak kurulmuş, gölgesindeyse, bambu koltuğuna yayılmış Tezek Beyi oturmuştu. Şişkoydu adam. Hok Seng Malezya’da habbe pasına dirençli curyanıyla piyasayı kapan İnci Koh’tan beri bu denli şişman birini görmemişti. Penang’daki şeker işini yürüten Ah Deng kadar şişko değildi belki ama güncel kalori ekonomisinin ağır kısıtlamaları düşünüldüğünde haddinden çok daha fazla şişmandı.</p>

  <p class="normal1">Yavaşça ilerledi, <span class="ideitalik">wai</span> selamını verdi.</p>

  <p class="normal1">Şişko Tezek Beyi, Hok Seng’i süzdü. “Benle yapacak işin mi varmış?”</p>

  <p class="normal1">Hok Seng’in boğazı acıyordu. Başıyla evetledi. Adam sabırla bekliyordu. Bir hizmetçi soğuk şekerli kahve getirdi ve Tezek Beyi’ne sundu. Tezek Beyi bir yudum aldı. “Susadın mı?” diye sordu.</p>

  <p class="normal1">Hok Seng’in aklı, kafa sallayıp reddedecek denli başındaydı. Tezek Beyi omuz silkti. Kahvesini yudumladı. Hiçbir şey demedi. Beyaz üniformalı dört hizmetçi ellerinde keten örtülü bir masayla geldiler, masayı Tezek Beyi’nin önüne koydular. Tezek Beyi, Hok Seng’e eliyle işaret etti. “Gel bakalım. Kibarlığı bırak. Ye. İç.”</p>

  <p class="normal1">Hok Seng’e bir sandalye getirildi. Tezek Beyi, Hok Seng’e kızartılmış erişte, yengeçli yeşil papaya salatası, <span class="ideitalik">laab mu</span>, <span class="ideitalik">gaeng gai</span> ve isli U-Tex pilavı ikram etti. Yanında bir tabak da dilimlenmiş papaya verdi. “Hiç korkma,” dedi. “Tavuk en son gen-kopyalardan. Papayalarsa doğu tarlamdan bu sabah toplandı. İki mevsimdir habbe pası görmedik tarlamda.”</p>

  <p class="normal1">“Nasıl?”</p>

  <p class="normal1">“Hastalık belirtisi gösteren ağaçları ve etrafındakileri derhal yakıyoruz. Ayrıca tampon bölgemizi beş kilometreye çıkardık. Morötesi arındırmayla yeterli sonuç alınıyor.”</p>

  <p class="normal1">“Ya.”</p>

  <p class="normal1">Tezek Beyi masada duran ufak burgu-yayını işaret etti. “Bir cigajul, öyle mi?”</p>

  <p class="normal1">Hok Seng başıyla evetledi.</p>

  <p class="normal1">“Elinde bunlar var ve satıyorsun?”</p>

  <p class="normal1">Hok Seng başını salladı. “Hayır. Yapılış yöntemini satıyorum.”</p>

  <p class="normal1">“Alıcı olacağımı nereden çıkardın?”</p>

  <p class="normal1">Hok Seng gerginliğini gizlemeye çalışarak dudak kıvırdı. Bir zamanlar bu tür pazarlıkları kolayca hallederdi. İkinci doğasıydı sanki. Ama umutsuz değildi o zamanlar. “Siz değilseniz başkaları alıcıdır.”</p>

  <p class="normal1">Tezek Beyi başıyla evetledi. Kahvesini içti. Hizmetçilerden biri fincanını doldurdu. “Bana niye geldin öyleyse?”</p>

  <p class="normal1">“Zengin olduğunuz için.”</p>

  <p class="normal1">Tezek Beyi kahkahayı koyuverdi. Az daha kahvesini döküyordu. Göbeği dalgalandı, tüm bedeni sarsıldı. Hizmetçiler donakalmış, irkilmişlerdi. Tezek Beyi nihayet kahkahasını kontrol altına aldı, tükürükle kaplanan dudaklarını sildi, kafa salladı. “Öyle valla.” Gülümsemesi aniden soluverdi. “Aynı zamanda tehlikeliyimdir ama.”</p>

  <p class="normal1">Hok Seng gerginliğini iyice gömerek doğrudan konuştu: “Krallıkta herkes bizi reddederken siz kucak açtınız. Soydaşımız Taylandlı Çinliler bile bu denli cömert davranmadı. Bize acıyıp sınırdan alan Majesteleri Çocuk Kraliçe’ydi ama barınağı siz sağladınız.”</p>

  <p class="normal1">“Gökdelenleri kimse kullanmıyordu zaten.”</p>

  <p class="normal1">“Ama şefkat gösteren bir sizdiniz. İyi yürekli Budistlerle dolu koskoca ülkede bizi sınıra geri yollamak yerine bir siz barınak sağladınız. Siz olmasaydınız ben çoktan ölmüştüm.”</p>

  <p class="normal1">Tezek Beyi bir anlığına gözlerini kısarak Hok Seng’i süzdü. “Danışmanlarım aptallık ettiğimi, böyle yaparsam Beyaz Gömlekleri ve General Praça’yı karşıma alacağımı hatta metan anlaşmalarımın tehlikeye gireceğini söylemişlerdi.”</p>

  <p class="normal1">Hok Seng evetledi. “Ama bir tek sizde bu riski göze alacak güç vardı.”</p>

  <p class="normal1">“Ne istiyorsun peki bu müthiş teknoloji parçasına karşı?”</p>

  <p class="normal1">Hok Seng doğruldu. “Bir tekne.”</p>

  <p class="normal1">Tezek Beyi şaşkınlıkla baktı. “Para istemiyor musun yani? Yeşim? Afyon?”</p>

  <p class="normal1">Yaşlı Çinli kafasını salladı. “Tekne istiyorum. Hızlısından bir yelkenli. Mişimoto tasarımı. Kayıtlı, Krallıkla ve Güney Çin Denizi’nde ticaret yapma izni verilmiş bir tekne. Majesteleri Kraliçe’nin koruması…” Durakladı. “Ve himayeniz altında.”</p>

  <p class="normal1">“Ha. Uyanık sarı kart…” Gülümsedi Tezek Beyi. “Ben de sahiden bana minnettarsın sanmıştım.”</p>

  <p class="normal1">Hok Seng kaşlarını kaldırdı. “Bu tür izin ve garantileri sağlayacak güçte bir tek siz varsınız.”</p>

  <p class="normal1">“Bir sarı kartlıyı yasal kılabilecek tek kişi demeye getiriyorsun… Beyaz Gömlekleri bir sarı kartlı ticaret kralının büyümesine izin vermeye ikna edebilecek tek kişi.”</p>

  <p class="normal1">Hok Seng geri adım atmadı. “Kenti siz aydınlatıyorsunuz. Sizin etkinize paralel kimse yok.”</p>

  <p class="normal1">Tezek Beyi hiç beklenmedik bir hamleyle doğruldu, zor bela ayağa kalktı. “Evet. Eh. Öyle.” Döndü, sarsak adımlarla terasın kenarına ilerledi, elleri ardından kenti süzdü. “Evet. Herhalde hâlâ çekebileceğim ipler, etkileyebileceğim bakanlar vardır.” Döndü. “Çok şey istiyorsun.”</p>

  <p class="normal1">“Çok daha fazlasını veriyorum.”</p>

  <p class="normal1">“Ve birden fazla istemiyorsun?”</p>

  <p class="normal1">Hok Seng yine kafa salladı. “Filo istemiyorum. Tek tekne yeter.”</p>

  <p class="normal1">“Tan Hok Seng, nakliye imparatorluğunu Tayland’da kurmaya çalışıyor demek.” Durdu, aniden döndü. “Belki başkalarına çoktan satmışsındır.”</p>

  <p class="normal1">“Öyle yapmadığıma sadece yemin edebilirim.”</p>

  <p class="normal1">“Ataların üstüne yemin eder misin? Ya da ailenin Malezya’da aç biilaç gezen ruhları üzerine?”</p>

  <p class="normal1">Hok Seng huzursuzca kımıldandı. “Ederim.”</p>

  <p class="normal1">“İddia ettiğin şu teknolojiyi iş başında görmek istiyorum.”</p>

  <p class="normal1">Hok Seng şaşarak baktı. “Daha kurmaya başlamadınız mı yoksa?”</p>

  <p class="normal1">“Sen göster bakalım.”</p>

  <p class="normal1">Hok Seng sırıttı. “Bubi tuzağı çıkmasından mı korktunuz? Bıçak bombası mesela?” Güldü. “Ben oyun oynamam. Sadece iş için geldim.” Etrafına bakındı. “Kuracak adamınız var mı? Yaya ne kadar jul yükleyebileceğini birlikte görelim. Kurun ve görün. Yalnız dikkat etmek lazım. Altına girdiği tork yüzünden piyasadaki diğer yaylar kadar dirençli değildir. Bırakılamaz.” Hizmetçilerden birine işaret etti. “Sen, şu yayı kurma miline tak; bakalım ne kadar jul yapabileceksin.”</p>

  <p class="normal1">Hizmetçi tereddüt etti. Tezek Beyi söyleneni yapmasını işaret etti. Genç hizmetçi miline burgu-yayını takıp kurma çemberinin üstüne yerleştirirken denizden tatlı bir meltem esmeye başladı.</p>

  <p class="normal1">Hok Seng birden endişeye kapıldı. Her daim başarısız kalan ve kurulmaya başlar başlamaz kırılıverenlerden değil, sağlam, kalite kontrolden geçmişlerden bir tane aldığını Banyat’a onaylatmıştı. Banyat hangi istiften alması gerektiğini göstermişti. Ama işte, hizmetçi pedallarına yüklenmeye hazırlanırken içine kuşku düşmüştü. Yanlış seçtiyse, Banyat yanlış gösterdiyse… Banyat kudurmuş bir megodontun ayakları altında ezilip gitmişti. Son bir kez tamamdır, budur onayı alamamıştı Hok Seng. Emindi gerçi… Ama…</p>

  <p class="normal1">Hizmetçi pedal basmaya başlayınca nefesini tuttu. Çok geçmeden hizmetçinin alnında terler belirdi ve delikanlı, karşılaştığı dirence şaşarak kafasını kaldırıp Tezek Beyi’ne ve Hok Seng’e baktı. Vites değiştirdi. Pedallar önce yavaş, derken hızla dönmeye başladılar. İvme yükseldikçe pedallar vites atarak dönmeye, burgu-yayına daha fazla enerji yüklenmeye başladı.</p>

  <p class="normal1">Tezek Beyi düşünceli görünüyordu. “Senin burgu-yayı fabrikasında çalışan birini tanımıştım,” dedi. “Birkaç yıl önce. Senin gibi para saçmıyordu etrafına. Sarı kartlı soydaşlarına pek kıyak çekmiyordu.” Durdu, iç çekti. “Bildiğim kadarıyla Beyaz Gömlekler saat yüzünden öldürmüşlerdi o adamı. Sokağın ortasında, sırf sokağa çıkma yasağı saatini geçirdiği için eşek sudan gelene kadar dövüp soymuşlardı.”</p>

  <p class="normal1">Hok Seng sokakta kan revan içinde yatan, yardım dilenen, can çekişen adam anılarını zar zor bastırarak omuz silkti.</p>

  <p class="normal1">“Sen de o şirkette çalışıyorsun. Olmayacak bir tesadüf sanki.”</p>

  <p class="normal1">Yanıt vermedi Hok Seng.</p>

  <p class="normal1">“İtsiken sana daha dikkatle bakmalıymış. Tehlikeli adamsın sen.”</p>

  <p class="normal1">Hok Seng anlayışla kafa salladı. “Tek arzum biraz toparlanmak.”</p>

  <p class="normal1">Hizmetçi pedal basmaya, yaya daha fazla jul akıtmaya, ufacık kutuyu daha fazla enerjiyle doldurmaya devam ediyordu. Tezek Beyi şaşkınlığını gizlemeye çalışarak izliyordu ama gözleri çoktan koskocaman açılmıştı. Benzer boyda yayların alabileceği enerji çoktan yüklenmişti yaya. Hizmetçi pedal bastıkça çemberler inliyordu.</p>

  <p class="normal1">“Bir kişinin böyle kurması tüm gecesini alacaktır,” dedi Hok Seng. “Megodont kullanmak lazım.”</p>

  <p class="normal1">“Nasıl çalışıyor bu?”</p>

  <p class="normal1">Dudak büktü ihtiyar Çinli. “Yayların kilitlenmeden ya da kırılmadan çok daha fazla gerilebilmelerini sağlayan yeni bir kayganlaştırıcı kullanılıyor.”</p>

  <p class="normal1">Hizmetçi yaya enerji bindirmeye devam ediyordu. Diğer hizmetçilerle korumalar yüklendikçe yüklenen kutucuğa hayranlıkla bakarak etrafına toplanmaya başladılar.</p>

  <p class="normal1">“İnanılır gibi değil,” diye mırıldandı Tezek Beyi.</p>

  <p class="normal1">“Daha verimli bir hayvana, mesela bir megodont ya da boynuzsuza bağlanırsa kaloriden jule nakil neredeyse tamamen kayıpsız gerçekleşiyor,” dedi Hok Seng.</p>

  <p class="normal1">Tezek Beyi kuruldukça kurulan yayı izlemeye devam etti. Gülümsüyordu. “Yayını test edeceğiz, Hok Seng,” dedi. “Kurulduğu kadar iyi performans verirse tekneni alırsın. Şema ve teknik tanımlamalarını getir. Senin gibilerle iş yapabilirim ben.” Hizmetçiye işaret edip içki söyledi. “Kadeh kaldıralım. Yeni ortaklıklara.”</p>

  <p class="normal1">Hok Seng rahatlama selinde boğuluyordu neredeyse. Çok, çok eski günlerden birinde, bir ara sokakta ellerine kan bulaştığından ve bir adamcağız yardım isteyip kimseye ulaşamadığından beri ilk defa damarlarında içki dolaşıyordu ve ilk defa memnundu.</p>
</body>
</html>
