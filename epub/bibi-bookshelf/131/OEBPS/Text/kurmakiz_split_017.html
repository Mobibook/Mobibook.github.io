<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_15"><span class="idebold">on beş</span></h1>

  <p class="normal1">Yeni İnsanların yaşayacağı bir yer vardı.</p>

  <p class="normal1">Umut, <span class="ideitalik">gaijin</span> Anderson ve o yerin varlığındaki ısrarının, karanlıkta vücudunda gezinen elleri ve var derkenki ciddiyetinin anısı her dakika, her saat, her gün içinde dolanıyordu Emiko’nun.</p>

  <p class="normal1">O yüzden artık her gece Raleigh’ye bakıyor, adamın ne bildiğini ve kuzeyde ne gördüğünü, güvenli yaşama giden yolu sormaya cesaret edip edemeyeceğini düşünüyordu. Üç defa yanına gitmiş ve her seferinde sesinin ihanetine uğramış, sorusu sorulamadan kalmıştı. Her gece evine Kannika’nın tecavüzünden bitkin dönüyor ve Yeni İnsanların sahiplerden, velinimetlerden ve müşterilerden azade yaşadığı yerleri düşlerine alıyordu.</p>

  <p class="normal1">Sensei Mizumi’nin kimonoları içinde diz çökmüş genç Yeni insanlara ders verdiği stüdyoyu hatırladı.</p>

  <p class="normal1">“Nesiniz siz?”</p>

  <p class="normal1">“Yeni İnsan.”</p>

  <p class="normal1">“Şeref nedir?”</p>

  <p class="normal1">“Hizmet etmek.”</p>

  <p class="normal1">“Kimi şereflendirirsiniz?”</p>

  <p class="normal1">“Sahibimizi.”</p>

  <p class="normal1">Eline çabuk Sensei Mizumi yüz yaşında, ürkütücü bir kadındı. İlk Yeni İnsanlardandı; cildinde neredeyse tek kırışıklık bile yoktu. Stüdyosundan kim bilir kaç Yeni İnsan çıkarmıştı. Hep oradaydı; hep öğüt verir, hep anlatırdı. Öfkesi şiddetli ama cezaları adildi. Ve daima sahiplere en iyi hizmeti vermenin en yüksek konuma ulaşmaya varacağını söylerdi.</p>

  <p class="normal1">Hepsini Yeni İnsanlara dahi şefkat gösteren ve ölümlerinden sonra saklayıp genetik mühendislik ürünü oyuncaklar cehenneminden kaçırarak gerçek yaşam döngüsüne sokacak Mizuko Jizo Bodisatva’yla tanıştırmıştı. Ödevleri, şerefleri hizmet etmekti ve ödüllerini bir sonraki yaşamlarında gerçek insan olarak alacaklardı. Ödüllerin en büyüğünü sağlayacaktı hizmet.</p>

  <p class="normal1">Gendo-sama bırakıp gittiğinde Sensei Mizumi’den ne nefret etmişti!</p>

  <p class="normal1">Ama yüreği artık yeni bir sahibin, bilge, Gendo-samanın asla sağlayamadığını sağlayarak yepyeni bir dünyaya giden yolu gösterecek adamın coşkusuyla çarpıyordu.</p>

  <p class="normal1"><span class="ideitalik">Yalan mı söylüyordu? O da ihanet edecek miydi?</span></p>

  <p class="normal1">Kuşkularını kovaladı. Diğer Emiko’ydu bunları düşünen. Yüksek benliği değil, sanki çevresini, konumunu hiç umursamayan, sırf kendini düşünen bir Chesire kedisiymiş gibi davranan tarafıydı. Yeni İnsanlara hiç uygun değildi böyle düşünceler.</p>

  <p class="normal1">Sensei Mizumi, Yeni İnsan doğasının iki yanı bulunduğunu anlatmıştı. Kötü yan, oldukları şeye dönüşmelerine yol açan eklemelerden gelen genlerindeki hayvani açlığın egemenliğindeydi. Bu yanı dengeleyense konumla hayvansal dürtü arasındaki farkı bilen, ülkesi ve halkı içindeki hiyerarşiyi anlayan ve sahiplerinin armağan ettiği hayat hediyesini takdir eden uygarlaşmış benlikti. Aydınlık ve karanlık… Madalyonun iki yüzü, ruhun iki yüzü… Sensei Mizumi kendi ruhlarını edinmelerine yardım etmişti. Hizmet etme şerefine hazırlamıştı hepsini.</p>

  <p class="normal1">İşin aslı, Emiko’nun Gendo-samaya yönelik kötü düşüncelerinin kaynağı Gendo-samanın yaptıklarıydı. Zayıf bir adamdı Gendo-sama. Ya da belki, daha dürüst bakılırsa, Emiko olabileceğinin en iyisi olamamıştı. Tüm varlığıyla hizmet edememişti. Hazin gerçek buydu. Sevecen sahip elinden mahrum yaşamaya çabalasa bile utancın birazını kabullenmeliydi. Ama belki şu garip <span class="ideitalik">gaijin</span>… Belki… Alaycı hayvana izin vermeyecekti bu gece; düş kurmaya bırakacaktı kendisini.</p>

  <p class="normal1">Harabe gökdelenden Bangkok’un serinlemeye başlamış akşamına çıktı. Yeşile bulanmış sokaklara karnaval havası egemendi; tencerelerde erişteler kaynıyor, gece için uzaklardaki tarlalara dönecek çiftçilere sade yiyecekler hazırlanıyordu. Emiko bir gözü Beyaz Gömleklere karşı tetikte, diğeri yiyeceklerde daldı gece çarşısına.</p>

  <p class="normal1">Kızarmış ahtapot satan bir tezgâhtan acı soslu bir parça aldı. Mum ışığı ve gölgeler arasında rahatlıkla gizlenebilirdi. <span class="ideitalik">Fa sini</span> bacaklarının hareketlerini saklıyordu. Sadece kolları sorun çıkarabilirdi ya, yavaş ve dikkatli davranıp sürekli iki yanında tutarsa hareketlerinin titiz zarafet sanılacağının farkındaydı.</p>

  <p class="normal1">Bir kadınla kızından katlanmış muz yaprağından tabakta kızarmış U-Tex eriştesi aldı. Kadın eriştelerini yasadışı ama edinilmesi mümkün mavi metan ateşinde kızartıyordu. Yemek için derme çatma bir masaya oturdu. Ağzı baharatlardan yanıyordu. Erişteleri ağzına dolduruşuna biraz yüz buruşturarak bakanlar çıktı çıkmasına, ama kimse bir şey yapmadı. Aralarında tanıdık yüzler bile vardı. Diğerlerinin dertleriyse kurmalar ve Beyaz Gömleklerin işlerine bulaşmayacak kadar başlarından aşkındı. Tuhaf bir avantaj, diye düşündü. Beyaz Gömleklerden öyle nefret ediliyordu ki kimse çok gerekmedikçe dikkatlerini çekmek istemiyordu. Erişteleri tıkınmaya devam ederken <span class="ideitalik">gaijinin</span> söylediklerini düşünmeye koyuldu.</p>

  <p class="normal1"><span class="ideitalik">Yeni İnsanların yaşadığı bir yer…</span></p>

  <p class="normal1">Hayalinde canlandırmaya çalıştı. Kesik hareketler yapan ve ciltleri pürüzsüz mü pürüzsüz insanlarla dolu bir köy… Hasretle iç çekti.</p>

  <p class="normal1">Ama karşıt bir duygu da vardı… Korku mu? Hayır. Hiç beklemediği bir şey.</p>

  <p class="normal1">İğrenme mi?</p>

  <p class="normal1">Yo, hayır, ağır kaçmıştı bu sözcük. Daha çok, onca Yeni İnsanın utanmadan ödevlerini bırakmışlığı gerçeğinden kaynaklanan bir rahatsızlıktı bu. Hepsi bir arada yaşıyordu ve bir tane bile Gendo-sama yoktu. Hizmet edecek kimsesi bulunmayan Yeni İnsanlarla dolu bir köy…</p>

  <p class="normal1">Emiko kendi kendine kafa salladı. Ne kazandırmıştı hizmet bugüne dek kendisine? Raleigh gibi adamları. Ve Kannika’yı…</p>

  <p class="normal1">Gene de… Cengelin göbeğinde koskoca bir Yeni İnsan kabilesi… İki metre kırk beş santimlik bir ırgata sarılmak neye benzerdi? Sevgilisi böyle biri mi olacaktı? Yoksa Gendo-samanın fabrikalarındaki Hindu tanrıları misali on kollu ve yiyecekten başka şey istemeyen ağızları salyalı, dokunaçlı canavarlardan biri mi? Öyle bir yaratık kuzeye nasıl gidebilirdi? Neden cengeldeydiler?</p>

  <p class="normal1">Tiksintisini bastırdı. Kannika’dan beteri olamazdı, orası kesindi. İçlerinden biriydi ama Yeni İnsanların aleyhinde düşünmeye alıştırılmıştı. Mantıklı düşündüğünde hiçbir Yeni İnsanın, mesela dün geceki, koynuna alıp işini bitirdikten sonra yüzüne tüküren müşteriden beter olamayacağını biliyordu. Teni pürüzsüz bir Yeni İnsanla yatmak kesinlikle daha iyiydi.</p>

  <p class="normal1">İyi de, nasıl bir yaşam sürülebilirdi o köyde? Hamamböceği, karınca ve fildişi böceği bulaşmamış ağaçlar ne verirse yiyerek mi yaşıyorlardı?</p>

  <p class="normal1">Raleigh hayatta kalmayı becerenlerdendi. <span class="ideitalik">Ya ben?</span></p>

  <p class="normal1">Kızıl Yıldız marka bambu çubuklarıyla eriştesini karıştırdı. Kimseye hizmet etmemek nasıl bir şeydi acaba? Cüret edebilir miydi buna? Düşüncesi bile başını döndürüyordu. Ne yapardı sahipsiz? Çiftçiliğe mi başlardı? Tepelerde afyon yetiştirirdi belki? Başkalarından duyduğu tuhaf yamaç kabilelerindeki kadınlar gibi gümüş pipo tüttürüp dişlerini mi karartırdı? Güldü. Gözünde canlandırabilir miydi böyle bir hali?</p>

  <p class="normal1">Daldığı düşünceler yüzünden az daha kaçırıyordu. Sırf şansa —karşısındaki masada oturan bir adamın kımıldaması, ürkmüş bakışları ve derhal kafasını eğip tabağına bakması yüzünden— kurtuldu. Donakaldı.</p>

  <p class="normal1">Gece çarşısı suspus olmuştu.</p>

  <p class="normal1">Derken arkasında beyaz giysili adamlar aç hayaletler misali beliriverdi. Tencere başındaki kadına seslendiler. Kadın alelacele servise girişti. Emiko, ağzından sarkan eriştelerle kalakalmıştı. Eli titremeye başladı. Çubukları masaya bırakmak istiyor, bırakamıyordu. Hareket ettiği anda kendini gizleme şansı kalmayacaktı. Arkasına dikilen adamlar yiyeceklerini beklerken hiç kımıldamamalıydı.</p>

  <p class="normal1">“…aştı sonunda haddini. Birombakti’nin kellesini alacağını söyleyip bağıra çağıra dolandığını duydum binada. ‘Çok ileri gitti! Kellesi alınacak!’ diyormuş.”</p>

  <p class="normal1">“Baskın için her adamına beş bin baht vermiş.”</p>

  <p class="normal1">“Eh, artık görevden alındığına göre, bunla idare edeceklerdir.”</p>

  <p class="normal1">“Beş bin az para değil ama. Birombakti’nin kudurmasına şaşmamalı. Herhalde kaybı yarım milyonu bulmuştur.”</p>

  <p class="normal1">“Caydi de megodont misali saldırmış yani. İhtiyar herhalde Caydi’yi babasının ayak izini kovalayan, kendini öldürmeye gelmiş boğa Torapi sanmıştır.”</p>

  <p class="normal1">“Öyle değil artık.”</p>

  <p class="normal1">Yanından sürtünerek geçip giderlerken titredi. Sonu gelmişti. Çubuklar elinden düşecekti ve tepesine zaten dikilmemişler, özgüvenli erkeklikleriyle zaten gelip sürtünmemişler, sanki içlerinden biri elini fütursuzca Emiko’nun boynuna koyuvermemiş gibi, kurma bir kız olduğunu göreceklerdi. Görünmezliği bir anda bitecekti. Karşılarında, izin süresi dolmuş belgelerinden başka bir şeyi bulunmayan bir Yeni İnsan belirecekti. Kesik hareketleri sayesinde hemen dışkı ve selülozla birlikte dönüştürülmeye, gübre yapılmaya götürülecekti.</p>

  <p class="normal1">“Akkarat’ın önünde yere kapandığını göreceğim hiç aklıma gelmemişti ama. Kötü oldu. Hepimiz itibar kaybettik.”</p>

  <p class="normal1">Sustular. Neden sonra biri, “Teyzem,” dedi, “metanının rengi pek doğru görünmüyor.”</p>

  <p class="normal1">Kadın huzursuzca gülümsedi. Tedirginlik kızının yüzünde yansıdı. “Bakanlığa hediyemizi geçen hafta vermiştik,” dedi.</p>

  <p class="normal1">Eli Emiko’nun boynunda dolanan adam, parmaklarını hafifçe gezdirdi. Emiko dişlerini sıkarak kımıldamamaya çalıştı. “Bize yanlış söylemişlerdir belki.”</p>

  <p class="normal1">Kadının gülümsemesi soldu. “Belki hafızam yanıltıyordur beni.”</p>

  <p class="normal1">“Eh, hesaplarına memnuniyetle bakarım.”</p>

  <p class="normal1">Kadın tekrar gülümsemeyi becerdi. “Zahmet etmeyin. Kızımı hemen yollarım. Siz bu arada iki balık alın… Adam gibi beslenecek kadar maaş vermiyorlar size.” Izgaradan aldığı iki büyük balığı adamlara uzattı.</p>

  <p class="normal1">“Çok naziksin, teyzem. Acıkmıştım sahiden.” İki polis, ellerinde muz yaprağına sarılı balıklarıyla, çevreye saçtıkları dehşetin farkında değillermiş gibi gece çarşısındaki turlarına devam ederek uzaklaştılar.</p>

  <p class="normal1">Adamlar uzaklaşır uzaklaşmaz satıcı kadının gülümsemesi silindi. Kızına döndü ve eline bir tomar baht sıkıştırdı. “Hemen karakola gidiyorsun ve bunları Çavuş Siriporn’a veriyorsun. Yalnız ona ama. Şu ikisinin geri gelmesini istemiyorum.”</p>

  <p class="normal1">Beyaz Gömleklinin dokunduğu yer yanıyordu. Çok yakın. Haddinden fazla yakın… Kovalandığını, yakalansa işinin biteceğini arada unutması ne garipti… Bazen kendini kandırıyor, insan gibi görüyordu. Daha fazla gecikemezdi. Raleigh’yle yüzleşmeliydi.</p>

  <p class="normal1">“Ayrılmak istiyorum buradan.”</p>

  <p class="normal1">Raleigh taburesinde döndü. Gülerek, “Yok yahu?” dedi. “Yeni bir velinimetin var artık, öyle mi?”</p>

  <p class="normal1">Diğer kızlar birbirleriyle konuşup gülüşerek kulübe gelmeye başlamışlardı. İçeri giren sunağa <span class="ideitalik">wai</span> selamı veriyor, kimiyse nazik bir müşteri ya da zengin bir velinimet umuduyla ufak adaklar bırakıyordu.</p>

  <p class="normal1">Kafa salladı Emiko. “Yeni velinimet yok. Kuzeye gitmek istiyorum ben. Yeni İnsanların yaşadığı köylere.”</p>

  <p class="normal1">“Kim bahsetti sana bundan?”</p>

  <p class="normal1">“Var ama değil mi?” Adamın yüzünde beliren ifade aradığı yanıtı veriyordu. Kalbi gümbürdemeye başladı. Söylentiden ibaret değildi. “Var,” dedi daha bir güvenle.</p>

  <p class="normal1">Raleigh azarlar gibi göz devirdi. “Olabilir.” Barmenden bir içki daha istedi. “Yalnız uyarmadı deme sonra, cengelde hayat zordur. Hasat kötü çıkarsa böcek yemek durumunda kalırsın. Habbe pası ve kurtçuklardan sonra avlanacak pek bir şey de kalmadı oralarda.” Dudak kıvırdı. “Birkaç kuş, belki… Suya yakın kalman gerekecek. Söylemedi deme, yaşam çok zor orada. Buradan çıkmak istiyorsan kendine yeni bir velinimet araman lazım.”</p>

  <p class="normal1">“Beyaz Gömlekler bugün az kalsın yakalayacaktı beni. Daha fazla kalırsam öleceğim burada.”</p>

  <p class="normal1">“Seni yakalamamaları için para ödüyorum onlara ben.”</p>

  <p class="normal1">“Yok, öyle değil. Gece çarşısındaydım…”</p>

  <p class="normal1">“Ne halt ediyordun gece çarşısında? Bir şey yemek istiyorsan buraya gelirsin.” Kaşlarını çattı Raleigh.</p>

  <p class="normal1">“Özür dilerim. Gitmem lazım benim. Raleigh-san, etkili adamsın sen. Yolculuk izinleri almama yardım edebilirsin. Kontrol noktalarından geçmeme…”</p>

  <p class="normal1">Raleigh’nin içkisi gelmişti. Bir yudum aldı. Taburesinde oturmuş, gece mesaisine gelen fahişelerini izlerken baştan aşağı ölüm ve çürüme kokan bir kargaya benziyordu ihtiyar. Emiko’ya, ayakkabısına bulaşmış pisliğe bakar gibi, tiksintisini saklamadan baktı, bir yudum daha içti. “Kuzeye gidiş zor. Çok pahalı.”</p>

  <p class="normal1">“Masrafı hak edebilirim.”</p>

  <p class="normal1">Yanıt vermedi Raleigh. Tezgâhı parlatan barmen işini bitirdi, garsonlardan biriyle gidip lüks üretici <span class="ideitalik">Cay Yen, Nam Yen</span> markalı bir buz kasası getirdiler.</p>

  <p class="normal1">Serin Yürek, Serin Su.</p>

  <p class="normal1">Barmen Raleigh’nin uzattığı bardağa iki parça buz attı. Bardağa tıngırdayarak düşen buzlar Emiko’nun gözü önünde derhal erimeye başladılar. Barmen bardağa su doldurdu. Yanıyordu Emiko. Kulübün açık pencerelerinden çok hafif bir meltem esiyordu; boğucu sıcağın yiteceği geç saatlere çok vardı daha. Sarı kartlı pervaneciler de henüz gelmemişlerdi. Kulübün duvarlarından yayılan sıcaklık sarmalıyordu içindekileri. Raleigh, serin suyunu yudumladı.</p>

  <p class="normal1">Emiko, keşke terleyebilseydim dercesine umutsuzca bakıyordu. “<span class="ideitalik">Kun</span> Raleigh, lütfen… Çok özür dilerim…” Duraksadı. “Su…”</p>

  <p class="normal1">Adamı teskin etme umuduyla utangaçça gülümsedi. Sonunda Raleigh yüzünü ekşiterek, “İyi, aman,” dedi. Barmene başıyla işaret etti. Bir bardak dolusu buzlu su geldi. Emiko kafaya dikmemek için mücadele ediyordu kendisiyle. Bardağı boynuna, yüzüne sürdü; rahatlamıştı. İçti, ardından tekrar bardağı yüzüne sürdü, bir muskaymış gibi bağrına yasladı. “Teşekkür ederim.”</p>

  <p class="normal1">“Niye yardım edecekmişim gitmene bakalım?”</p>

  <p class="normal1">“Kalırsam öleceğim çünkü.”</p>

  <p class="normal1">“Seni almam iyi bir iş kararı değildi. Kuzeye gitmen için rüşvet ödememse hiç olmaz.”</p>

  <p class="normal1">“Lütfen. Ne isterseniz yaparım. Öderim. Kullanın beni…”</p>

  <p class="normal1">Güldü Raleigh. “Gerçek kızlar var elimde.” Birden yüzü sertleşti. “Esas mesele ne, biliyor musun Emiko? Bana verecek hiçbir şeyin yok senin. Geceleri kazandığın paranın hepsini suya yatırıyorsun. Senin için ödediğim rüşvetler, buzun, vesaire, hepsi para. İyi yürekli olmasaydım seni çoktan gübre yapsınlar diye Beyaz Gömleklere verirdim. İyi bir iş teklifi sunmuyorsun bana.”</p>

  <p class="normal1">“Lütfen.”</p>

  <p class="normal1">“Attırma tepemin tasını! Git, işe hazırlan. Müşteriler geldiğinde sokak giysilerinle görmesinler seni.”</p>

  <p class="normal1">Sözcüklerinde gerçek yetkenin bitiriciliği vardı adamın. Emiko içgüdüsel bir hareketle öne eğilip itaatini gösterecekti, durakladı. <span class="ideitalik">Köpek değilsin sen</span>, dedi içinden. <span class="ideitalik">Hizmetçi değilsin. Hizmet seni kaldırıp ilahi varlıklar kentinin ortasında iblislere attı. Hizmetçi gibi davranırsan köpek gibi geberirsin</span>.</p>

  <p class="normal1">Doğruldu. “Kusura bakmayın. Kuzeye gitmeliyim ben, Raleigh-san. Çok geçmeden. Kaça patlar? Çalışıp öderim.”</p>

  <p class="normal1">Raleigh aniden kalkarak, “Chesire kedileri gibisin,” dedi. “Ölüyü didiklemek için habire geliyorsun.”</p>

  <p class="normal1">Emiko irkilerek geri çekildi. Yaşlıydı Raleigh ama gene de bir <span class="ideitalik">gaijindi</span>. Daralmadan önce doğmuştu. Boyluydu. Adamın aniden üzerinde yükselmesinden korkan Emiko bir adım daha geri kaçtı. Raleigh kasvetle gülümsedi. “Böyle işte. Yerini unutmayacaksın. Tamam, gidersin kuzeye. Ama ben tamam dediğimde gidersin. Beyaz Gömleklere ödediğim her bahtı kazandığında.”</p>

  <p class="normal1">“Ne kadar?”</p>

  <p class="normal1">Kızardı Raleigh. “Şimdiye dek kazandığından çok daha fazla!”</p>

  <p class="normal1">Emiko sıçrayınca Raleigh kollarından tuttu, kendine çekti. Nefesi viski kokuyordu. Alçak bir hırıltıyla, “Bir zamanlar birilerinin işine yaramışsın,” dedi. “Yerini unutmana şaşırmıyorum o yüzden. Ama kandırmayalım kendimizi… Benimsin sen.”</p>

  <p class="normal1">Kemikli eli uzandı, elbisenin önünden göğsüne ilerledi ve aniden meme ucunu yakalayarak büktü. Emiko acıyla inledi. İhtiyarın sulanmış mavi gözlerinde yılanın bakışları vardı.</p>

  <p class="normal1">“Her şeyin bana ait senin,” diye mırıldandı. “Yarın gübre edilmeni istersem, bitersin. Kimse umursamaz. Japonya’dakiler kurmalara değer veriyor olabilirler. Burada hiçsin.” Emiko’nun kollarını sıktı. Kurma kız titrek bir nefes aldı; bayılmamaya çabalıyordu. Gülümsedi Raleigh. “Sen, benimsin. Unutma.”</p>

  <p class="normal1">Sertçe iterek bıraktı Emiko’yu. Emiko sendeledi, tezgâha tutundu.</p>

  <p class="normal1">Raleigh içkisini aldı. “Kuzeye gidecek parayı kazandığında haber veririm sana,” dedi. “Ama çalışacaksın. Hem de sıkı çalışacaksın. Uyanıklık yok. Seni isteyen çıkarsa gidecek ve tekrar gelmeyi arzulamasını sağlayacak hizmeti vereceksin. Doğal seks için bir sürü kız var elimde. Kuzeye gitmek istiyorsan onlardan fazlasını sunmalısın.” Viskiyi dikledi, bardağı tezgâha vurarak yenisini istedi. “Surat asmayı kes ve işine dön şimdi.”</p>
</body>
</html>
