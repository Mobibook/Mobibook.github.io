<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_44"><span class="idebold">kırk dört</span></h1>

  <p class="normal1">Sessizlik uyandırdı Emiko’yu. Geceyi patlamalar ve yüksek kapasiteli disk vınlamalarıyla bölünen karman çorman bir uykuya dalmıştı. Kömür yakan tanklar hâlâ tangırdayarak ilerliyorlardı ama sesleri uzaktan geliyordu artık. Çarpışmalar dış mahallelere kaymıştı. Kargaşada unutulmuş cesetlerle dolup taşıyordu sokaklar.</p>

  <p class="normal1">Tuhaf bir sessizlik çökmüştü kente. Birkaç pencerede titreşen mum ışıkları dışında yanan hiçbir ışık kalmamıştı. Ne binalarda ne sokaklarda yanan gaz lambası kalmıştı. Kapkaranlık… Ya kentte metan kalmamıştı ya da nihayet biri akıl edip vanaları kapamıştı…</p>

  <p class="normal1">Emiko çöplerin arasından doğruldu, üzerine yapışmış muz kabukları ve kavun dilimlerini yüzünü tiksintiyle buruşturarak temizledi. Göğü aydınlatan turuncu alevler sayesinde birkaç siyah duman sütunu görebiliyordu. Sokaklar bomboştu. Planı için daha uygun zaman bulamazdı.</p>

  <p class="normal1">Gökdelene baktı. Anderson-samanın altıncı kattaki dairesi… Ulaşabilirse tabii. İlkin tüm hızıyla koşup lobiye daldıktan sonra merdivenlerden çıkabileceğini ummuştu. Ama kapılar kilitlenmişti ve içeriye devriye yerleştirilmişti. Doğrudan girme riskini göze almak içinse fazlasıyla tanınıyordu.</p>

  <p class="normal1">Bir seçeneği vardı ama…</p>

  <p class="normal1">Sıcaktı. Hem de feci sıcaktı. Bulduğu ham hindistancevizini ezip içmesinin üzerinden epey zaman geçmişti. Balkonları bir kez daha saydı. Dairede su da vardı, hava akımı da… Geçici bir kurtuluş sağlayabilirdi. Erişebilirse.</p>

  <p class="normal1">Uzaktan gelen bir gümbürtüyü alevli çatırtılar izledi. Dinledi. Daha fazla beklememek en iyisiydi. En alt balkona doğru ilerledi. Bir üstteki gibi demir kafesliydi. İlk iki balkonu parmaklıklarına tutunarak kolayca aştı.</p>

  <p class="normal1">Üçüncü balkon açıktı. Nefes nefese ulaştı. İçinde artan ısı başını döndürüyor, aşağıdaki kaldırım taşları Emiko’yu yanlarına çağırıyorlardı. Dördüncü katın balkonuna baktı, derin bir nefes alıp zıpladı ve tutunmayı başardı. Kendisini çekti, balkona girip korkuluğun üzerine çıktı. İç sıcaklığı iyice yükselmeye başlamıştı. Zıpladı ve beşinci balkonu da yakalamayı başardı. Havada sallanırken bir an aşağı baktı ve baktığına pişman oldu. Tehlikeli yükseklikteydi artık. Son bir gayretle, yavaşça kendini çekti, nefes nefese balkona çıkmayı başardı.</p>

  <p class="normal1">Balkonun açıldığı daire karanlıktı. Balkon kapısı kilitliydi. İçecek, üzerine dökecek azıcık su için her şeyini vermeye hazırdı Emiko. Demirli kapının yapısını inceledi. Hayır, açma şansı yoktu.</p>

  <p class="normal1">Bir kez daha zıplaması gerekecekti.</p>

  <p class="normal1">Balkonun kenarına çıktı. Elleri normal canlılarınki gibi terleyen yegâne uzuvlarıydı ve avuç içleriyle parmakları iyice kayganlaşmıştı. Üzerine sürerek kurutmaya çalıştı. Harcadığı çabadan doğan ısıda yutulmak üzereydi. Başı dönüyordu. Korkuluk üstünde çömeldi, dengesini topladı ve zıpladı.</p>

  <p class="normal1">Balkonun kenarını tuttu ama parmakları kaydı ve gerisingeri, aşağıdaki balkona düştü, sırtını korkuluk demirine çarptı. Kaburgalarından yayılan acıyla öne, saksılara ekili asmalara kapaklandı. Dirseğinde bir acı patlaması daha hissetti.</p>

  <p class="normal1">Saksı kırıkları ve yasemin kokuları arasında inleyerek yattı. Parmakları kanla karardı. İnlemesini durduramıyor, feci titriyordu. Zıplama ve tırmanma yüzünden iyice ısınmış, içi cayırdamaya başlamıştı.</p>

  <p class="normal1">Zar zor kalktı, korkuluğa yaslandı, kafasını kaldırıp hedefine baktı.</p>

  <p class="normal1"><span class="ideitalik">Aptal kız… Ne demeye hayatta kalmak için bunca çaba harcıyorsun? Niye kendini ölüme atıvermiyorsun? Öylesi çok daha basit…</span></p>

  <p class="normal1">Aşağı, karanlık sokağa baktı. Verebileceği bir yanıt yoktu sorularına. Genlerine memnun etme dürtüsü kadar derin işlenmiş bir şey söz konusuydu. Bir kez daha korkuluğa çıktı, güç bela dengesini buldu ve kurma bodisatva Mizuko Jizo’nun merhametine sığınarak yukarı baktıktan sonra tek elini uzatarak zıpladı.</p>

  <p class="normal1">Bu sefer tutundu ama parmakları yine kaymaya başladı. Yaralı eliyle atıldı ve tutunmayı başardı. Dirsek lifleri yırtılmaya başladı. Kemikleri ayrılırken inledi. Hırıltılı soluyup gözyaşlarına boğulurken sağlam eliyle parmaklıkları yakalamayı başardı. Kırık kolunu serbest bıraktı. Tek eliyle tutunarak boşlukta sallanıyordu artık. Kolu alev içindeydi. Bir kez daha gayret etmeye hazırlandı. Hıçkırıklarını bastırarak derin bir nefes aldı ve kırık kolunu bir kez daha savurdu. Parmakları bu sefer hedefi kavramayı başardı.</p>

  <p class="normal1"><span class="ideitalik">Lütfen… Lütfen… Azıcık daha…</span></p>

  <p class="normal1">Kolunun ağırlığını sindirmesini bekledi. Acı… Hırıltılı soluk… Bacağını savurdu, ayağını geçirecek yer aradı ve sonunda buldu. Dişini sıktı, nefesini tuttu ve acıya dayanarak kendisini yukarı çekti.</p>

  <p class="normal1"><span class="ideitalik">Azıcık daha… Dayan…</span></p>

  <p class="normal1">Birden alnına bir yay tabancasının namlusu dayanıverdi.</p>

  <p class="normal1">Gözlerini açtı Emiko. Tabanca küçük bir kızın titrek ellerindeydi. Dehşetle bakıyordu Emiko’ya. “Haklı çıktınız,” diye fısıldadı kız.</p>

  <p class="normal1">Arkasında yüz ifadesi gölgelerde kalan yaşlı bir Çinli vardı. Korkuluktan eğilmiş, tek bacağı hâlâ boşlukta sallanan Emiko’ya bakıyorlardı. Elleri kaymaya başladı kurma kızın. Acısı dayanılacak gibi değildi.</p>

  <p class="normal1">“Lütfen,” diye mırıldandı, “yardım edin…”</p>
</body>
</html>
