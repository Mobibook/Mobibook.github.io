<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_42"><span class="idebold">kırk iki</span></h1>

  <p class="normal1">Tanklarla kamyonlar Fosri Yolu’nda ilerlerlerken Hok Seng bir ara sokağa sığındı. Kullanılan yakıtı düşündükçe ürperiyordu. Krallık stoklarının büyük bölümü şiddet çılgınlığına harcanıp gidiyordu. Tanklar paletlerini takırdatarak geçtikçe havayı daha fazla kömür kokusu kaplıyordu. Çöplerin arasına sinmişti Hok Seng. Planladığı her şey bir kriz anında uçup gitmişti. Dikkatle ve yavaşça kuzeye gitmek yerine düşük ihtimalli bir riske dalarak değerli nesi varsa alevlere bırakmıştı.</p>

  <p class="normal1">Kes sızlanmayı ihtiyar aptal! Vaktinde çıkmasaydın şimdi çoktan mor bahtların ve sarı kartlı dostlarınla birlikte yanmış olacaktın…</p>

  <p class="normal1">Gene de içinden keşke özenle sakladığım sigortamın bir kısmını yanıma alsaydım, diyordu. Karması asla gerçek başarıya ulaşamayacağı kadar bozulmuş muydu, merak ediyordu.</p>

  <p class="normal1">Sokağa bir daha göz attı. Yaşam-Yayı binası görüş alanındaydı artık. Hepsinden iyisi, ortalıkta muhafız yoktu. Gülümsedi Hok Seng. Beyaz Gömleklerin dertleri başlarından aşkındı. Dik durabilmek için bisikletine dayanarak karşıya geçti.</p>

  <p class="normal1">Tesis kısa bir çatışmaya sahne olmuş gibiydi. Duvarlardan birinin dibinde idam edilmiş görünen üç ceset yatıyordu. Sarı pazıbentleri koparılıp başka tarafa atılmıştı. Siyaset oyunlarına dalmış aptal çocuklar…</p>

  <p class="normal1">Arkasında bir hareket hissetti.</p>

  <p class="normal1">Hızla döndü ve yay tabancasını arkaya doğru savurdu. Mai karnına gömülen namlunun şiddetiyle gözlerini kocaman açarak, elleri karnında inledi.</p>

  <p class="normal1">Hok Seng şaşkınlıkla fısıldayarak, “Ne işin var senin burada?” dedi.</p>

  <p class="normal1">Mai geriye doğru tökezledi. “Size bakmaya gelmiştim,” dedi. “Beyaz Gömlekler köyümüzü buldular. Hastalananlar vardı…” Ağlamaya başladı. “Sonra eviniz yandı…”</p>

  <p class="normal1">Hok Seng kızın üstündeki is ve yanıkları anca fark etmişti. “Gecekondu mahallesinde miydin sen?”</p>

  <p class="normal1">Hıçkırıklar arasında başıyla evetleyerek, “Şanslıydım,” dedi Mai.</p>

  <p class="normal1">“Buraya niye geldin peki?”</p>

  <p class="normal1">“Başka gidecek yer gelmedi aklıma.”</p>

  <p class="normal1">“Başka hastalananlar da var, öyle mi?”</p>

  <p class="normal1">“Beyaz Gömlekler sorguladı bizi. Ne yapacağımı bilemedim. Dedim ki…”</p>

  <p class="normal1">Hok Seng elini kızın omzuna koyarak teskin etmeye çalıştı. “Endişelenme. Beyaz Gömlekler kendi dertleriyle meşgul. Bize sorun çıkaramazlar artık.”</p>

  <p class="normal1">Mai, “Sizde…” dedi, durdu. “Köyümüzü yaktılar… Her şeyi…”</p>

  <p class="normal1">Zavallı bir kızcağızdı. Zayıf. Ufacık. Hok Seng kızın yanan köyünden kaçışını, elinde kalan tek yere sığınmaya gelişini düşündü. Çatışmanın ortasına. Bir tarafı kızı başından savmak istiyordu ama şimdiden çevresinde çok fazla insan can vermişti ve kızın yanında bulunmasından alttan alta haz duyuyordu. “Aptal çocuk,” dedi ve eliyle fabrikayı işaret etti. “Gel benle.”</p>

  <p class="normal1">Ana üretim katına girdikleri anda ağır kokuyla sarmalandılar, elleriyle ağzı ve burunlarını kapatarak kesik solumaya başladılar.</p>

  <p class="normal1">“Alg banyoları,” diye söylendi Hok Seng. “Burgu yaylar boşalınca pervaneler durmuş. Havalandırma kalmamış.”</p>

  <p class="normal1">Ofise çıktı, kapıyı iterek açtı. Günlerdir havalandırılmamış ofis katı aşağısı kadar berbat kokuyordu. Panjurları açtı, gece havası ve yanık kokusu içeri doldu. Alevler dua misali, çatılar boyunca göz alabildiğine göğe yükseliyordu.</p>

  <p class="normal1">Mai yanına geldi. Alevlerin titrek parıltıları aydınlattı yüzünü. Aşağılarında kalan sokakta kırılmış bir gaz lambası kontrolden çıkmış, yanıyordu. Kentin her yanında durum aynıydı. Hok Seng kimsenin hâlâ gaz hattını kesmeyişine şaşırdı. Yapılması hem de acilen yapılması gerekliydi ama işte, sokaktaki lambanın alevleri yükselmeye, Mai’nin yüzünü aydınlatmaya devam ediyordu. Birden kızın güzelliğini fark etti. İnce yapılı ve güzel… Kapışan canavarlar arasında kalakalmış bir masum…</p>

  <p class="normal1">Kasanın başına gidip çömeldi. Kilidini, menteşelerini, şifre düğmesini inceledi. Kendi şirketi varken, yelkenlileri Güney Çin Denizi’ne hâkimken likiditesini yitirmiş bir bankadan Üç Gönenç Ticaret Şirketi’ne iki megodonta taşıtarak getirttiği benzer bir kasası olmuştu. Karşısında oturuyor, alay ediyordu sanki kasa. Bağlantı yerlerinden açabilmeliydi ama zaman alacaktı. “Gel benle,” dedi kıza.</p>

  <p class="normal1">Üretim katına indiler. Arıtma bölümüne geçmek istediğinde Mai tereddüt etti. Hat işçilerinin maskelerinden birini uzattı Hok Seng. “Yetecektir.”</p>

  <p class="normal1">“Emin misiniz?”</p>

  <p class="normal1">Dudak büktü Hok Seng. “Kal o zaman burada.”</p>

  <p class="normal1">Ama Mai peşinden geldi ve işlem asidinin bulundurulduğu bölüme girdiler. Tedirgindiler. Hok Seng bölmeleri ayıran perdeleri bulduğu bir bez parçasıyla tutarak açıyordu. Üretim bölümleri darmadağınıktı. Beyaz Gömlekler teftişe gelmişlerdi anlaşılan. Çürümüş alg tanklarının kokusu maskeye rağmen keskindi. Yukarıda asılı kurutma elekleri kapkaraydı.</p>

  <p class="normal1">“Ne yapıyoruz?” dedi Mai.</p>

  <p class="normal1">“Bir gelecek arıyoruz.” Gülümserken yüzündeki maskeyi hatırladı. Malzeme dolaplarından birini karıştırdı, bulduğu eldivenlerden bir çiftini, bir önlükle birlikte Mai’ye uzattı. Bir çuvalı işaret ederek, “Yardım et,” dedi. “Artık kendi hesabımıza çalışıyoruz. Dış etki falan yok, tamam mı?” Kız çuvala uzanırken Hok Seng doğruldu. “Tenine değmemesine dikkat et,” dedi. “Bir de terin damlamasın üzerine.” Birlikte ofise döndüler.</p>

  <p class="normal1">“Ne bu?”</p>

  <p class="normal1">“Göreceksin çocuğum.”</p>

  <p class="normal1">“Ama…”</p>

  <p class="normal1">“Sihir yapacağız. Şimdi bir koşu git, arka taraftaki kanaldan su getir.”</p>

  <p class="normal1">Mai geri döndüğünde Hok Seng bir bıçak çıkardı ve çuvalı dikkatle kesti. “Getir suyu.” Mai kovayı getirip yanına bıraktı. Bıçağı önce suya soktu, ardından çuvaldaki toza batırdı. Toz tıslayarak köpürmeye başladı. Hok Seng bıçağı çıkardı. Yarısı eriyerek yoğa karışmıştı ve hâlâ tıslama sürüyordu.</p>

  <p class="normal1">Mai’nin gözleri koskocaman açıldı. Bıçaktan tuhaf, kötücül bir sıvı damlıyordu. “Nedir bu?”</p>

  <p class="normal1">“Özle bir bakteri… <span class="ideitalik">Farangların</span> yarattığı bir şey.”</p>

  <p class="normal1">“Asit değil ama?”</p>

  <p class="normal1">“Değil. Canlı… Bir bakıma.”</p>

  <p class="normal1">Bıçağı kasanın yanına sürtmeye koyuldu. Bıçak tümden eriyip bitti. “Başka bir şey lazım,” dedi Hok Seng kaşlarını çatarak. “Daha uzun, mızrak gibi kullanılabilecek bir şey.”</p>

  <p class="normal1">Mai, “Suyu kasanın üzerine dökün,” dedi. “Ardından da tozu…”</p>

  <p class="normal1">Hok Seng güldü. “Akıllı seni!”</p>

  <p class="normal1">Suyu döktükten sonra kâğıttan ufak bir huni yaptı ve tozu yavaşça dökmeye başladı. Tozun değdiği yer derhal fokurdamaya başlıyordu. Bakterinin etki hızından ürken Hok Seng geri çekildi. Ellerini silme arzusunu bastırdı. “Tenine değmesin sakın,” diye mırıldandı. Kendi eldivenlerine baktı. Toz geldiyse ve ıslandılarsa… Ürperdi. Mai çoktan ofisin diğer ucuna kaçmış, dehşetle izliyordu.</p>

  <p class="normal1">Kasanın metal tıslayarak yüzeyi erimeye, katmanları güz yaprakları misali pul pul dökülüyor, ahşap zemini yakıyorlardı.</p>

  <p class="normal1">“Durmayacak,” dedi Mai dehşetle. Hok Seng lapamsı maddenin yeri tümden yakarak kasanın aşağı, üretim katına düşmesine yol açacağını düşündü. Zor bela, “Canlı işte,” diyebildi yutkunarak, “kısa sürede sindirim özelliğini yitirecektir…”</p>

  <p class="normal1">“<span class="ideitalik">Faranglar</span> işte,” dedi Mai. Sesinde hem korku hem hayranlık vardı.</p>

  <p class="normal1">Hok Seng kafa salladı. “Bizim halklarımız da yaptı böyle şeyler. Her şeyi <span class="ideitalik">faranglardan</span> bilme.”</p>

  <p class="normal1">Kasa erimeye devam ediyordu. Daha önce cesaret edebilseydi dışarıda savaş sürerken uğraşmak zorunda kalmazdı. Keke, dedi içinden, zamanda geri gidebilsem, eski, paranoyak, yabancı şeytandan sakınan, temiz adını koruma derdindeki halimi bulsam ve kulağına eğilip umut yok diyebilsem… Çalıp kaçmasını, en beteri gelmeden uzaklaşmasını söyleyebilsem…</p>

  <p class="normal1">Birden bir sesle kesiliverdi düşünceleri: “Vay, vay, vay… Tan Hok Seng. Seni burada görmek ne hoş!”</p>

  <p class="normal1">İtsiken ile Kemik Torbası, arkalarında altı başka adamla kapıdaydılar. Ellerinde yay tabancaları vardı. Sokak çatışmalarından yara bere içinde çıkmışlardı ama güvenleri yerinde, gülümsüyorlardı.</p>

  <p class="normal1">“Aynı kafadan gitmişiz anlaşılan,” dedi İtsiken.</p>

  <p class="normal1">Bir patlamayla gök aydınlandı, ofis turuncuya boğuldu. Hok Seng patlamanın şiddetini tabanlarında hissetti. Ne kadar yakına düştüğünü tahmin edemedi. Bombalar gelişigüzel atılıyordu sanki. Yönlerini belirleyen bir istihbarat söz konusuysa bile kavrayabileceği bir türden olmamalıydı. Bir sarsıntı daha hissedildi. Daha da yakından gelmişti ikincisi. Büyük olasılıkla Beyaz Gömlekler setleri savunuyorlardı. Kaçmamak için zor tutuyordu kendisini Hok Seng. Demir yiyici bakterinin çıtırtıları sürüyordu. Metal parçalar yere düşüyor, peltemsi birikintiye katılıyorlardı.</p>

  <p class="normal1">Şansını denemeye karar verdi. “İyi ki geldiniz. Haydi, yardım edin.”</p>

  <p class="normal1">Kemik Torbası gülümseyerek, “Yok yahu?” dedi.</p>

  <p class="normal1">Adamlar omuzlayarak geçtiler Hok Seng’i. Hok Seng’den iriydi hepsi. Silahlıydılar. Ne Hok Seng’e ne de Mai’nin varlığına aldırıyorlardı. Kenara itilmesine kızarak, “Ama bana ait bu kasa,” dedi. “Alamazsınız! Yerini ben söyledim size!”</p>

  <p class="normal1">Dinlemiyorlardı.</p>

  <p class="normal1">“Alamazsınız!” Eli tabancasına gittiği anda bir namlu dayandı ensesine. Kemik Torbası. Hâlâ gülümsüyordu.</p>

  <p class="normal1">İtsiken ilgiyle bakıyordu. “Bir adam daha öldürmek yeniden doğuşumu şimdikinden kötü etkilemeyecektir. Hiç zorlama beni.”</p>

  <p class="normal1">Öfkesini kontrolde zorlanıyordu Hok Seng. Bir yanı nedir demeden tetiğe asılmak, adamın yüzündeki ukala sırıtışı silivermek istiyordu. Kasa tıslayarak erimeye devam ediyor, kalan son umudunu yavaşça açığa, başkalarının önüne çıkarıyordu. Adamların hepsi Hok Seng ve Kemik Torbası’na çevirdiler bakışlarını. Rahattılar, gülümsüyorlardı. Korkmuyorlardı; silahlarını doğrultmaya dahi gerek görmemişlerdi. Sadece ilgiyle Hok Seng’in üzerlerine tabancasını doğrultuşunu izliyorlardı.</p>

  <p class="normal1">Sırıttı İtsiken. “Git buradan, sarı kartlı. Fikrimi değiştirmeden, git.”</p>

  <p class="normal1">Mai, yaşlı Çinli’yi kolundan çekiştirdi. “O kasanın içinde ne olursa olsun hayatınıza değmez.”</p>

  <p class="normal1">“Kız haklı,” dedi Kemik Torbası. “Kazanma şansın yok.”</p>

  <p class="normal1">Hok Seng tabancasını indirdi ve Mai’nin çekiştirmelerine boyun eğdi. Geri yürüyerek ofisten çıktılar. Tezek Beyi’nin adamlarının aşağılar gülümsemeleri altında basamakları indiler, üretim katından geçerek fabrikayı terk ettiler.</p>

  <p class="normal1">Uzaklarda bir yerlerde bir megodont acıyla böğürdü. Yanık Heriklim kokusuyla yüklü rüzgâr kül ve siyasi el ilanlarını savurarak esiyordu. Hok Seng yaşlılığını, mahvını arzuladığı iyice açık kaderle didişemeyecek kadar yaşlı olduğunu hissetmeye başlamıştı. Savrulan fısıltı gazetelerinde hep kurma kızlardan ve cinayetten bahsediliyordu. Bay Lake’in kurma kızının bunca belaya yol açabilmesi ne acayipti! Herkes peşindeydi. Gülümsedi. Sarı kartlı olmasına rağmen gene de o zavallı yaratığınki kadar kötü değildi durumu. Hatta muhtemelen teşekkür borçluydu kıza. O ve Bay Lake’in tutuklandığı haberleri olmasaydı herhalde şimdiye paraları, yeşimleri ve diğer değerli eşyasıyla gecekondu mahallesindeki ufacık kulübesinde yanıp çoktan kül olmuştu…</p>

  <p class="normal1"><span class="ideitalik">Şükretmem lazım…</span></p>

  <p class="normal1">Ama şükran yerine atalarının tepesine bindiğini, mahkûm ettiklerini hissediyordu: dedesi ve babasının Malezya’da yarattığı koskoca bir yaşamı alıp küle çevirmişti.</p>

  <p class="normal1">Başarısızlık eziciydi.</p>

  <p class="normal1">Bir fısıltı gazetesi daha savrularak geçti önünden. Gene kurma kız… Beraberinde General Praça’ya yönelik suçlamalar… Bay Lake takmıştı o kurma kıza… Her fırsatta yatağına almadan, üstüne çıkmadan duramamıştı. Hok Seng birden kaşlarını çatarak eğildi, fısıltı gazetesini aldı.</p>

  <p class="normal1">“Ne var?” dedi Mai.</p>

  <p class="normal1"><span class="ideitalik">Çok yaşlıyım…</span></p>

  <p class="normal1">Ama işte… Hok Seng kalp atışlarının hızlandığını hissediyordu. “Bir fikrim var,” dedi. “Bir ihtimal…”</p>

  <p class="normal1">Yeni bir umut saçmalığı… Engelleyemiyordu Hok Seng umutlanmayı. Elinde hiçbir şey kalmadığında bile çabalayanlardandı…</p>
</body>
</html>
