<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_6"><span class="idebold">altı</span></h1>

  <p class="normal1">Paranızı bir bankada tutmanın sorunlu tarafı, paranızın bir kaplan göz açıp kapayana kadar size karşı dönebilmesiydi: size ait olan onlara geçiverir, emeğiniz, teriniz ve ömür boyu çabanız bir yabancıya gidebilirdi. Bu sorun —banka meselesi— alın kemiklerini delip çıkamadığı için içeriyi yiyip bitiren bir gen-kırma kurtçuğu misali dolanıp duruyordu Hok Seng’in kafasında.</p>

  <p class="normal1">Zaman açısından —bankaya yatırılan maaşları kazanmaya harcanan zaman— bakıldığında banka, bir adamın yarısından fazlasına sahip olabilirdi. Ya da en azından üçte birine. Tembel Taylandlının teki olsanız bile. Ve işin aslı, üçte biri eksik bir insanın hayatı falan yok demekti.</p>

  <p class="normal1">Hangi üçte birini yitirebilirdi bir insan? Göğsünden kelleşen kafasına kadar giden üçte biri mi? Belinden sararan ayak tırnaklarına kadarını mı? İki kol artı kafayı mı? Bir insanın çeyreği koparılsa hayatta kalma umudu var demekti ama üçte bir, katlanılacak gibi değildi.</p>

  <p class="normal1">Banka meselesi şöyleydi: Parayı ağzına koyduğunuz anda bir kaplana dönüşür, ağzını kapar ve kafanızı hapsediverirdi. Üçte bir, yarım ya da sadece sirozlu bir karaciğer… Hepsini alsa fark etmezdi.</p>

  <p class="normal1">İyi de, bankaya güvenilemeyecekse neye güvenilecekti? Kapıdaki uyduruk bir kilide mi? Dikkatle içi boşaltılmış bir şiltenin bezine mi? Paranın muz yapraklarına sarılarak döküntü kiremitlerinin altına yerleştirildiği bir çatıya mı? Duvarlarını oluşturan bambulardan birkaçı özenle kesilmiş ve içlerine rulo tomarlar tıkılmış bir gecekonduya mı?</p>

  <p class="normal1">Hok Seng’in tercihi bambuydu.</p>

  <p class="normal1">Kulübeyi kiraladığı adam ev demişti ve eh, bir bakıma öyleydi. Sadece hindistancevizi polimerinden muşambalı dört direkten ibaret değildi; dört tane de duvarı vardı sonuçta. Arka tarafında, duvarların yanı sıra diğer altı kulübeyle paylaştığı küçük bir de avlusu vardı. Bir sarı kartlı sığınmacı için bu kulübe ev falan değil, resmen malikâneydi. Buna rağmen çevresinden tek işittiği insan kalabalığının homurtulu yakınmalarıydı.</p>

  <p class="normal1">Heriklim kalasları, yere tam oturmasalar, altlarından komşuların sandaletli ayakları görünse ve tropik rutubette çürümemeleri için üzerlerine sürülmüş yağlar rezalet koksa bile lüks sayılırlardı. Ama sırf altı aydır batık durmalarına karşın hâlâ suya dayandıklarını umduğu üç kat köpek gönüne sardığı paralarını yağmur kabının dibinde tutmak yerine başka yerlere saklayabilmek için bile olsa, gerekliydiler.</p>

  <p class="normal1">Hok Seng bambuyla uğraşmaya ara verdi, kulak kabarttı.</p>

  <p class="normal1">Yandan hışırtılar geliyordu ama sıçan deliğine kimsenin kulak misafirliği yaptığına dair bir işaret yoktu. Gizli bambu parçayı bağlantısından gevşetme işine geri döndü; çıkan talaşı ilerisi için saklamaya özen gösteriyordu.</p>

  <p class="normal1">Hiçbir şey kesin değildi. İlk ders buydu. <span class="ideitalik">Yang guizi</span> şeytanları bu dersi Daralma’da tüm petrolü kaybedip kendi kıyılarına kaçtıklarında almışlardı. Hok Seng ise dersini Malacca’da öğrenişti. Hiçbir şey kesin, hiçbir şey emniyette değildi. Zengin, yoksullaşıverebilirdi. Bahar Festivali’nde mutlu, şişko, bolca domuz pirzolası ve tavuk götüren koskoca bir klan tek bir sarı kartlı sığınmacıya dönüşebilirdi. Hiçbir şey ebedi değildi. En azından Budistler bu kadarını anlıyordu.</p>

  <p class="normal1">Hok Seng kederle gülümsedi ve panel üzerinde sessizce çalışmaya, talaş biriktirmeye devam etti. Lüksün doruğunda yaşıyordu artık. Yamalı bir cibinliği ve yerel <span class="ideitalik">pi lien</span>in en büyük oğluna kentin lamba dağıtım şebekesinden kaçak hat çekmesi için ödeme yaparsa günde iki defa yeşil metan yakabileceği bir de ocağı vardı. Hatta avluda duran ve her şeyin, her türlü hovardalık ve ahlâksızlığın bir sınırı olması gerektiğini iyi bilen komşularının dürüstlüğü ve sağduyusu tarafından korunan kilden yağmur kapları bile vardı. Bu sayede yağmur yağdığında sümük-sineği yumurtalarıyla dolu kapları olabiliyor ve kapısının önünde öldürülse veya herhangi bir <span class="ideitalik">nak leng<sup class="calibre3"><a class="footnote-link" href="../Text/kurmakiz_split_085.html#footnote-502111-1" id="footnote-502111-1-backlink">[1]</a></sup></span> komşunun karısına tecavüz etse bile çalınmayacaklarını biliyordu.</p>

  <p class="normal1">Bambu direkteki parçayı ses çıkarmamaya çabalayarak, nefesini tutarak kanırttı sonunda. Mekânı çıkık kirişleri ve alçak tavanının yarattığı loşluk yüzünden seçmişti. Çevresindeki kulübelerde insanlar uyanıyor, yakınmaya, homurdanmaya girişiyor, sigaralarını yakıyor ve bu aleni saklanma ortamında terlemeye başlıyordu. Burada bu kadar para saklamak aptallıktı. Yangın çıkar, gecekondular yanarsa ne yapardı? Heriklim ahşapları aptalın birinin yaktığı mumla alev alırsa? Kalabalık koşuştururken içeride sıkışıp kalırsa?</p>

  <p class="normal1">Durakladı, alnındaki teri sildi. <span class="ideitalik">Deliyim ben. Kimse peşimde değil. Yeşil Bandanalılar Malezya sınırının ötesindeler ve Kraliyet ordusu gelmelerine izin vermez. Hem gelseler bile gelişlerine hazırlanacak vaktim var. Kraliçe’nin Generalleri demiryollarını hava uçurmasalar bile burgu-yaylı trenlerle buraya ulaşmaları günler sürer. Kömür kullansalar bile en azından yirmi dört saatim olur. Kullanmazlarsa? Haftalar sürer yürümeleri. Bol zaman. Güvendeyim ben</span>.</p>

  <p class="normal1">Titrek elleri parçayı sonunda yerinden çıkardı. Bambunun boş içi ortadaydı şimdi. Su geçirmiyordu; bir doğa harikasıydı bambu. Cılız kolunu delikten içeri soktu, dibe uzandı.</p>

  <p class="normal1">Bir anlığına soyulduğunu, evde yokken birilerinin gelip paraları götürdüğünü sandı ama çok geçmeden parmakları paraya dokundu ve ruloları birer ikişer çıkarmaya koyuldu.</p>

  <p class="normal1">Yandaki kulübede Sunan ve Mali, amcalarının ufak bir kayıkla <span class="ideitalik">farang</span> karantina adası Koh Angrit’ten cibi11.s.8 ananası kaçırmalarına yönelik talebini tartışıyorlardı. Kalori tekellerince yasaklanmış yiyecekleri taşıma riskini göze alırlarsa kolay para kazanacaklardı.</p>

  <p class="normal1">Hok Seng parasını bir zarfa koyup gömleğinin içine sıkıştırırken konuşmaları dinledi. Duvarlarının içinde elmas ve bahtlar yatıyordu ama bu parayı almak içine dokunuyordu. Para istifleme, mal istifleme dürtüsüne tersti.</p>

  <p class="normal1">Bambu parçayı yerine yerleştirdi. Tükürüğünü kalan talaşla karıştırıp görünen çatlakları sıvadı. Doğruldu, bir adım geri çekilerek baktı. Bambuda neredeyse hiç iz görünmüyordu. Yerini bilmeyen nereye bakacağını ya da neyi arayacağını kestiremezdi.</p>

  <p class="normal1">Bankaların sorunu güvenilmezlikleriydi. Zulaların sorunu korunmalarının zorluğuydu. Gecekondudaki bir kulübenin sorunuysa herhangi birisinin içeri girip parayı alabilmesiydi. Hok Seng’e toparladığı paraları, afyonu ve yeşimleri saklayacak başka zulalar, başka emin yerler lazımdı. Her şeyi için zula gereksiniyordu Hok Seng. Kendisi için de… Ki ona ne kadar para harcasa değerdi.</p>

  <p class="normal1">Her şey geçiciydi. Öyle diyordu Buda. Ve gençliğinde ne karmaya inanan ne de karmayı veya darmanın gerçeklerini umursayan Hok Seng büyükannesinin dinini ve acı gerçeklerini ancak yaşlılığında kavrayabilmişti. Çile kaderiydi. Bağlılıksa çilenin kaynağıydı. Bunları öğrenmesine rağmen para biriktirmekten, para saklamaktan, iyice beterleşen bu hayatta kalmaya çabalamaktan alamıyordu kendisini.</p>

  <p class="normal1"><span class="ideitalik">Ne günah işledim ben bu kaderi hak etmek için? Klanımı kanlı palalarla mı doğradım? Fabrikalarımı yakıp gemilerimi mi batırdım?</span> Gözlerini yumup anıları bastırmaya çabaladı. Pişmanlık, acı çekmek demekti.</p>

  <p class="normal1">Derin bir nefes aldı, doğruldu, odada göze çarpacak bir anormallik kalıp kalmadığına baktı. Ardından döndü, kapısını itti; kapı toprağa sürtünerek açıldı ve yaşlı Hok Seng, gecekonduların arasında dolanan daracık sokağa süzüldü. Kapısını bir deri parçasıyla bağladı. Bir düğüm… O kadar. İçeri daha önce girilmişti; gene girilecekti. Böyle planlamıştı. Kapıya kocaman bir kilit asması dikkat çekerdi ama yoksul bir adamın kapısına bağladığı bir deri parçası kimseyi baştan çıkarmazdı.</p>

  <p class="normal1">Gecekondu mahallesinden çıkan yol gölgeler ve her yana büzüşüp uyuklayan insanlarla doluydu. Çao Fraya<sup class="calibre3"><a class="footnote-link" href="../Text/kurmakiz_split_086.html#footnote-502111-2" id="footnote-502111-2-backlink">[2]</a></sup> bentlerinin varlığına rağmen insana nefes aldırmayacakmış gibi şiddetli kuru mevsim sıcağı omuzlarına çöktü. Kaçış yoktu sıcaktan. Setler yıkılırsa gecekondu mahallesi soğuk suların altında kalacaktı ama o güne dek Hok Seng birbirine girmiş daracık sokaklarda, çalıntı teneke duvarlara sürtünerek ter içinde düşe kalka gidip gelecekti.</p>

  <p class="normal1">Açık lağım kanalının üstünden atladı, buhar saçan U-Tex kazanlarının ve güneşte kurutulmuş, leş kokulu balıkların başında ter döken kadınların yanından, daracık kalaslar üzerinde dengesini korumaya çabalayarak geçti. Ya Beyaz Gömleklere ya da yerel çetelere gereken ödemeleri yapmış birkaç yiyecek işportacısı ortalık yerde ufak gübre ateşleri yakıyor, her yanı kızarmış biber yağı kokusuna boğuyordu.</p>

  <p class="normal1">Üçer kilitli bisikletlerin arasından, adımlarına dikkat ederek geçti. Muşamba duvarların altlarından giysiler, çanak-çömlek ve çerçöp taşıyor, herkese açık alana yayılıyordu. Duvarlar içlerindeki insanların hareketleriyle dalgalanıyor, hışırdıyordu. Adamın biri akciğer-suyunun son safhasına has öksürüyor, bir kadın, oğlunun <span class="ideitalik">lao-lao</span> pirinç şarabı düşkünlüğünden yakınıyor, bir kız küçük kardeşini tehdit ediyordu… Muşamba duvarlı gecekondu kulübelerinde mahremiyet diye bir şey yoktu ama sonuçta muşamba duvarlar en azından hoş bir mahremiyet yanılsaması sağlayabiliyorlardı. Ayrıca sarı kartlıların yerleştirildiği Yayılım gökdelenlerinden çok daha iyiydi burası. Hatta lükstü. Üstüne, bunca Taylandlı sayesinde rahatça gizlenebiliyordu. Malezya’dan çok daha korunmalıydı; ağzını açıp yabancı aksanını ortaya sürmediği sürece Taylandlı sanılabilirdi.</p>

  <p class="normal1">Gene de ailesinin sonradan gelip hayat kurduğu yerleri, çocuklarının, torunlarının ve hizmetçilerinin yankılanan sesleriyle dolu, koridorları mermer zeminli, sütunları kırmızı lake aile evini özlüyordu. <span class="ideitalik">Hainan</span> usulü tavuğu ve diğer envai çeşit yemeği özlüyordu.</p>

  <p class="normal1">Mişimoto tasarımı teknelerini dünyanın ta ucuna hatta ta Avrupa’ya bile süren, gen-kırma kurtçuklara dayanıklı çayla yola çıkıp Yayılım günlerinden beri görülmemiş pahalı konyaklarla geri gelen kaptanlarını ve mürettebatlarını (Kara tenlileri bile almamış mıydı işe? Hatta kaptan bile yapmamış mıydı?) özlüyordu.</p>

  <p class="normal1">Geceleri karılarının yanına dönmeyi, tıka basa yemeyi ve oğullarından birinin yeterince dirayetli çıkmaması ya da kızlarından birinin doğru dürüst koca bulamaması dışında hiçbir şeyi dert etmemeyi özlüyordu.</p>

  <p class="normal1">Ne aptal, ne cahilmiş meğer o zamanlar! Deniz tüccarlığıyla böbürlenip durmuş ama akıntıların, dalgaların değişebileceğini hiç aklına getirmemişti.</p>

  <p class="normal1">Muşamba kapılardan birinin ardından bir kız çıktı. Gülümsedi; yabancılığını anlamayacak, anlasa bile umursamayacak kadar küçüktü kız. Capcanlıydı; yaşlı bir adamın ancak kemiklerindeki kıskançlıkta duyabileceği bedensel ateşle yanıyordu. Gülümsüyordu.</p>

  <p class="normal1">Torunu olacak yaştaydı…</p>

  <p class="normal1">Malezya gecesi karanlık ve yapış yapıştı; orman gece kuşlarının çığlıkları ve böceklerin vızıltılarıyla kaynıyordu. Hok Seng ve tekne kazıntısı dördüncü torunu, elinde kalan, koruyabildiği tek kız çocuğu rıhtımda, sallanan tekneler arasında gizlenmişlerdi ve karanlık çöktüğünde çocuğu elinden tutup dalgaların dur durak bilmeden dövdüğü kıyıya indirmişti. Karanlık gökte altınsı parıldıyordu yıldızlar.</p>

  <p class="normal1">“Dede, bak, altın,” demişti kız.</p>

  <p class="normal1">Torununa bir keresinde her yıldızın uzanıp almasını bekleyen bir altın parçası olduğunu, yıldızlara elbette erişebileceğini çünkü bir Çinli olduğunu ve çok çalışıp atalarına saygıda kusur etmeyerek refaha ulaşabileceğini anlatmıştı. Ve işte, altın tozundan örtü, Samanyolu tepelerindeydi; yıldızlar boyu yetse uzanıp alabileceği kadar yakın ve kocaman görünüyorlardı.</p>

  <p class="normal1">Her yan altındı ve hiçbirine dokunamıyorlardı.</p>

  <p class="normal1">Balıkçı tekneleri ve küçük yaylılar arasında ufak bir kayık bulmuş, derine kadar itmiş, akıntıyı saptamış, burnunu körfeze çevirmişti. Bulutlu bir geceyi yeğlerdi ya, en azından ay yoktu. Etraflarında, klanının açlık çeken bir ülkeyi doyurmak üzere tasarlayıp ürettikleri deniz sazanları yaratıcılarının kanıyla şişmiş tombul karınlarını göstererek dolanırken küreklere asılmış, çekmiş, çekmişti. Sonunda hedefine, derine demirlemiş trimarana, Hafız’ın uyuklayan gemisine ulaşmıştı. Güverteye çıkmış, kendisi her şeyinin yitirmişken dinlerinin koruması altında rahat uyuyan mürettebatın arasından süzülmüştü.</p>

  <p class="normal1">Kürek çekmekten kolları ve omuzları ağrıyordu. İhtiyar, ömrü boyunca elleri nasır tutmamış, yumuşak bir adamdı.</p>

  <p class="normal1">Nesine, nasılına bakmadan hayatta kalmak için çok yaşlı ama pes etmek için çok gençti; adamların arasında bakınarak dolaşmaya koyulmuştu. Kurtulma şansı vardı. Tek kızı kurtulabilirdi. Daha çocuktu, daha ataları için hiçbir şey yapmamıştı ve yapmayacaktı belki ama hiç değilse kanından, klanındandı. Sonunda aradığını bulmuş, eğilip ağzını eliyle kapatarak uyandırmıştı.</p>

  <p class="normal1">“Eski dostum,” diye fısıldamıştı.</p>

  <p class="normal1">Adamın gözleri kocaman açılıvermişti. “<span class="ideitalik">Encik</span> Tan?” Yarı çıplak yatmasına rağmen adam az daha kalkıp selam duracaktı. Derken değişen kaderlerini hatırlamışçasına gevşeyip arkasına yaslanmış ve Hok Seng’e o güne dek hiç cüret edemediği bir tonla ve adıyla hitap etmişti.</p>

  <p class="normal1">“Hok Seng? Hâlâ yaşıyor musun sen?”</p>

  <p class="normal1">Dudaklarını büzmüş, tutmuştu kendisini Hok Seng. “Bir işe yaramaz torunla kuzeye gitmemiz lazım. Yardımın gerekli.”</p>

  <p class="normal1">Gözlerini ovuşturarak doğrulup oturmuştu Hafız. Uyuyan mürettebata kaçamak bir bakış atmış, “Seni ele verirsem,” diye fısıldamıştı, “servet kazanırım. Üç Gönenç’in önderi… Zengin olurum.”</p>

  <p class="normal1">“Bana çalışırken de fakir değildin.”</p>

  <p class="normal1">“Kellen, Senang sokaklarına yığılı Çinli kellelerinin tümünden daha fazla para eder. Ayrıca kendimi emniyete almış olurum.”</p>

  <p class="normal1">Hok Seng tam öfkeyle yanıt verecekken Hafız parmağını dudaklarına götürüp susmasını işaret etmişti. Ardından kalkıp Hok Seng’i güvertenin ucuna götürüp küpeşteye yaslamıştı. Eğilmiş, kulağına, “Beni nasıl tehlikeye soktuğunun farkında mısın sen?” diye fısıldamıştı. “Ailemden kaç kişi Yeşil Bandana takıyor, haberin var mı? Kendi oğullarım bile! Güvenli değil burası.”</p>

  <p class="normal1">“Bilmiyor muyum bunları sence?”</p>

  <p class="normal1">Hafız kafasını çevirme nezaketini göstermişti. “Yardım edemem.”</p>

  <p class="normal1">“Onca iyiliğimin karşılığı bu mu?” demişti Hok Seng. “Düğününe gelmedim mi senin? Sana ve karına doğru dürüst hediyeler getirmedim mi? On gün ziyafet çekmedim mi konuklarına? Muhammed’in üniversiteye giriş ücretini ödemedim mi?”</p>

  <p class="normal1">“Hepsini yaptın. Fazlasını da. Sana borcum saymakla bitmez.” Başını öne eğmişti Hafız. “Ama biz o zamanki adamlar değiliz artık. Her yan Yeşil Bandanalı kaynıyor ve bizlere, sarı vebaya kötü gözle bakmayanlara hiç iyi davranmıyorlar. Kellen, ailemi güvenceye almam anlamına gelecektir. Kusura bakma ama gerçek bu. Neden seni şuracıkta öldürmüyorum, hiç bilmiyorum.”</p>

  <p class="normal1">“Elmaslarım var. Yeşim de.”</p>

  <p class="normal1">Geniş omuzlu Hafız iç çekerek arkasını dönmüştü. “Mücevherlerini alırsam aynı hızla kelleni almaya da kalkarım. Para diyorsan, kellen her şeyden, hepsinden fazla eder. Para meselesine hiç girmeyelim, daha iyi.”</p>

  <p class="normal1">“Böyle mi bitecek öyleyse?”</p>

  <p class="normal1">Hafız tekrar Hok Seng’e dönmüş, yakarırcasına, “Yarın sabah,” demişti, “teknen Şafak Yıldızı’nı onlara teslim edip gıyabında ağzıma ne küfür gelirse edeceğim. Kafam çalışsa seni de hemen satardım. Biz sarı vebaya yardakçılık edenler, hepimiz şüpheliyiz artık. Bizler, Çin sanayiyle semiren ve sizlerin cömertliğiyle gelişen bizler artık yeni Malezya’nın en nefret edilen insanlarıyız. Ülke çok değişti. İnsanlar aç. İnsanlar öfkeli. Bizlere kalori korsanları, kâr oburları ve sarı köpekler deniyor. Önünü almak mümkün değil… Sizin kanınızı çoktan döktüler ama daha bize ne yapacaklarına karar vermediler. Senin için ailemi tehlikeye atamam ben.”</p>

  <p class="normal1">“Bizle kuzeye gelebilirsin. Birlikte yelken açarız.”</p>

  <p class="normal1">İç çekmişti Hafız. “Yeşil Bandanalılar tüm kıyıları tarıyor. Sığınmacıları arıyorlar. Ağları hem geniş, hem derin. Yakaladıklarını hemen doğruyorlar.”</p>

  <p class="normal1">“Ama akıllıyız biz. Onlardan daha akıllıyız. Geçip gidebiliriz görünmeden.”</p>

  <p class="normal1">“Mümkün değil.”</p>

  <p class="normal1">“Ne biliyorsun?”</p>

  <p class="normal1">Hafız utançla gözlerini kaçırmıştı. “Oğullarım. Böbürlenerek anlattılar.”</p>

  <p class="normal1">Hok Seng kederle kaşlarını çatmış, torununun elini daha sıkı tutmuştu. “Çok üzgünüm,” demişti Hafız. “Utancım ömrüm boyunca sürecek.” Derken birden dönmüş, teknenin içine dalmış ve taze papaya, mango, bir tane PurCal kavunu ve bir torba U-Tex pirinciyle dönmüştü. “İşte, al bunları,” demişti. “Fazlasını yapamadığım için özür dilerim. Çok üzgünüm. Ama kendi hayatımı düşünmem lazım.” Ardından Hok Seng’i tekneden indirmiş, kayığını çözüp dalgalara bırakmıştı.</p>

  <p class="normal1">Hok Seng bundan bir ay sonra her yanını sülükler sarmış cengeli sürünerek geçip sınırı aşmayı başarmıştı.</p>

  <p class="normal1">Daha sonraları Çinlilere yarım edenlerin kayalıklara atılarak veya kaçarken öldürüldüklerini duydu. Hafız bunlardan biri miydi, yoksa Üç Gönenç’ten kalan son gemiyi teslim etmesi ailesini kurtarmaya yetmiş miydi, Yeşil Bandanalı oğulları kefil olmuşlar mıydı yoksa babaları işlediği onca günahın bedelini öderken soğukkanlılıkla izlemişler miydi, hiç öğrenemedi.</p>

  <p class="normal1">“Büyükbaba? İyi misin sen?”</p>

  <p class="normal1">Kocaman kara gözlü küçük kız hafifçe Hok Seng’in bileğine dokundu. “Susadıysan annem sana kaynatılmış su versin.”</p>

  <p class="normal1">Hok Seng tam yanıt verecekken vazgeçti, başıyla hayır deyip uzaklaştı. Bir şeyler söylediği anda yabancılığı, sığınmacılığı ortaya çıkabilirdi. Kalabalığa karışmak, aralarında Beyaz Gömlekler ve Tezek Beyi’nin müsamahaları ve sarı kartındaki birkaç sahte damga sayesinde yaşayabildiğini açığa vurmamak, dost görünenler dâhil hiç kimseye güvenmemek en iyisiydi. Bugün gülümseyen kız çocuğu, yarın kalkıp bir bebeğin kafasını taşla ezebilirdi. Tek gerçek buydu. Güvendi, sadakatti, iyilikti, hâlâ var sananlar yanılıyordu. Hepsi laftı ve kimse boğulurken kurtulmak için laflara tutunamazdı.</p>

  <p class="normal1">Dolambaçlı dar sokaklarda on dakika daha ilerledikten sonra mezbeleliklerin midyeler misali yapıştığı, muhterem Kral XII. Rama’nın kentini korumak için diktirdiği alâmetifarikası surlara, deniz-duvarına ulaştı. Bir lapa tezgâhının dibine oturmuş, önündeki tastan arasına eser miktarda kıyma karıştırılmış pirinç atıştıran Gülen Çan’ı buldu.</p>

  <p class="normal1">Gülen Çan, bir önceki yaşamında emrinde yüz-yüz elli adamın çalıştığı bir kauçuk fidanlığının yöneticisiydi. Bu yaşamındaysa örgütleme yeteneği yeni bir alan bulmuştu: Taylandlılar tembellik ettiklerinde, kafaları basmadığında ya da yetkililere sarı kartlıları ameleye göz yumacak rüşveti yedirebildiğinde limanda ve demirleme rampalarında tekne ve megodont yükü boşaltmaya adam götürüyordu. Arada nehirden Tezek Beyi’nin gökdelenlerine afyon ve amfetamin taşımak, Çevre Bakanlığı’nın engellerini aşıp kente AgriGen malı SoyaPro kaçırmak türünden başka işler de çeviriyordu.</p>

  <p class="normal1">Eksik kulağı ve dört dişi gülümsemesini hiç engellemiyordu. Oturur, salakça gülerek dişleri arasındaki boşlukları gösterirdi ama aynı anda gözleri durmadan çevreyi, gelip geçenleri tarardı. Hok Seng yanına oturdu, hemen önüne bir tas pirinç kondu ve U-Tex pilavını, neredeyse güneyde içilene denk nefasette kahveyle yemeye koyuldular. İkisinin de gözleri yaya trafiğinde, servisi yapan kadında, diğer derme çatma masalarda yemek yiyenlerde, bisikletleriyle işlerine gidenlerdeydi. Sonuçta ikisi de sarı kartlıydı. Etrafa dikkat, Chesire kedilerinin kuş kovalaması kadar doğalarının parçasıydı.</p>

  <p class="normal1">“Hazır mısın?” dedi Gülen Çan.</p>

  <p class="normal1">“Biraz daha. Adamlarının görülmesini istemiyorum.”</p>

  <p class="normal1">“Merak etme onu. Artık neredeyse Taylandlılar gibi yürüyoruz.” Sırıttı, diş boşlukları göründü. “Yerlileşiyoruz.”</p>

  <p class="normal1">“İtsiken’i tanıyor musun sen?”</p>

  <p class="normal1">Gülen Çan sert bir baş onayı verdi ve gülümsemesi kesildi. “Sukrit de beni tanıyor. Deniz-duvarının altında, köy tarafında olacağım. Gözden ırak. Ah Ping ile Peter Siyu’yu erkete bırakacağım.”</p>

  <p class="normal1">“İyi.” Hok Seng lapasını bitirdi ve Gülen Çan’ınkini de ödeyerek kalktı. Gülen Çan ve adamları yakınındayken kendisini biraz daha iyi hissediyordu. Ama gene de risk söz konusuydu. İş ters giderse Gülen Çan herhangi bir fayda sağlayamayacak denli uzakta kalacaktı. Ve işin aslı, düşündüğünde yeterince para ödemediği hissine de kapılıyordu.</p>

  <p class="normal1">Gülen Çan kalkıp seğirtti, muşamba evlerin arasına daldı. Hok Seng bayıltıcı sıcak altında, duvarın üzerine kıvrılan yoldan devam etti. Her adımında dizleri ağrıyarak gecekondu mahallesinin üzerine çıktı ve sonunda kentin yüksek dalgakıranlarının geniş set yoluna vardı.</p>

  <p class="normal1">Tümden sarmalayıp giysilerini çekiştiren deniz meltemi, gecekonduların beter kokusundan sonra iyi gelmişti. Parlak mavi okyanus ayna misali yansıtıyordu ışığı. Set yolunda taze hava almaya çıkmış dolaşan bir sürü insan vardı. İleride, setin en ucunda, Kral XII. Rama’nın kömür pompalarından biri, dev bir kurbağa misali oturuyordu. Yengeç Korakot’un simgesi pompanın metal böğründe hâlâ görülebiliyordu. Düzenli aralıklarla duman ve is salıyordu pompa.</p>

  <p class="normal1">Kral’ın dehasıyla yerleştirilmiş pompalar yeraltının derinliklerinde bir yerlere dokunaçlarını yolluyor, kentin batışını engellemek üzere alttan su çekiyorlardı. Sıcak mevsimde bile yedi pompa durmadan çalışıyor ve Bangkok’u yutulmaktan koruyordu. Yağmur mevsimindeyse on iki Zodyak simgesinin on ikisi de çalışır, yağmur her yanı doldurur ve insanlar suyollarında kayıklarla sırılsıklam gidip gelirken duvarların çökmeyişine ve musonun gecikmeyişine şükrederlerdi.</p>

  <p class="normal1">Hok Seng diğer tarafa ilerleyip rıhtımlardan birine çıktı. Kayığı tepeleme hindistancevizi dolu bir çiftçi, meyvelerinden birinin tepesini açıp içmesi için ikram etti. İleride batık kent Thonburi’nin binaları dalgaların arasından kafa uzatıyordu. Kayıklar, balıkçı tekneleri ve ticari tekneler her yandaydı. Hok Seng derin bir nefes aldı, tuz, yosun ve balık kokularını, okyanus yaşamını akciğerlerine doldurdu.</p>

  <p class="normal1">Palmiye yağı polimerinden gövdeli, beyaz yelkenleri güvercinleri andıran bir Japon teknesi geçti. Altındaki hidrofil kayak düzeni kapalıydı ama açık denize varır varmaz yay-topu yüksek hız için devreye girecek, tekne suda sekercesine gitmeye başlayacaktı.</p>

  <p class="normal1">Hok Seng ilk ticari teknesinin güvertesinde duruşunu, yelkenleri fora teknenin okyanusu bir çocuğun fırlattığı taş misali yarışını, üzerine köpükler sıçrarken attığı kahkahaları hatırladı. İlk karısına dönmüş ve her şey mümkün, gelecek bizim, demişti.</p>

  <p class="normal1">Kıyıya oturdu ve az ötesindeki dilenci oğlanın bakışları altında yeşil hindistancevizi sütünden kalanı içmeye koyuldu. Oğlana gelmesini işaret etti. Akıllı çıkacağını umdu. Akıllı çıkanları, sabredip hindistancevizi kabuğunu ne yapacağını görmeyi bekleyenleri ödüllendirmek hoşuna gidiyordu. Kabuğu yaklaşan çocuğa uzattı. Oğlan hemen bir <span class="ideitalik">wai</span> selamı verdi ve kabuğu taşlara vurarak parçaladıktan sonra sivri kırıklardan biriyle kabuk parçalarının iç taraflarında kalmış azıcık eti kazıyarak yemeye başladı.</p>

  <p class="normal1">Açtı.</p>

  <p class="normal1">İtsiken nihayet geldi. Gerçek adı Sukrit Kamsing’di ama Hok Seng bu adı sığınmacıların ağzından nadiren işitirdi. Ardında çok fazla öykü ve pislik yatıyordu. Herkes ona İtsiken derdi ve lakabının her harfi dudaklardan korku ve nefretle dökülürdü. Kalori ve kasla dolu, tıkız bir adamdı. İşine, kalorileri jule çeviren bir megodont gibi kusursuz uygunluktaydı. El ve kollarındaki yara izleri aklaşmıştı. Bir zamanlar burnunun durduğu yerdeki iki karanlık yarık, adama kirpimsi bir ifade katıyordu.</p>

  <p class="normal1">Sarı kartlılar arasındaki rivayetlerden birine göre İtsiken <span class="ideitalik">fa’ganını</span> uzun süre tedavi ettirmeyince doktorların burnunu kesmekten başka çaresi kalmamıştı. Bir başka görüşse Tezek Beyi’nin dersini vermek üzere kesip alıverdiğiydi burnunu.</p>

  <p class="normal1">İtsiken, Hok Seng’in yanına ilişti. Kapkara, katı bakışlı gözleri vardı. “Senin Doktor Çan geldi bana. Bir mektupla.”</p>

  <p class="normal1">Hok Seng başıyla evetledi. “Patronunla görüşmek isterim.”</p>

  <p class="normal1">İtsiken hafifçe güldü. “Uykumu böldüğü için önce parmaklarını kırdım, ardından öldürene kadar siktim doktorunu.”</p>

  <p class="normal1">Hok Seng herhangi bir heyecan belirtmemeye çabaladı. Belki atıyordu. Belki doğruyu söylüyordu. Bilemezdi. Her halükarda kışkırtıcıydı ama. Hok Seng’in korkup korkmayacağını, pazarlığa girip girmeyeceğini görmeye çalışıyordu adam. Doktor Çan belki sahiden ölmüştü. Reenkarnasyona girdiğinde omuzlarına binecek bir yük daha…</p>

  <p class="normal1">“Patronun teklifimden hoşnut kalacaktır.”</p>

  <p class="normal1">İtsiken burun yarıklarından birini kaşıdı. “Niye kendin ofisime gelmedin?”</p>

  <p class="normal1">“Açık alanlar hoşuma gidiyor.”</p>

  <p class="normal1">“Adamların mı var etrafta? Başka sarı kartlılar mı? Seni güvende tutmaya yeterler mi sanıyorsun?”</p>

  <p class="normal1">Hok Seng omuz silkti. Geçip giden gemilere, yelkenlere, gel, gel diyen dünyaya baktı. “Patronuna bir iş teklifim var. Çok kârlı…”</p>

  <p class="normal1">“Neymiş?”</p>

  <p class="normal1">Kafa salladı Hok Seng. “Hayır. Yüz yüze konuşmam lazım kendisiyle. Sadece ona söylerim.”</p>

  <p class="normal1">“Sarı kartlılarla konuşmaz. Belki seni tutup şuradaki kırmızı yüzgeçli <span class="ideitalik">plaa</span>lara yem yapsam daha iyi ederim. Güneyde Yeşil Bandanaların sizinkilere yaptığı gibi.”</p>

  <p class="normal1">“Kim olduğumu biliyorsun.”</p>

  <p class="normal1">“Mektubunda eskiden kim olduğunu söylediğini biliyorum.” Hok Seng’i süzerek burun yarıklarını ovaladı. “Burada herhangi bir sarı kartlıdan farkın yok.”</p>

  <p class="normal1">Yanıt vermedi Hok Seng. Keten para torbasını uzattı. İtsiken kuşkuyla baktı, almadı.</p>

  <p class="normal1">“Ne bu?”</p>

  <p class="normal1">“Hediye. Bak içine.”</p>

  <p class="normal1">Meraklanmıştı İtsiken. Ama temkinliydi. Hok Seng bunu öğrendiğine sevindi. Elini torbaya daldırıp akrebe sokturanlardan değildi demek. Torbayı alttan tutup çevirdi, para ruloları yere saçıldı. İtsiken’in gözleri fal taşı misali açılmıştı; Hok Seng gülümsemesini zor tuttu.</p>

  <p class="normal1">“Tezek Beyi’ne, Üç Gönenç Ticaret Şirketi’nin başı Tan Hok Seng’in bir iş teklifi yaptığını söyle. Notumu iletirsen sen de kazanırsın.”</p>

  <p class="normal1">Gülümsedi İtsiken. “Bense parayı alsam ve adamlarıma kalan sarı paranoyak paranın yerini ötene dek dövdürsem seni diyorum.”</p>

  <p class="normal1">Yanıt vermedi Hok Seng. İfadesiz kalmaya gayret ediyordu.</p>

  <p class="normal1">“Gülen Çan tayfasının etrafta dolandığını biliyorum,” dedi İtsiken. “Yaptığı saygısızlıklardan dolayı borcu var bana.”</p>

  <p class="normal1">İçinin korkuyla dolmamasına şaşıyordu Hok Seng. Sürekli her şeyden ürkerek yaşıyordu ama gecelerini korkuyla dolduranlar İtsiken türü ufak eşkıyalar değildi. Sonuçta İtsiken de bir işadamıydı. Ulusal gururla kabarmış ya da azıcık daha saygı görmeye aç bir Beyaz Gömlek değildi. İtsiken’in derdi paraydı. Para için eyleme geçerdi. İtsiken ve Hok Seng, ekonomik organizmanın parçalarıydılar ama hepsinin ötesinde, aynı yolun yolcusu hatta kardeştiler. Özgüveni artan Hok Seng gülümsemeye başladı.</p>

  <p class="normal1">“Sadece zahmetine karşılık ufak bir hediye bu. Önerim bize çok daha fazlasını getirecek. Hepimize.” Diğer iki şeyi çıkardı. Biri, bir mektuptu. “Bunu efendine ver. Açmadan.” Sonra diğerini, bildik makara ve askılarıyla soluk sarı polimer kaplama kutuyu uzattı.</p>

  <p class="normal1">İtsiken kutuyu aldı, evirip çevirdi. “Bir burgu-yayı mı?” Kaşları çatıldı. “Ne bu şimdi?”</p>

  <p class="normal1">Hok Seng gülümsedi. “Efendin mektubu okuyunca anlayacak.” Yeşil Bandanalıların gelmesinden, depolarının alevler içinde kalmasından ve ticari yelkenlilerinin birer ikişer okyanusa gömülmesinden beri ilk defa kendini bu denli güçlü ve emin hissederek kalktı, İtsiken’in yanıtını dahi beklemeden dönüp yürümeye koyuldu. Erkek hissediyordu kendisini o an. Dimdik yürüyor, topallamıyordu.</p>

  <p class="normal1">İtsiken’in adamlarının peşine düşüp düşmeyeceklerini bilemediğinden ve hem onun hem Gülen Çan’ın adamlarının çevresini sardığını bildiğinden, peşinde gecekondu sokaklarına kadar gelen takip çemberinin içinde ağır adımlarla, ta en sonunda sırıtarak bekleyen Gülen Çan’ı bulana dek yürüdü.</p>

  <p class="normal1">“Gitmene izin vermişler,” dedi Gülen Çan.</p>

  <p class="normal1">Hock Seng daha fazla para çıkardı. “İyi iş yaptın. Adamlarının farkındaydı gerçi.” Fazladan bir rulo baht uzattı Gülen Çan’a. “Bununla kaparsın çenesini.”</p>

  <p class="normal1">Gülen Çan para yığınına bakarak sırıttı. “Lüzumundan iki kat fazla bu. Koh Angrit’ten SoyaPro kaçırma riskine girmek istemediğinde İtsiken bile bizi kullanır.”</p>

  <p class="normal1">“Sen al gene de.”</p>

  <p class="normal1">Gülen Çan omuz silkerek parayı cebe attı. “Çok teşekkürler. Demirleme rampaları kapatılmışken işimize çok yarayacak bu para.”</p>

  <p class="normal1">Hok Seng tam gidecekken bu sözler üzerine döndü.</p>

  <p class="normal1">“Ne dedin sen?”</p>

  <p class="normal1">“Demirleme rampaları kapatıldı. Dün gece Beyaz Gömlekler baskın yapmış. Her şey kilit altına alındı.”</p>

  <p class="normal1">“Ne olmuş peki?”</p>

  <p class="normal1">Omuz silkti Gülen Çan. “Her şeyi yakmışlar duyduğuma göre.”</p>

  <p class="normal1">Hok Seng daha fazlasını sormak için duraklamadı. Döndü ve yaşlı kemiklerinin elverdiği hızla koşmaya ve kendine sövmeye başladı. Aptallığına, rüzgârın ne yandan estiğine bakmayışına, dikkatini daha fazlasını yapmak için hayatta kalma mücadelesinden ayırmasına sövüyordu.</p>

  <p class="normal1">Ne zaman geleceğe yönelik plan yapsa şapa oturuyordu. Ne zaman ileri uzansa dünya beline asılıyor, gerisingeri çekiyordu.</p>

  <p class="normal1">Güneş altında cayırdayan Sukumvit Caddesi’nde bir gazete bayii buldu. Gazeteleri ve gazeteler arasına sıkıştırılan fısıltı gazetesi sayfalarını, kumarda günün şanslı sayıları sayfalarını ve kazanması beklenen <span class="ideitalik">muay-tay</span> şampiyonlarının adlarını açıklayan sayfaları, hepsini taradı.</p>

  <p class="normal1">Her birini yırtarcasına açtı, her nüshada daha fazla delirdi.</p>

  <p class="normal1">Hepsinde aynı gülümseyen yüz vardı: Caydi Rojanasukçay.</p>

  <p class="normal1">Satın alınamayan, rüşvet yedirilemeyen Bangkok Kaplanı.</p>
</body>
</html>
