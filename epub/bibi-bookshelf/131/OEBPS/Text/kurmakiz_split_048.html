<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_46"><span class="idebold">kırk altı</span></h1>

  <p class="normal1">Yaşlı Çinli’yle küçük kız geri çekilmiş, suyu çılgınca içişini tetikte seyrediyorlardı. İhtiyarın küçük kızın balkona tırmanmasına yardım etmesine izin vermesine şaşırmıştı Emiko. Ama şimdi güvendeydi ve üzerine doğrultulan namludan adamın hayır işlemek peşinde koşmadığını anlamıştı.</p>

  <p class="normal1">“Öldürdün mü sahiden o adamları?” dedi Hok Seng.</p>

  <p class="normal1">Emiko yanıt vermeden bir kez daha bardağını kafaya dikti. Canı bu denli yanmasa kendinden korkmaları hoşuna bile gidebilirdi. Sağ kolunun tamamen şiş ve mecalsiz kucağında yatmasına rağmen suyu içtikçe toparlanmış, kendine gelmişti. Bardağı yere bıraktı ve yaralı dirseğini tuttu. Acı yüzünden hâlâ kesik soluyordu.</p>

  <p class="normal1">“Öldürdün mü?” dedi yaşlı Çinli bir daha.</p>

  <p class="normal1">Dudak büktü Emiko. “Yavaştılar. Hızlıydım.”</p>

  <p class="normal1">Gendo-sama tarafından terk edildiğinden beri hiç kullanmadığı Mandarin Çincesi konuşuyorlardı. İngilizce, Fransızca, Mandarin Çincesi, Tayland dili, muhasebe, protokol, hizmet ve ev sahipliği… Sahip olduğu onca becerinin hiçbirini kullanmıyordu artık. Dile dair anılarının yüzeye çıkması birkaç dakikasını almıştı ama fazla geçmeden, kullanılmamaktan kasları eriyip gitmişken birden mucize kabilinden canlanıp güçlenen bir uzuv misali ortaya çıkıvermişlerdi. Kırık kolunun bu kadar çabuk iyileşip iyileşmeyeceğini, bedeninin daha ne sürprizler gizlediğini merak ediyordu Emiko.</p>

  <p class="normal1">“Fabrikadaki sarı kartlı sekretersiniz siz,” dedi Emiko. “Hok Seng’di, değil mi? Anderson-sama, Beyaz Gömlekler gelince kaçtığınızı söylemişti bana.”</p>

  <p class="normal1">Yaşlı Çinli, “Geri döndüm,” dedi.</p>

  <p class="normal1">“Niye?”</p>

  <p class="normal1">Sırıttı Hok Seng. “Gemi batınca ne bulursak ona tutunuruz.”</p>

  <p class="normal1">Dışarıdan gelen patlamaya çevirdiler kafalarını.</p>

  <p class="normal1">“Bitiyor,” dedi kız. “Bir saati aşkın zamandır duyduğumuz ilk patlamaydı bu.”</p>

  <p class="normal1">Emiko dikkatleri dağılmışken ikisini birden, kırık koluna rağmen öldürebileceğini düşündü. Yorgundu ama. Yıkımdan, mücadeleden bezmişti. Balkondan aydınlanan göğe yükselen dumanları görünüyordu. Koca bir kent mahvedilmişti. Neden peki? Yerini bilmeyen bir kurma kız yüzünden.</p>

  <p class="normal1">Emiko utançla gözlerini kapadı. Sensei Mizumi’nin çatık kaşları belirdi zihninde. Kadının üzerinde hâlâ etkisinin olması şaşırtıcıydı. Belki hiç kurtulamayacaktı eski öğretmeninden. Mizumi, minik gözenekli teni kadar parçasıydı Emiko’nun. “Başıma konan ödülü mü almak istiyorsunuz?” dedi. “Katili yakalamanın kazancı peşinde misiniz?”</p>

  <p class="normal1">“Taylandlılar çok istiyor seni.”</p>

  <p class="normal1">Birden kapının kilidi tıkırdadı ve Anderson-sama, yanında bir başka <span class="ideitalik">gaijinle</span> içeri girdi. İki yabancının da yüzleri morluk ve şişlerle kaplıydı ama ikisi de neşeliydi. İlk adımlarından sonra kalakaldılar ama. Anderson-samanın bakışları Emiko’dan tabancasını doğrultmuş yaşlı Çinli’ye kaydı.</p>

  <p class="normal1">“Hok Seng?”</p>

  <p class="normal1">Öteki <span class="ideitalik">gaijin</span> derhal Anderson-samanın ardına gizlendi. “Ne oluyor yahu?”</p>

  <p class="normal1">“İyi soru.” Anderson’ın soluk mavi gözleri sahneyi tarar, durumu tartarken Mai içgüdüsel bir hareketle <span class="ideitalik">wai</span> selamı verdi. Emiko gülümsedi. Saygı gösterme dürtüsünü yakından tanıyordu.</p>

  <p class="normal1">Hok Seng hafifçe gülümsedi. “Somdet Çaopraya’nın katilinin yakalanmasına sevinmediniz mi yoksa?”</p>

  <p class="normal1">Anderson yanıt vermeden karşısındakilere bakmayı sürdürdü. Neden sonra, “Nasıl girdiniz buraya?” dedi.</p>

  <p class="normal1">Omuz silkti Hok Seng. “Bay Yates’e bu daireyi bulan bendim. Anahtarlarını şahsen vermiştim.”</p>

  <p class="normal1">Anderson kafa salladı. “Aptalın tekiydi, değil mi?”</p>

  <p class="normal1">Hok Seng kafasını hafifçe eğdi.</p>

  <p class="normal1">Emiko durumun sonunda illa aleyhine gelişeceğini fark ederek ürperdi. Gözden çıkarılabilecek tek kişi kendisiydi. Hızlı davranırsa, tıpkı diğer yavaş korumalara yaptığı gibi ihtiyarın elindeki tabancayı kapabilirdi. Canı yanacaktı ama yapabilirdi. İhtiyarın kendisiyle aşık atması mümkün değildi.</p>

  <p class="normal1">Öteki <span class="ideitalik">gaijin</span> çaktırmadan kapıdan sıvışmak üzereydi ama Anderson-samanın geri çekilmeyip ellerini kaldırarak ilerlemesi Emiko’yu şaşırttı. Ellerinden biri sargılıydı. Yumuşak, teskin edici bir tonla konuştu.</p>

  <p class="normal1">“Ne istiyorsun, Hok Seng?”</p>

  <p class="normal1">Hok Seng, gaijinle mesafesini koruyarak geriledi. “Hiç,” dedi. “Somdet Çaopraya’nın katilinin hak ettiği cezayı bulması yeterli…”</p>

  <p class="normal1">Anderson güldü. “Hoşmuş.” Döndü, yavaşça koltuğa oturdu. Acıyla yüzünü buruşturdu, arkasına yaslandı. Tekrar gülümseyerek, “Pekâlâ, esas istediğin nedir?”</p>

  <p class="normal1">İhtiyarın dudakları anlayışla kıvrıldı. “Hep istediğim şey… Bir gelecek.”</p>

  <p class="normal1">Anderson-sama düşünceli bir ifadeyle kafa salladı. “Bu kızın istediğine erişmeni sağlayacağını mı sanıyorsun?” dedi. “Hoş bir ödüle, mesela?”</p>

  <p class="normal1">“Kraliyet katilini yakalamamın, ailemi yeniden kurmama yetecek parayı getireceği kesin.”</p>

  <p class="normal1">Anderson yanıt vermeden soğuk mavi gözlerini Emiko’ya çevirdi. “Öldürdün mü adamı sahiden?”</p>

  <p class="normal1">Bir yanı yalan söylemek istiyordu. Anderson’ın da yalan söylemesini istediğini görebiliyordu ama yapamadı.</p>

  <p class="normal1">“Çok üzgünüm, Anderson-sama.”</p>

  <p class="normal1">“Korumaları da?”</p>

  <p class="normal1">“Canımı yaktılar.”</p>

  <p class="normal1">İç çekti Anderson. “İnanamamıştım. Akkarat’ın oyunu sanmıştım. Ama sen… Balkondan atlayınca…” Rahatsız edici mavi gözlerini kurma kızdan ayırmıyordu. “Öldürme eğitimi mi gördün?”</p>

  <p class="normal1">“Hayır!” Emiko şaşkınlıkla sindi. Alelacele açıklamaya girişti: “Bilmiyordum. Canımı yaktılar. Kızmıştım. Bilmiyordum…” İçinden inanılmaz şiddetli bir yere, Anderson’ın ayaklarına kapanma, sadakatine ikna etmeye çabalama dürtüsü yükseldi. Genetik sırt üstü yatıp karnını okşatma eğiliminin farkındaydı, bastırmaya çabaladı.</p>

  <p class="normal1">“Eğitimli bir katil, bir kurma asker değilsin yani, öyle mi?” dedi Anderson.</p>

  <p class="normal1">“Hayır. Asker değilim. Lütfen inan bana.”</p>

  <p class="normal1">“Gene de tehlikelisin ama… Somdet Çaopraya’nın kafasını ellerinle koparmışsın.”</p>

  <p class="normal1">Emiko itiraz etmek, öyle bir yaratık olmadığını söylemek istedi ama kelimeler ağzından çıkmak bilmiyorlardı. “Kafasını koparmadım,” diye fısıldayabildi sadece.</p>

  <p class="normal1">“Hepimizi öldürebilirdin isteseydin. Daha biz nedir diyemeden. Hok Seng silahını doğrultamadan…”</p>

  <p class="normal1">Bu laflar üzerine Hok Seng derhal namluyu kurma kıza çevirdi.</p>

  <p class="normal1">Ne sefil, ne acınası yavaşlıktaydı hareketleri…</p>

  <p class="normal1">“Öyle bir isteğim yok,” dedi Emiko usulca. “Tek istediğim gitmek. Kuzeye. Hepsi o.”</p>

  <p class="normal1">“Ama gene de tehlikelisin,” dedi Anderson bir daha. “Benim için. Başkaları için… Benle görülürsen hele.” Kafa salladı. “Ölün, dirinden çok daha değerli.”</p>

  <p class="normal1">Emiko çekeceği acıya hazırlandı. Önce Çinli’yi, ardından Anderson-samayı… Kıza dokunmayabilirdi belki.</p>

  <p class="normal1">Anderson aniden, “Kusura bakma, Hok Seng,” dedi. “Götüremezsin kızı.”</p>

  <p class="normal1">Emiko şaşkınlıkla <span class="ideitalik">gaijine</span> baktı.</p>

  <p class="normal1">Çinli güldü. “Siz mi durduracaksınız beni?”</p>

  <p class="normal1">Anderson-sama kafasını salladı. “Zaman değişiyor, Hok Seng. Bizimkiler geliyor. Tam güç hem de… Her şeyimiz değişecek. Artık sadece fabrikayla uğraşmayacağız. Kalori sözleşmeleri, nakliyatlar, Ar-Ge merkezleri, ticari pazarlıklar olacak. Bugünden itibaren her şey değişecek.”</p>

  <p class="normal1">“Bu yeni dalga benim gemimi de yüzdürecek mi peki?”</p>

  <p class="normal1">Anderson güldü, ardından yüzünü buruşturarak kaburgalarını ovuşturdu. “Hem de nasıl… Senin gibilere her zamankinden fazla ihtiyaç duyacağız.”</p>

  <p class="normal1">İhtiyarın bakışları Emiko’ya kaydı. “Ya Mai?”</p>

  <p class="normal1">“Ufak şeyleri dert etmeyi bırak artık.” Öksürdü, yutkundu Anderson. “Sınırsıza yakın harcama hesabı vereceğiz sana. Yanına alırsın kızı. İstersen evlenirsin, bana ne? Canın ne çekerse… Hatta sen istemezsen eminim Carlyle kızı işe alacaktır.” Arkaya doğru uzanarak seslendi. “Hâlâ oradasın, biliyorum ödlek herif! Gel artık içeri!”</p>

  <p class="normal1">Carlyle’ın sesi duyuldu. “Kurma kızı koruyacak mısın sahiden?” Eşikten kafasını uzattı. Temkinliydi.</p>

  <p class="normal1">Anderson-sama omuz silkti. “O olmasa darbe yapacak bahanemiz olmayacaktı.” Sırıttı. “Bunun da bir değeri vardır herhalde.” Tekrar Hok Seng’e baktı. “E, ne diyorsun?”</p>

  <p class="normal1">“Söz veriyor musunuz?” dedi Hok Seng.</p>

  <p class="normal1">“Sözümüzü tutmazsak istediğin an ihbar edebilirsin kızı. Bir yere gittiği yok. En azından herkes katili ararken… Anlaşırsak hepimiz kârlı çıkarız. Haydi, Hok Seng. Zor karar değil. Bu sefer hepimiz kazanacağız.”</p>

  <p class="normal1">Hok Seng önce tereddüt etti ama ardından sert bir baş onayı verip silahını indirdi. Emiko rahat bir nefes aldı. Anderson gülümsüyordu. Bakışlarını Emiko’ya çevirdi; yüz ifadesi yumuşayıvermişti. “Çok şey değişecek,” dedi. “Ama görülmene izin veremeyiz. Affedip unutmayacak çok insan var. Anlıyor musun?”</p>

  <p class="normal1">“Evet. Görülmeyeceğim.”</p>

  <p class="normal1">“İyi. Buradan seni nasıl çıkaracağımıza ortalık sakinleştikten sonra bakarız. Şimdilik burada kalacaksın. Kolunu alçıya alırız. Bir kasa buz getirtirim. Ne dersin?”</p>

  <p class="normal1">Emiko hissettiği rahatlamayla bayılacaktı neredeyse. “Çok teşekkür ederim. Çok naziksin.”</p>

  <p class="normal1">Anderson-sama gülümsedi. “Viski nerede, Carlyle?” dedi. “Kadeh kaldırmamız lazım.” Acıdan yüzünü buruşturarak kalktı, mutfaktan bardak getirdi. Alçak sehpaya bardakları koyarken öksürdü. “Hay Akkarat gibi…” diye mırıldandı, bir daha, bu sefer güçlü bir hırıltı eşliğinde öksürdü.</p>

  <p class="normal1">Derken aniden iki büklüm oldu. Bir daha öksürerek sarsıldı ve art arda, balgamlı hırıltılar çıkararak öksürmeye başladı. Toparlanmak için sehpanın kenarına tutundu ama işe yaramadı. Sehpa üzerindekilerle birlikte yere devrildi.</p>

  <p class="normal1">Emiko devrilen sehpadan kayan bardaklara ve şişeye bakıyordu. Çok, çok yavaşça düşüyor, doğan güneşin parıltılarını yakalıyorlardı. Çok hoştular. Tertemiz ve parlaktılar…</p>

  <p class="normal1">Bardaklarla şişe yerde parçalandı. Anderson’ın öksürüğü şiddetlenerek devam etti. Cam kırıkları arasına diz üstü çöktü, kalkmak istedi ama bir kriz daha geldi. İki büklüm yana devrildi.</p>

  <p class="normal1">Öksürüğü nihayet kesildi. Çukurlaşmış mavi gözleri Emiko’ya döndü. “Akkarat fena benzetti beni,” diye mırıldandı.</p>

  <p class="normal1">Hok Seng ile Mai geri çekilmişlerdi. Carlyle koluyla ağzını kapamış, dirsek kıvrımından ürkek gözlerle izliyordu sahneyi.</p>

  <p class="normal1">“Fabrikadakiler gibi,” diye mırıldandı Mai.</p>

  <p class="normal1">Emiko <span class="ideitalik">gaijinin</span> yanına diz çöktü.</p>

  <p class="normal1">Birdenbire ufalmış, kırılganlaşmıştı sanki Anderson. Emiko beceriksizce uzandı, elini tuttu. Dudaklarından kanlı köpükler süzülüyordu Anderson-samanın.</p>
</body>
</html>
