<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_2"><span class="idebold">iki</span></h1>

  <p class="normal1">“Çek!” diye bağırdı Hok Seng. Pom ve Nu ve Kukrit ve Kanda hep birlikte parçalanmış mile yüklendiler, Mai adlı kızı altına yollayacak konuma getirene kadar, bir devin ayağına batan kıymığı çeker gibi kızağından dışarı çektiler.</p>

  <p class="normal1">“Göremiyorum!” diye bağırdı Mai.</p>

  <p class="normal1">Milin yerine gerisingeri oturmamasına çabalayan Pom ile Nu’nun kasları iyice gerildi. Hok Seng diz çöktü ve kıza bir el feneri uzattı. Kızın parmakları ihtiyarınkilere dokundu, fener karanlıkta gözden yitti. Işık, kızdan daha değerliydi. Hok Seng işçilerin kız içerideyken mili ellerinden kaçırmamalarını umuyordu.</p>

  <p class="normal1">Bir dakika sonra, “E?” diye seslendi. “Çatlamış mı?”</p>

  <p class="normal1">Yanıt gelmedi. Umarım bir şekilde aşağıda sıkışıp kalmamıştır, diye düşündü Hok Seng. Kızın incelemesini bitirmesini beklemek üzere bağdaş kurarak yere oturdu. Fabrika etrafı toplamak için koşuşturan işçilerle doluydu. Parlak palalı ve koca kemik testereli sendika işçileri megodont leşinin üstüne doluşmuşlardı. Etten bir dağ ile cebelleşiyorlardı ve üstleri başları kan içindeydi. Hayvanın yarılmış karnından görünen mermersi beyazlıktaki kaslarından yere kanlar süzülüyordu.</p>

  <p class="normal1">Başka kanlı manzaralarda, başka fabrikalarda benzer şekilde katledilen halkını hatırlayan Hok Seng ürperdi. Güzelim depolar yakılıp yıkılmış, iyi insanlar öldürülmüştü. Manzara tümüyle Yeşil Bandanalılar’ın ellerinde palalarla gelişini hatırlatıyordu. Alevler arasında küle dönen jüt, demirhindi ve burgu-yayları… Parıldayan palalar… Anıları derinlere iteklemeye çabalayarak bakışlarını önüne çevirdi. Derin bir nefes aldı.</p>

  <p class="normal1">Megodont Sendikası, hayvanlarından birinin ölümünü duyar duymaz profesyonel kasaplarını yollamıştı. Hok Seng hayvan leşini dışarı çıkarttırmaya uğraşmıştı ama sendikacılar reddetmişlerdi. Kısacası, temizlenip toparlanma kargaşasına ilaveten, fabrika bir de sinekler ve gittikçe ağırlaşan ölüm kokusuyla dolmuştu.</p>

  <p class="normal1">Kemikler leşten, derin bir et okyanusundaki mercan kayalıkları gibi fırlamıştı. Hayvandan nehirler dolusu akan kan, fırtına oluklarına ve Bangkok’un kömürle çalışan sel kontrol pompalarına gidiyordu. Hok Seng önünden akıp giden kana üzülerek baktı. Hesapsız kaloriler akıp gidiyordu. Kasaplar hızlı çalışıyorlardı ama hayvanı tamamen parçalamaları tüm geceyi alacaktı.</p>

  <p class="normal1">Pom yutkunarak, “Daha işi bitmedi mi bunun?” dedi. Hok Seng dikkatini elindeki soruna çevirdi. Pom, Nu ve diğerleri milin ağırlığına zor bela dayanıyorlardı.</p>

  <p class="normal1">Öne eğilerek bir daha karanlığa seslendi: “Ne görüyorsun, Mai?”</p>

  <p class="normal1">Boğuk bir yanıt geldi.</p>

  <p class="normal1">“Çık o zaman!” Tekrar oturdu Hok Seng. Yüzünde biriken teri sildi. Fabrika kazan gibiydi. Bütün megodontlar ahırlarına götürüldüklerinden, ne üretim hattını ne de havalandırmayı çalıştıracak enerji vardı. Rutubetli sıcak ve ölüm kokusu herkesi battaniye misali sarmalıyordu. Klong Toi mezbahasındaydılar sanki. Öğürtüsünü zar zor bastırdı.</p>

  <p class="normal1">Sendika kasaplarından bir çığlık yükseldi. Megodontun karnını tamamen yarmışlardı. Barsaklar dışarı fırladı. Sakatat ve tezek toplayıcıları —Tezek Beyi’nin adamları— elde kürek kalori kaynağı kütleye girişip hepsini el arabalarına doldurmaya koyuldular. Böylesi temiz bir kalori kaynağı büyük olasılıkla ya Tezek Beyi’nin kent çevresindeki çiftliklerinde beslenen domuzlara gidecekti ya da gene Tezek Beyi’nin koruması altındaki bunaltıcı eski Yayılım gökdelenlerinde yaşayan Malezyalı Çinli sığınmacıları besleyen hatta verilecekti. Domuzlarla sarı kartlıların yemedikleriyse, günlük meyve kabukları ve diğer dışkılarla birlikte gübre ve gaza dönüştürülmek ve sonunda yakım-onayına sahip metanlı yeşil sokak lambalarında kullanılmak üzere pişirilecekleri metan kompost tesislerine yollanacaktı.</p>

  <p class="normal1">Hok Seng düşünceli bir bakışla şanslı benini çekiştirdi. İyi bir tekeldi bu. Tezek Beyi’nin kentin o kadar çok yerinde etkisi vardı ki, hâlâ başbakanlığa seçilmeyişi şaşırtıcıydı. Hoş, babaların babası, Krallığı etkisi altına almış <span class="ideitalik">cao por</span>ların en büyüğü, neyi istese kesinlikle elde edebilirdi.</p>

  <p class="normal1"><span class="ideitalik">Peki, sunacağım şeyi kabul edecek mi?</span> Merak ediyordu Hok Seng. <span class="ideitalik">Sağlam bir iş fırsatını takdir edebilecek mi?</span></p>

  <p class="normal1">Mai’nin sesi nihayet aşağıdan yükselerek Hok Seng’in düşüncelerini böldü. “Çatlamış!” Çok geçmeden toza bulanmış ve ter içinde sürünerek çıktı. Nu, Pom ve diğerleri ipleri bıraktılar, mil yatağına geri kayarak gürültüyle oturdu ve tüm fabrika sallandı.</p>

  <p class="normal1">Mai gürültü üzerine arkasına baktı. Hok Seng, kızın milin altında sahiden ezilebileceğini fark etmesiyle yüzünden geçiveren korkuyu gördü. Bakışındaki korku hızla yok oldu; cesur kızdı.</p>

  <p class="normal1">“E?” dedi Hok Seng. “Söylesene; göbek mi yarılmış?”</p>

  <p class="normal1">“Evet, <span class="ideitalik">Kun</span>, elimi yarıktan şuraya kadar sokabildim.” Bileğine dokunarak gösterdi. “Diğer uçta da aynısı var.”</p>

  <p class="normal1">“<span class="ideitalik">Tamade</span>,” diye sövdü Hok Seng. Şaşırmamıştı gerçi… “Zincir motoru?”</p>

  <p class="normal1">Kız kafasını salladı. “Görebildiğim bağlantıların hepsi bükülmüştü.”</p>

  <p class="normal1">Hok Seng başıyla onadı. “Lin, Lek ve Çuan’ı çağır.”</p>

  <p class="normal1">“Çuan öldü.” Megodontun ezdiği iki işçiden kalan yığını işaret etti.</p>

  <p class="normal1">Hok Seng yüzünü buruşturdu. “Ha… Evet.” Noi, Kapifon ve Bay Anderson’ın alg banyolarının mikroplanmasına izin vermesine ne denli kızdığını hiç öğrenemeyecek talihsiz KK şefi Banyat da megodontun kurbanları arasındaydı. Masraf… Ölen işçilerin ailelerine biner, Banyat’ınkine iki bin baht ödenecekti. Bir daha buruşturdu yüzünü. “Başkasını bul o zaman. Temizlikçilerden, senin gibi ufak-tefek olsun. Yeraltına ineceksiniz. Pom, Nu, Kukrit! Mili çekin. Tamamen çıkarın. Ana tahrik sistemini santimi santimine incelememiz gerekiyor. Tamamen kontrol etmeden çalıştıramayız.”</p>

  <p class="normal1">“Ne acelemiz var?” Gülüyordu Pom. “İşe uzun süre başlamayız. <span class="ideitalik">Farangın</span> geri gelmeye karar verene kadar sendikaya çuvalla afyon vermesi gerekecek. Hele Haprit’i vurduktan sonra…”</p>

  <p class="normal1">“Döndüklerinde dört numaralı milimiz hazır olmaz o zaman,” diye terslendi Hok Seng. “Bu çapta bir ağaç daha kesmek için izin almak, ardından kütüğü ırmaktan yüzdürerek getirmek uzun sürecek ve tüm bu zaman boyunca fabrika sınırlı kapasitede çalışacak. Kafanı çalıştır; bazılarınız işsiz bile kalabilir.” Başıyla mili işaret etti. “Kim adam gibi çalışırsa o kalır.”</p>

  <p class="normal1">Pom öfkesini gizleyip özür dilercesine gülümsedi ve <span class="ideitalik">wai</span> selamı verdi. “<span class="ideitalik">Kun</span>, dikkatsizce konuştum. Kızdırmak istememiştim sizi.”</p>

  <p class="normal1">“İyi öyleyse.” Hok Seng baş selamı verip döndü. Yüzü asıktı ama içten içe adamın söylediklerine katılıyordu. Megodontlar bir kez daha miller etrafında ayak sürüyerek dönmeye başlamadan önce rüşvet ve afyon verilecek, bir sürü pazarlık yapılacaktı. Bilançoya bir kırmızı madde daha eklenecekti. Daha bunlara ilahi okumaları gerekecek keşişlerin veya Brahmin papazlarının ya da <span class="ideitalik">feng şui</span> uzmanlarının veya işçilerin yatışması ve bu uğursuz fabrikada çalışmaya devam etmeleri için <span class="ideitalik">fii</span>lere danışması gerekecek medyumların masrafları da eklene—</p>

  <p class="normal1">“<span class="ideitalik">Tan Jianşeng!</span>”</p>

  <p class="normal1">Hok Seng hesaplamayı kesip kafasını kaldırdı. <span class="ideitalik">Yang guizi<sup class="calibre3"><a class="footnote-link" href="../Text/kurmakiz_split_073.html#footnote-501404-1" id="footnote-501404-1-backlink">[1]</a></sup></span> Anderson Lake karşıda, işçilerin dolaplarının yanındaki bir sıraya oturmuştu. Bir doktor yaralarıyla ilgileniyordu. <span class="ideitalik">Yang guizi</span> önce doktorun yaralarını yukarıda, ofiste tedavi etmesini istemişse de, Hok Seng bu işin üretim katında, kanla kaplı beyaz tropik giysisiyle mezarından çıkıvermiş bir <span class="ideitalik">fii</span> misali, ama işçilerin en azından hâlâ hayatta ve korkmamış olduğunu görebileceği şekilde yapılmasına ikna etmişti onu. Epey itibar demekti bu. Korkusuz yabancı…</p>

  <p class="normal1">Anderson, Hok Seng’i sıradan bir hizmetçiymiş gibi yollayıp aldırdığı Mekong viskisini şişesinden içiyordu. Hakareti yutan Hok Seng içkiyi almaya Mai’yi yollamış, kızsa etiketi yeterince gerçek, kendisi sahte Mekong viskiyle ve kafayı çalıştırdığı için hak edeceği birkaç bahtlık bahşişe yetecek para üstüyle geri dönmüştü. Kıza parayı verirken gözlerinin içine bakarak, “Bu iyiliğimi unutma,” demişti.</p>

  <p class="normal1">Başka bir zamanda, başka bir yaşamda kızın ciddi bir baş onayıyla verdiği yanıtı azıcık sadakat kazandığına yorardı Hok Seng. Oysa burada sadece, Taylandlılar birdenbire sarı kartlı Çinlilere kızıp hepsini birden habbe paslı cengellere dehlemeye karar verdiklerinde kızın derhal kendisini öldürmeye gelmemesini umabilirdi. Belki verdiği bahşiş biraz zaman kazandırırdı. Kazandırmazdı belki.</p>

  <p class="normal1">Doktor Çan, yanlarına yaklaşan Hok Seng’e Mandarin Çincesiyle, “Yabancı iblisiniz pek inatçı,” diye seslendi. “Kıpırdanıp duruyor.”</p>

  <p class="normal1">Kadın da sarı kartlılardandı. Zekâsı yetmese ve türlü dolap çevirmeyi beceremese aç kalacak bir başka sığınmacı. Beyaz Gömlekliler çalıştığını, bir Taylandlı doktorun işini yaptığını keşfederlerse… Ötesini düşünmemeyi seçti. Bir günlüğüne bile olsa vatandan birisine yardım etmeye değerdi. Yardım, geçmişte işlediği günahlara yönelik bir çeşit kefaret sayılırdı.</p>

  <p class="normal1">“Lütfen canlı kalmasına çabalayın,” diyerek gülümsedi Hok Seng. “Maaş çeklerimizi imzalaması lazım.”</p>

  <p class="normal1">Güldü kadın. “<span class="ideitalik">Ting mafan</span>. Epeydir dikiş atmadım ama hatırınız için bu çirkin yaratığı ölümden döndüreceğim.”</p>

  <p class="normal1">“O kadar iyiyseniz sibiskoza yakalandığımda sizi ararım.”</p>

  <p class="normal1"><span class="ideitalik">Yang guizi</span>, lafa İngilizce karıştı: “Neden yakınıyor bu kadın?”</p>

  <p class="normal1">Hok Seng gözlerini devirdi. “Fazla kıpırdıyormuşsunuz.”</p>

  <p class="normal1">“Kendi beceriksizliği. Söyle, acele etsin.”</p>

  <p class="normal1">“Bir de çok şanslı olduğunuzu söylüyor. Kıymıklardan biri şahdamarınızı santimle ıskalamışmış. Yoksa kanınız zeminde diğerlerine karışırmış.”</p>

  <p class="normal1">Bay Lake duyduklarına gülümseyerek Hok Seng’i şaşırttı. Gözleri budanan et dağına kaydı. “Kıymık ha… Megodont beni götürecek sanmıştım…”</p>

  <p class="normal1">“Öyle. Az daha ölecektiniz,” dedi Hok Seng. Ki felaket demekti bu. Bay Lake’in yatırımcıları işten soğuyup fabrikayı kapamaya karar verirlerse… Kaşları çatıldı. Bu <span class="ideitalik">yang guiziyi</span> etkilemek, Bay Yates’i etkilemekten çok daha zordu ve sırf fabrikanın açık kalabilmesi için bile olsa, yabancı şeytanı hayatta tutmak gerekiyordu.</p>

  <p class="normal1">Bir zamanlar Bay Yates’e onca yakınken şimdi Bay Lake’e bunca uzak kalışını fark etmek rahatsızlık vericiydi. Önce şanssızlık ve şimdi de inatçı bir <span class="ideitalik">yang guizi</span>… Artık uzun vadede hayatta kalışını sağlamlaştırmak ve klanını canlandırmak için yeni bir plana ihtiyacı vardı.</p>

  <p class="normal1">“Bence hayatta kalışınızı kutlamalısınız,” dedi. “Müthiş şansınız için Kuan Yin<sup class="calibre3"><a class="footnote-link" href="../Text/kurmakiz_split_074.html#footnote-501404-2" id="footnote-501404-2-backlink">[2]</a></sup> ve Buda’ya şükran adağı sunmalısınız.”</p>

  <p class="normal1">Bay Lake soluk mavi gözlerini Hok Seng’e dikerek sırıttı. “Hem de ne biçim sunacağım...” Yarısı şimdiden boşalmış sahte Mekong şişesini havaya kaldırdı. “Sabaha kadar kutlayacağım.”</p>

  <p class="normal1">“Bir eşlikçi ayarlamamı ister miydiniz?”</p>

  <p class="normal1">Yabancı iblisin yüzü taş kesildi. Hok Seng’e tiksintiye benzer bir ifadeyle baktı. “Üstüne vazife değil o işler.”</p>

  <p class="normal1">Yaşlı Çinli ifadesiz kalmaya çabalarken içinden kendisine sövdü. Anlaşılan haddini aşmıştı ve işte, yaratık gene sinirlenmişti. Alelacele, özür anlamında bir <span class="ideitalik">wai</span> selamı verdi. “Elbette. Size hakaret etmek amacında değildim.”</p>

  <p class="normal1"><span class="ideitalik">Yang guizi</span> bakışlarını üretim katında gezdirdi. Keyfi kaçmış gibiydi. “Hasar ne kadar ağır?”</p>

  <p class="normal1">Hok Seng omuz silkti. “Mil göbeği konusunda haklı çıktınız. Çatlamış.”</p>

  <p class="normal1">“Ya ana zincir?”</p>

  <p class="normal1">“Bağlantıların hepsini kontrol edeceğiz. Şanslıysak sadece alt hat etkilenir.”</p>

  <p class="normal1">“Sanmam.” Şişeyi uzattı. Hok Seng öğürtüsünü bastırmaya çalışarak kafa salladı. Anderson Lake alaycı bir sırıtışla şişeyi dudaklarına götürdü. İçti, ağzını yenine sildi.</p>

  <p class="normal1">Sendika kasapları arasından bir çığlık daha yükseldi ve megodonttan daha fazla kan fışkırdı. Hayvanın bedeninden yarı yarıya ayrılmış kafası tuhaf bir açıyla yerde yatıyordu. Leşi gittikçe daha fazla birbirinden ayrılmış parçalar görünümü alıyordu. Artık bir hayvandan çok, parçaları birleştirilen bir megodont yapbozuna benziyordu.</p>

  <p class="normal1">Hok Seng sendikayı satacakları bozulmamış etten elde edilecek kârdan kendisine pay vermeye ikna edecek bir yol olup olmadığını düşünüyordu. Alanlarına ne denli hızla sahip çıktıklarına bakılırsa ihtimal düşüktü ama belki işgücü kontratları yenilendiğinde veya tazminat talep etmeye geldiklerinde bir şeyler çevirebilirdi.</p>

  <p class="normal1">“Kafayı alacak mısınız?” diye sordu. “Duvarınıza asabilirsiniz.”</p>

  <p class="normal1">“Hayır.” Gücenmiş görünüyordu <span class="ideitalik">yang guizi</span>.</p>

  <p class="normal1">Hok Seng yüzünü ekşitmemek için zor tuttu kendisini. Bu yaratıkla çalışmak delirticiydi. İblisin bir ânı diğerini tutmuyordu. Üstelik çocuklar gibi, her daim saldırgandı. Bir an neşeliyken birden öfkeleniveriyordu. Tiksintisini bastırdı. Lake, her ne ise, oydu. Karması Anderson Lake’i yabancı şeytan kılmış, Hok Seng’inkiyse bir araya gelmelerine yol açmıştı. Açlıktan kırılırken U-Tex’in kalitesinden yakınmanın âlemi yoktu.</p>

  <p class="normal1">Anderson Lake, Hok Seng’in saklamaya çalıştığı ifadeyi yakalamıştı anlaşılan. “Av değildi bu,” diye açıklamaya girişti. “Sadece telefattı. Oklar isabet ettiğinde ölmüştü zaten hayvan. Spor tarafı yoktu yani.”</p>

  <p class="normal1">“Ah, elbette. Çok onurlu.” Hok Seng düş kırıklığını bastırdı. Yabancı iblis kafayı alsa, kırılarak çıkarılmış fildişlerinin köklerini çıkarıp yerlerine katılaştırılmış hindistancevizi yağından taklitlerini yerleştirdikten sonra Wat Boworniwet civarındaki doktorlara satabilirdi. O para da gidecekti şimdi. Ne israf! Durumu, önünde yatan etin, kalorilerin ve fildişi köklerinin değerini Anderson Lake’e anlatmayı düşündü, sonra vazgeçti. Anlamazdı. Hem bu haliyle yeterince öfkeliydi.</p>

  <p class="normal1">“Chesire’lar da geldi,” dedi Anderson Lake.</p>

  <p class="normal1">Hok Seng, <span class="ideitalik">yang guizinin</span> işaret ettiği tarafa baktı. Kan göllerinin az ilerisinde parıltılı kedi yüzleri, leş kokusunca çağrılmış kıvrımlar ve gölgeler belirmeye başlamıştı. Anderson yüzünü buruşturdu ya, Hok Seng’in bu şeytan kedilere belli ölçüde bir saygısı vardı. İstenmedikleri yerde istenmelerini sağlayacak denli zekiydiler. Azimleri neredeyse doğaüstüydü. Kanın kokusunu daha dökülmeden alıyor gibiydiler. Sanki geleceği görebiliyor ve bir sonraki yemeklerinin nerede ortaya çıkacağını önceden bilebiliyorlardı. Kedi pırıltıları yapışkan kan göllerine ilerliyorlardı şimdi. Kasaplardan biri, kedilerden birini tekmeledi ama gelenler öyle kalabalıktı ki uğraşmak boşunaydı.</p>

  <p class="normal1">Anderson Lake viskisinden bir fırt daha çekti. “Çıkaramayız artık bunları buradan.”</p>

  <p class="normal1">“Avlayan çocuklar var,” dedi Hok Seng. “Başlarına ufak bir ödül koyarsak.”</p>

  <p class="normal1"><span class="ideitalik">Yang guizi</span> reddeder bir ifade takındı. “Ortabatı’da da kelle ödülü var.”</p>

  <p class="normal1"><span class="ideitalik">Bizim çocuklarımızın sizinkilerden daha fazla sebebi var.</span></p>

  <p class="normal1">Ama yabancının sözleriyle dalaşa girmemeyi seçti Hok Seng. Kedilerin başına ödülü koyacaktı. Kedilerin fabrikada kalmalarına izin verilirse, işçiler arasında, belayı başlarına muzip Chesire ruhu Fii Oun’un açtığı söylentisi çıkardı. Şeytan kediler iyice yakına gelmişler, pırıldıyorlardı. Benekli, kızıl, gece karası… Çevrelerinin renklerine girerken bir görünüp bir kayboluyor, kan göllerine daldıkça kırmızı tonlara bürünüyorlardı.</p>

  <p class="normal1">Hok Seng, Chesire kedilerinin, bir kalori yöneticisi tarafından —muhtemelen PurCal veya AgriGen’den birisi— kızının doğum günü için sipariş edildiğinin anlatıldığını duymuştu. Lewis Carroll’ın Alice’inin yaşına basan kızın partisi için eğlencelik olarak yaratılmıştı bu mahlûklar. Doğum gününe gelen çocuklar birer tane alıp evlerine götürmüş, yaratıklar diğer normal kedilerle çiftleşmiş ve yirmi yılın sonunda bu şeytanlar tüm kıtalara yayılmış, <span class="ideitalik">Felis domesticus</span> yeryüzünden silinerek yerini her batında yüzde doksan sekiz saflığını koruyan bir genetik diziye bırakmıştı. Malezya’daki Yeşil Bandanalılar Çinlilerle Chesire kedilerinden aynı oranda nefret ederlerdi ama Hok Seng’in bildiği kadarıyla bu şeytanlar orada da semirmeye devam ediyorlardı.</p>

  <p class="normal1">Doktor Çan’ın yeniden dikmeye başlamasıyla <span class="ideitalik">yang guizi</span> yüzünü buruşturdu ve kadına pis bir bakış attı. “Bitir artık şunu,” dedi, “hemen.”</p>

  <p class="normal1">Kadın korkusunu gizleyerek özenle <span class="ideitalik">wai</span> selamı verdi. “Gene kıpırdıyor,” diye fısıldadı Hok Seng’e. “Anestetik iyi değil. Eskiden kullandıklarım kadar iyi değil.”</p>

  <p class="normal1">“Endişelenmeyin,” diye yanıtladı Hok Seng. “Viskiyi o yüzden verdim. Siz işinize bakın. Ben hallederim onu.” Jianşeng<sup class="calibre3"><a class="footnote-link" href="../Text/kurmakiz_split_075.html#footnote-501404-3" id="footnote-501404-3-backlink">[3]</a></sup> Lake’e döndü: “Bitirmek üzere.”</p>

  <p class="normal1">Yabancı iblis yüzünü astı ama kadını daha fazla tehdit etmedi ve doktor nihayet dikişi bitirdi. Hok Seng kadını yana çekti ve içine ücretini koyduğu zarfı uzattı. Kadın şükranla <span class="ideitalik">wai</span> yaptı ama Hok Seng kafa salladı. “İçinde fazladan bir miktar var. Bir mektup iletmenizi rica ediyorum.” Diğer zarfı uzattı. “Gökdeleninizin patronuyla konuşmak istiyorum.”</p>

  <p class="normal1">“İtsiken’le mi?” Tiksintiyle bakıyordu doktor.</p>

  <p class="normal1">“Böyle dediğinizi duysa ailenizden kalan kim varsa doğrar.”</p>

  <p class="normal1">“Ters adam.”</p>

  <p class="normal1">“Sadece mektubu verin siz. Yetecektir.”</p>

  <p class="normal1">Kadın zarfı kuşkuyla aldı. “Ailemize hep iyi davranıyorsunuz. Ayrıca tüm komşularımız nezaketinizden, iyiliklerinizden bahsediyor. Herkes sunular veriyor… Kaybınız için.”</p>

  <p class="normal1">“Yaptıklarım pek az.” Zorla gülümsedi Hok Seng. “Sonuçta biz Çinliler birbirimize destek vermeliyiz. Malezya’da belki hâlâ Hokkien, Hakka veya Beşinci Dalga’yızdır ama burada hepimiz sarı kartlıyız. Daha fazlasını yapamamaktan utanç duyuyorum.”</p>

  <p class="normal1">“Başkalarının yaptıklarından çok daha fazlasını yapıyorsunuz.” Doktor bir kez daha yeni kültürlerinin özelliklerini göstererek <span class="ideitalik">wai</span> selamı verdikten sonra gitti.</p>

  <p class="normal1">Anderson Lake doktorun gidişini izliyordu. “Sarı kartlı, değil mi?”</p>

  <p class="normal1">Hok Seng başıyla evetledi. “Öyle. Malakka’da doktordu. Olay’dan önce.”</p>

  <p class="normal1">Yabancı şeytan bir an sustu. Aldığı bilgiyi sindirmeye çalışır gibiydi. “Taylandlı doktorlardan daha mı ucuza çalışıyor?”</p>

  <p class="normal1">Hok Seng <span class="ideitalik">yang guiziye</span>, duymak istediği yanıtı kestirmeye çalışarak baktı. Sonunda, “Evet,” dedi, “çok daha ucuza. Onlar kadar iyi ama. Belki daha da iyi. Ama çok daha ucuz. Bize Tayland mevkilerine geçme izni verilmiyor. Bu yüzden sarı kartlılar dışında pek kimseye bakamıyor. Tabii onların da azıcık ödeyebilenlerine… Buraya geldiği için memnundu.”</p>

  <p class="normal1">Anderson Lake düşünceli bir ifadeyle kafa salladı. Hok Seng adamın ne düşündüğünü merak ediyordu. Bulmaca gibiydi Lake. Hok Seng bazen <span class="ideitalik">yang guizilerin</span> dünyayı iki değil bir defa bile ele geçiremeyecek denli aptal olduklarını düşünürdü. Yayılımda başarmışlardı ve sonra —enerji çöküşü yüzünden dükkânlarına geri döndükten bile sonra— kalori şirketleri, salgınları ve patentli tohumlarıyla bir daha gelmişlerdi. Sanki doğaüstü güçlerce korunuyorlardı. İşin aslı, Anderson Lake çoktan ölmüş olmalı, barsakları Banyat, Noi ve megodontun paniğe kapılmasına izin veren Dört Numaralı mil sorumlusu salak ve adsız <span class="ideitalik">mahut</span>unkilere karışmalıydı. Ama işte, yabancı iblis karşısına geçmiş, minnacık iğnenin batışından yakınıyordu ve on tonluk bir hayvanı göz açıp kapayana kadar öldürdüğü gerçeğinin farkında değilmiş gibi davranıyordu. Sahiden garip yaratıklardı bu <span class="ideitalik">yang guiziler</span>. Sürekli onlarla iş yapmasına rağmen her seferinde sandığından daha yabancı geliyorlardı Hok Seng’e.</p>

  <p class="normal1">“<span class="ideitalik">Mahutlara</span> ödeme yapmak lazım,” dedi Hok Seng. “İşe dönmeleri için rüşvet vermeliyiz.”</p>

  <p class="normal1">“Öyle.”</p>

  <p class="normal1">“Ayrıca fabrikaya dua etmeleri için keşişleri çağırmamız lazım. İşçileri sevindirmek için. <span class="ideitalik">Fii</span>ler teskin edilmeli.” Durakladı. “Epey masraf çıkacak. Fabrikanızda kötü ruhların dolaştığı lafı yayılacak. Yanlış yere yapıldığı veya ruhlara yeterince yer bırakılmadığı söylenecek. Ya da inşaat için bir <span class="ideitalik">fii</span>nin ağacını kestiğiniz… Buranın sorunsuzluğuna inandırmak için bir falcı hatta belki bir <span class="ideitalik">feng şui</span> üstadı çağırmamız gerekecek. Sonra bir de <span class="ideitalik">mahutlar</span> kaza tazminatı—”</p>

  <p class="normal1">Anderson Lake sözünü kesti. “<span class="ideitalik">Mahutların</span> değiştirilmesini istiyorum,” dedi. “Hepsinin.”</p>

  <p class="normal1">Hok Seng dişlerini sıkarak iç çekti. “Mümkün değil. Kentteki işgücü sözleşmelerinin tümü Megodont Sendikası’nın kontrolünde. Hükümet emri. Beyaz Gömlekliler güç tekelini ödüllendiriyorlar. Sendikalar konusunda elimizden hiçbir şey gelmiyor.”</p>

  <p class="normal1">“Beceriksiz bunlar. Burada kalmalarını istemiyorum.”</p>

  <p class="normal1">Hok Seng, <span class="ideitalik">farangın</span> şaka yapıp yapmadığını kestirmeye çalıştı. Tereddütle gülümsedi. “Kraliyet emri böyle. İş istemeye kalsa insan Çevre Bakanlığı’nı da değiştirmek isteyebilir.”</p>

  <p class="normal1">“İyi fikir,” diyerek güldü Bay Lake. “Carlyle ve Oğulları’yla işbirliğine gidip her gün vergilerden ve karbon kredi yasalarından yakınmaya başlardım o zaman. Ticaret Bakanı Akkarat’ı davamıza katardım.” Hok Seng’i boydan boya süzdü. “Ama sizler işleri böyle yürütme taraftarı değilsiniz, değil mi?” Bakışları aniden soğuklaşıverdi. “Gölgeleri ve pazarlıkları seversiniz siz. Sessiz-sedasız anlaşmaları.”</p>

  <p class="normal1">Hok Seng lafları yuttu. Yabancı iblisin soluk teni ve donuk mavi gözleri sahiden ürkütücüydü. Şeytan kediler kadar yabancı ve yaban, düşman ortamda onlar kadar huzursuzdu. “Beyaz Gömleklerle uğraşmak akıllıca olmaz,” diye mırıldandı. “Çıkıntılık yapan çivi dövülerek düzeltilir.”</p>

  <p class="normal1">“Tam sarı kart lafı.”</p>

  <p class="normal1">“Belki. Ama başkaları ölüyken ben hâlâ hayattayım ve Çevre Bakanlığı aşırı güçlü. General Praça ve Beyaz Gömlekleri bugüne dek her türlü zorluğu aştılar. 12 Aralık girişimini bile atlattılar. Diyeceğim, kobrayı dürtmeye niyetliyseniz ısırığına da hazırlanmalısınız.”</p>

  <p class="normal1">Anderson Lake tartışacakmış gibi baktı ama omuz silkti. “En doğrusunu bildiğinden eminim.”</p>

  <p class="normal1">“Bunun için maaş ödüyorsunuz bana.”</p>

  <p class="normal1"><span class="ideitalik">Yang guizi</span> bakışlarını ölü megodonta çevirdi. “Bu hayvanın koşumlarını koparamaması gerekirdi.” Şişesinden bir yudum daha aldı. “Güvenlik zincirleri paslanmıştı; kontrol ettim. Tek kuruş tazminat ödemeyeceğiz, o kadar. Kimse gelmesin karşıma. Hayvanlarını doğru dürüst bağlasalardı öldürmek zorunda kalmazdım.”</p>

  <p class="normal1">Hok Seng onaylarcasına başını eğdi ama fikrini dillendirmedi. “<span class="ideitalik">Kun</span>, başka seçenek yok.”</p>

  <p class="normal1">Soğuk bir gülümseme sundu Anderson Lake. “Öyle, evet. Tekeller sonuçta.” Yüzünü ekşitti. “Yates fabrikayı buraya kurmakla aptallık etmiş.”</p>

  <p class="normal1">Hok Seng ürperdi. <span class="ideitalik">Yang guizi</span> birdenbire şımarık çocuklar gibi davranmaya başlamıştı. Çocuklar cüretkâr olurdu. Beyaz Gömlekleri veya sendikaları kızdıracak şeyler yaparlardı. Bazen de oyuncaklarını toplayıp evlerine dönerlerdi. Nahoş... Anderson ile yatırımcıları kaçmamalıydı. Henüz.</p>

  <p class="normal1">“Zararımız nedir?” dedi Anderson Lake.</p>

  <p class="normal1">Hok Seng duraksadı, ardından kötü haberi vermek üzere toparlandı. “Megodontun kaybının üzerine sendikaları teskin etmeyi eklersek… Doksan milyon baht civarı…”</p>

  <p class="normal1">Mai’nin ani çığlığıyla sarsıldı Hok Seng. Olanı anlamak için dönüp bakmasına gerek yoktu. “Aşağıdan da ziyan çıkacak bence. Tamirat masrafı yükselecektir.” Hassas noktaya dokunmadan önce bir daha durakladı. “Yatırımcılarınız Bay Gregg ve Bay Yee’ye haber verilmesi gerekecek. Muhtemelen tamirata ve bir de geldiklerinde yeni alg tanklarının montaj ve ölçümleme ayarlarını yapmaya yetecek nakit kalmayacak.” Durdu, iç çekti. “Yeni kaynak gerekecek bize.”</p>

  <p class="normal1"><span class="ideitalik">Yang guizinin</span> tepkisini endişeyle beklemeye koyuldu. Şirkette para bazen öyle hızlı akıyordu ki Hok Seng parayı su gibi görüyordu, ama işte, gene de kötü haberdi söyledikleri. Yatırımcıların bazen masraflarda pintiliği tutuyordu. Yates döneminde para kavgaları sık yaşanırdı. Anderson Lake geldikten sonra yatırımcıların yakınmaları epey azalmıştı ya, gene de dönen para bir düş uğruna harcanabileceğin çok üzerindeydi. Fabrikayı kendi yönetse bir yıl önce kapardı Hok Seng.</p>

  <p class="normal1">Anderson Lake kötü haberlerden hiç etkilenmiş görünmüyordu. “Daha fazla para,” demekle yetindi. Hok Seng’e baktı. “Peki, alg tanklarıyla besleyici kültürler gümrükten ne zaman çekilecek?” diye sordu. “Ciddiyim.”</p>

  <p class="normal1">Hok Seng’in beti benzi attı. “Söylemesi zor. Bambu perdeyi aralamak bir günde olacak iş değil. Çevre Bakanlığı işlere burnunu sokmayı seviyor.”</p>

  <p class="normal1">“Beyaz Gömlekleri uzak tutmak için para ödediğini söylemiştin?”</p>

  <p class="normal1">“Öyle.” Kafasını yana eğdi. “Gerekli hediyelerin hepsi verildi.”</p>

  <p class="normal1">“E, o zaman Banyat ne demeye mikroplu banyolardan şikâyet ediyordu? Madem elimizde üreyen canlı organizmalar—”</p>

  <p class="normal1">Hok Seng alelacele lafını kesti adamın. “Hepsi askıda. Carlyle ve Oğulları’nca geçen hafta teslim edildiler…” Karar almak zorundaydı. <span class="ideitalik">Yang guiziye</span> iyi haber lazımdı. “Parti gümrükten yarın çıkacak. Bambu perde aralanacak ve malzemeniz megodontların sırtında gelecek.” Gülümsedi. “Tabii Sendika’yı bugün kovmak istemiyorsanız.”</p>

  <p class="normal1">Beriki kafa salladı, hatta yapılan şakaya azıcık güldü. Hok Seng rahat bir nefes aldı.</p>

  <p class="normal1">“Yarın öyleyse… Kesin mi?”</p>

  <p class="normal1">Hok Seng içinden doğru çıkmasına dua ederek başıyla onayladı. Ama yabancı iblisin mavi gözleri hâlâ üzerindeydi.</p>

  <p class="normal1">“Çok para döküyoruz buraya. Ancak yatırımcıların tahammül edemeyeceği tek şey varsa, o da beceriksizliktir. Ki ben de hoş göremem beceriksizliği.”</p>

  <p class="normal1">“Anlıyorum.”</p>

  <p class="normal1">Anderson Lake tatmin bulmuş bir ifadeyle evetledi. “İyi o zaman. Yeni donanım gümrükten çıkınca arar, iyi haberleri kötüleriyle karıştırıp veririz. Elim bomboşken para talep etmek istemiyorum. İstemeyiz öylesini, değil mi?”</p>

  <p class="normal1">Hok Seng başıyla evetledi. “Dediğiniz gibi.”</p>

  <p class="normal1">Bay Lake bir fırt daha çekti. “İyi. Hasar ne kadar büyük, bir bak. Sabaha raporunu istiyorum.”</p>

  <p class="normal1">Hok Seng, ayrılabileceği işareti üzerine dönüp, mil ekibinin yanına gitti. Gümrük konusunda doğru çıkması, malların sahiden yarın çekilebilmesi, olayların kendisini haklı çıkarması için dua ediyordu. Evet, kumar oynamıştı ama kötü bir kumar değildi oynadığı. Hem zaten yabancı iblis tek seferde bir sürü kötü haber almak istemezdi.</p>

  <p class="normal1">Milin yanına vardığında Mai delikten çıkmış, üstünü silkeliyordu. Hok Seng, “Nasıl durum?” diye sordu. Döner mil, yatağından tamamen ayrılmıştı. Kocaman tik kütle yerinden çıkarılmış, yere bırakılmıştı. Çatlaklar büyük ve belirgindi. Hok Seng deliğe selendi: “Hasar büyük mü?”</p>

  <p class="normal1">Pom bir dakika sonra üstü başı yağla kaplı, sürünerek çıktı. “Çok dar bu tüneller.” Soluk soluğaydı. “Bazılarına sığamadım.” Ter ve kirini yenine sildi. “Alt hat, orası kesin, kalanının durumunu aşağı çocuk yollamadan bilemeyiz. Ana zincir hasarlıysa tüm zemini kaldırmamız gerekecek.”</p>

  <p class="normal1">Hok Seng yüzünü buruşturarak mil deliğine bakarken tünelleri, fareleri ve güney cengellerindeki dehşetli yaşam mücadelesini hatırladı. “Mai’ye birkaç arkadaşını getirteceğiz.”</p>

  <p class="normal1">Bir kez daha hasarı inceledi. Bir zamanlar böyle binaları vardı Hok Seng’in. Mal dolu depoları… Şimdiyse <span class="ideitalik">yang guiziye</span> uşaklık ediyordu. Bedeni gittikçe güçten düşen bir ihtiyar, üye sayısı bire düşmüş bir klanın reisiydi Hok Seng. İç çekerek hüsranını bastırmaya çabaladı. “<span class="ideitalik">Farangla</span> tekrar konuşmadan önce hasara dair her şeyi bilmek istiyorum. Sonradan bir şey çıkmasın.”</p>

  <p class="normal1">Pom <span class="ideitalik">wai</span> selamı verdi. “Peki, <span class="ideitalik">Kun</span>.”</p>

  <p class="normal1">Hok Seng ilk basamaklarda biraz topalladıktan sonra sakat bacağına yüklenmemeye karar vererek ofisine döndü. Bunca hareketten sonra, fabrikasındaki kendi canavarlarıyla yaşadığı olaydan kalma diz ağrısı başlamıştı. Merdivenin sonunda dönüp işçilerin hâlâ uğraştığı megodont leşine bakmaktan alamadı kendisini. Anılar aç kargalar misali tepesinde dönmeye başladı. Onca ölü arkadaş… Onca ölü aile üyesi… Dört yıl önce çok önemli bir adamdı. Ya şimdi?</p>

  <p class="normal1">Bir hiçti.</p>

  <p class="normal1">Kapıyı iterek açtı. Ofis katı sessizdi. Boş masalar, pahalı pedallı bilgisayarlar, pedal mili ve minik iletişim ekranları, şirketin kocaman kasaları… Kata göz gezdirirken gölgelerden palalarını sallayan yeşil bandanalılar fırlıyordu ya, hepsi birer anıydı gerçekte.</p>

  <p class="normal1">Kapıyı kapatarak et kesme ve tamirat seslerini dışarıda bıraktı. Pencereye gidip kanlı leşe, işçilerin can verdiği yere bir daha bakmamak için kendini zor tutuyordu. Satılık curyanlar misali üst üste yığılmış Çinli kafalarından Malakka lağımlarına akan kanı hatırlamanın yeri değildi.</p>

  <p class="normal1"><span class="ideitalik">Malezya değil burası</span>, dedi içinden. <span class="ideitalik">Güvendesin artık</span>.</p>

  <p class="normal1">Görüntüler kafasındaydı ama. Fotoğraflar kadar, bahar festivalinde atılan havai fişekler kadar parlaktı hepsi. Olay’ın üzerinden dört yıl geçmesine rağmen hâlâ sakinleşme egzersizleri yapmak zorunda kalıyordu. Kötü hislere kapıldığı anlarda gördüğü her nesne aklına dehşeti, kötülüğü getiriyordu. Gözlerini yumdu, derin nefes almaya, masmavi okyanusu ve dalgalarda bembeyaz süzülen ticari gemi filolarını hatırlamaya çabaladı… Bir derin nefes daha alıp gözlerini açtı. Ofis katı yine güvenliğe kavuşmuştu. Özenle hizalanmış boş masalardan ve tozlu pedallı bilgisayarlardan başkası yoktu içeride. Panjurlar tropik güneş ışığını engelliyorlardı. Toz zerrecikleri uçuşuyor, tütsü kokuyordu.</p>

  <p class="normal1">Katın en ucunda, şirketin donuk ışıltılar saçan çelik ve demir mahfazalı ikiz kasaları Hok Seng ile alay eder gibi duruyorlardı. Birinin, para kasasının anahtarı vardı elinde. Ama diğerini, büyük kasayı, sadece Anderson Lake açabiliyordu.</p>

  <p class="normal1"><span class="ideitalik">Burnumun dibinde...</span></p>

  <p class="normal1">Şemalar, çizimler, talimatlar o kasadaydı. Birkaç santim ötesinde. Hepsini görmüştü. Gen-kırma alglerin DNA numuneleri, katı hal veri küplerindeki genom haritaları… Oluşan üst tabakanın yetiştirilmesiyle kayganlaştırıcı ve toza dönüştürülmesi için gerekli işlemler… Burgu-yay filamanının yeni kaplamaları kabul edebilmesi için gerekli uygulamalar… Yeni nesil enerji depolama sistemi burnunun dibinde, beraberinde kendisi ve klanı için diriliş umuduyla yatıyordu.</p>

  <p class="normal1">Yates habire bir şeyler mırıldanıp kafa çekmiş, Hok Seng de kadehini boş bırakmamış, söylediklerini dinlemiş ve bir yılı aşkın süre boyunca çabalayarak adamın güvenini ve bağlılığını kazanmıştı. Hepsi boşa gitmişti sonunda. Yates yatırımcıları kızdırdığı ve düşlerini gerçeğe çeviremeyecek denli beceriksiz çıktığı için açamadığı kasaya öylece bakmak zorundaydı şimdi.</p>

  <p class="normal1">Tümüyle Hok Seng’in belgeleri ele geçirebilmesine bağlı, kurulmayı bekleyen yeni imparatorluklar söz konusuydu. Elinde sadece Yates döneminde, ayyaş enayi tutup kasayı almadan önce hep masasında bıraktığı tamamlanmamış belgelerin kopyaları vardı.</p>

  <p class="normal1">Ama artık Hok Seng ile şemaların arasında bir anahtar, bir şifre ve demirden bir duvar mevcuttu. Sağlam bir kasaydı. İyi bilirdi bu tip kasaları. Çok önemli bir adamken ve belgelerinin korunması gerektiği yıllarda kendisi de kullanmıştı bunlardan. Yabancı iblislerin, Malezya’daki kendi ticaret imparatorluğunda, Ying-Tay’da faydalandığı markanın aynısını kullanmaları belki de her şeyden daha sinir bozcuydu. Yabancı amaçlara alet edilmiş bir Çin malı… Sırf bu kasaya bakarak günler geçirmişti. İçindeki bilgiyi düşünerek…</p>

  <p class="normal1">Birden kafasını kaldırdı.</p>

  <p class="normal1"><span class="ideitalik">Kilitlemiş miydiniz, Bay Lake? Onca heyecan içindeyken kilitlemeyi unutmuş olabilir misiniz?</span></p>

  <p class="normal1">Kalbi gümbürdemeye başladı.</p>

  <p class="normal1"><span class="ideitalik">Atladınız mı yoksa?</span></p>

  <p class="normal1">Yates atlardı bazen.</p>

  <p class="normal1">İçinde büyüyen heyecanı yatıştırmaya çabaladı. Topallayarak kasaya yaklaştı. Önünde durakladı. Bir türbe, tapılacak bir nesneydi adeta… Sabır ve elmas uçlu matkap dışında her şeye dayanıklı, dökme demirden bir anıttı… Her gün karşısında oturur, kendisiyle alay ettiğini hissederdi kasanın.</p>

  <p class="normal1">Bu kadar basit olabilir miydi? Felakete giden koşuşturma arasında kasayı kilitlemeyi unutmuş olabilir miydi Bay Lake?</p>

  <p class="normal1">Tereddüt ederek uzandı ve tutamağı yakaladı. Nefesini tuttu. Atalarına, Taylandlıların engelleri kaldıran ruhu, fil kafalı Fra Kanet’e, bildiği tüm tanrılara dua etti. Tutamağa yüklendi.</p>

  <p class="normal1">Bin <span class="ideitalik">jin</span>lik<sup class="calibre3"><a class="footnote-link" href="../Text/kurmakiz_split_076.html#footnote-501404-4" id="footnote-501404-4-backlink">[4]</a></sup> çelik her molekülüyle karşı koydu.</p>

  <p class="normal1">Hok Seng nefes verip düş kırıklığını bastırarak geri çekildi.</p>

  <p class="normal1">Sabır. Her kasanın bir anahtarı vardı. Yates bunca beceriksiz çıkmasa, yatırımcıları kızdırmasa anahtarların en kusursuzu olurdu. Şimdiyse elinde sadece Anderson Lake vardı.</p>

  <p class="normal1">Yates kasayı aldığında aile mücevherlerini güvende tutması gerektiğini söyleyerek gülmüştü. Hok Seng zorla gülümseyip <span class="ideitalik">wai</span> selamı vermişti ama tek düşünebildiği kasaya girecek şemaların muazzam değeri ve hazır hepsi ortadayken yeterince hızlı davranıp hepsini kopyalamayarak aptallık ettiğiydi.</p>

  <p class="normal1">Ve Yates artık yoktu; yerine yeni bir iblis gelmişti. Hem de ne iblis! Mavi gözlü ve altın saçlıydı ve Yates’in yumuşak neresi varsa hepsi birden bu adamda kaskatıydı. Hok Seng, her yaptığını iki defa kontrol eden ve her şeyi olduğundan çok daha zorlaştıran bu cehennem mahsulünü, artık nasıl yapacaksa, şirketin sırlarını vermeye ikna etmek zorundaydı. Dudaklarını büzdü. <span class="ideitalik">Sabır. Sabırlı davranmalısın. Yabancı iblis illa bir noktada hata yapacak</span>…</p>

  <p class="normal1">“Hok Seng!”</p>

  <p class="normal1">Kapıya gitti ve aşağıdaki Anderson Lake’e çağrıldığını duyduğunu belirtircesine el salladı ama derhal merdivenlere davranacağına sunağına gitti.</p>

  <p class="normal1">Kuan Yin’in heykeline secde etti ve atalarıyla kendisine merhamet etmesi, kendisinin ve ailesinin günahlarını bağışlatma fırsatı vermesi için dua etti. Üzerine yağdırabilsin diye baş aşağı asılı, altın iyi şans tılsımının altına bir tabak U-Tex pirinciyle ikiye yardığı kan portakalını yerleştirdi. Mikropsuz, olgun ve pahalı portakalın suyu kolundan aşağı aktı. Tanrılardan esirgenmezdi; Tanrılar bir deri bir kemikliği değil, tombalaklığı severdi. Ardından tütsü yaktı.</p>

  <p class="normal1">Duman havaya yükselip ofis katını bir kez daha doldururken fabrikanın kapanmaması ve ödediği rüşvetlerin yeni malzemeleri bambu perdenin ardından güçlük görmeden çıkarmaya yetmesi için, yabancı iblis Anderson Lake’in kafayı bozup kendisine haddinden fazla güvenmesi için ve kahrolası kasanın açılması ve sırlarını sunması için dua etti.</p>

  <p class="normal1">Şans için dua ediyordu Hok Seng. Yaşlı bir sarı kartlıya bile şans lazımdı.</p>
</body>
</html>
