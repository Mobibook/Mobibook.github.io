<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_45"><span class="idebold">kırk beş</span></h1>

  <p class="normal1">Akkarat’ın karargâhındaki gaz lambaları aniden sönüverdi. Karanlıkta kalıveren Anderson şaşkınlıkla doğruldu. Çarpışmalar bir süredir hızını yitirip düzensizleşmişti ama kentin her yanında durum aynıydı. Krung Thep’in yeşil sokak lambaları birer ikişer sönüyordu. Birkaç semtten hâlâ sarılı-turunculu alevler yükselmekle birlikte yeşil lambaların hepsi kenti terk ediyor, kentin üzerine çevresindeki okyanusunkine yakın karanlıkta bir örtü iniyordu.</p>

  <p class="normal1">“Ne oluyor?” dedi Anderson.</p>

  <p class="normal1">Bilgisayar ekranlarının soluk ışıkları salonu hâlâ biraz aydınlatıyordu. Akkarat balkondan ayrılarak içeri döndü. Operasyon merkezi arı kovanı misali hareketliydi. Elle kurmalı yedek lambalar devreye girdi, Akkarat’ın gülümseyen yüzü ortaya çıktı. “Metan işletmelerini ele geçirdik,” dedi bakan. “Ülke bizimdir.”</p>

  <p class="normal1">“Emin misin?”</p>

  <p class="normal1">“Demirleme rampaları ve rıhtımlar zapt edildi. Beyaz Gömlekler teslim oluyor. Duyuruyu komutanlarından aldık. Silah bırakacak ve şartsız teslim olacaklar. Kendi şifreli frekanslarından duyuru yapılıyor şu anda. Birkaç yerde çatışma sürüyor ama kenti ele geçirdik artık.”</p>

  <p class="normal1">Anderson kırık kaburgalarını ovuşturdu. “Gidebilir miyiz yani?”</p>

  <p class="normal1">“Elbette,” dedi Akkarat. “Biraz daha bekleyin ama. Evlerinize kadar eşlik etmeleri için yanınıza birkaç adam vereceğim. Sokakların durulması biraz zaman alabilir.” Durdu, gülümsedi. “Krallığımızın yeni yönetiminden hoşnut kalacağınız görüşündeyim.”</p>

  <p class="normal1">Birkaç saat daha beklediler, ardından bir asansöre bindirildiler.</p>

  <p class="normal1">Sokağa indiklerinde Akkarat’ın limuzinini kapıda bekler buldular. Hava yavaştan ağarmaya başlamıştı.</p>

  <p class="normal1">Carlyle araca binecekken durdu, uzaklara, sararan göğe baktı. “Bir daha göremeyeceğimi sanıyordum.”</p>

  <p class="normal1">“Ben kesin ölürüz demiştim.”</p>

  <p class="normal1">“Gayet sakin duruyordun ama.”</p>

  <p class="normal1">Neşeyle omuz silkti Anderson. “Finlandiya çok daha beterdi bundan.” Araca biner binmez bir öksürük nöbetine daha tutuldu. Acıyla büküldü. Öksürükler kesilince ağzından sızan kanı koluyla sildi. Carlyle dik dik bakıyordu.</p>

  <p class="normal1">“İyi misin sen?”</p>

  <p class="normal1">Anderson kapıyı kapatırken başıyla evetledi. “İçim fena galiba. Akkarat kaburgalarıma tabancasıyla vurdu.”</p>

  <p class="normal1">“Başka… Bir şey kapmış olmayasın?”</p>

  <p class="normal1">“Dalga mı geçiyorsun?” Kaburgalarındaki ağrıya rağmen güldü Anderson. “AgriGen’de çalışıyorum ben. Daha piyasaya salınmamış virüslere karşı bile aşılıyım.”</p>

  <p class="normal1">Kömür dizelli limuzin, burgu yay mobiletli askerler eşliğinde yola koyuldu. Anderson arkasına yaslanarak penceresinden kayıp giden kenti seyre daldı.</p>

  <p class="normal1">Carlyle kapının deri kaplı kolçağına hafifçe vurarak, “Ben de almalıyım bunlardan,” dedi. “Ticaret başlayınca paraya para demeyeceğim çünkü.”</p>

  <p class="normal1">Anderson dalgınca kafa salladı. “Derhal kalori getirtmeye başlayacağız. Açlık yardımı… Zeplinlerini derhal geçici tedbir kapsamında kiralamak istiyorum. Hindistan’dan U-Tex pirinci getireceğiz. Akkarat’ın böbürlenebilmesi için… Açık pazarın faydaları, falan… Fısıltı gazeteleri vasıtasıyla iyi durumun yayılması, işleri sağlamlaştırma, vesaire.”</p>

  <p class="normal1">“İki dakika keyfine bakamıyorsun, değil mi?” Gülüyordu Carlyle. “İnsan her gün ölümden kurtulmuyor, Anderson. İlk iş doğru dürüst bir şişe viski alıp şöyle sağlam bir çatı bularak satın aldığımız ülkeye güneşin doğuşunu seyretmek olmalı bence. Diğer zırvalar yarını bekleyebilir.”</p>

  <p class="normal1">Limuzin I. Fraram Yolu’na saptı ve korumalar önde, hızla ışımaya başlayan kenti aşmaya devam ettiler. Bir yan yoldan geçerek çatışmalarda tamamen çökmüş bir Yayılım gökdeleninin harabesini geçtiler. Yıkıntılar arasında birkaç kişi leşçilik yapıyordu ya, hiçbiri silahlı değildi.</p>

  <p class="normal1">“Bitti,” diye mırıldandı Anderson. “Çarçabuk…” Yorgundu. Kaldırımda cansız yatan birkaç Beyaz Gömlek gördü. Eli kaburgalarına gitti; yaşadığına sevindi birden.</p>

  <p class="normal1">“Dediğin viskiyi nereden alacağız peki?”</p>
</body>
</html>
