<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_40"><span class="idebold">kırk</span></h1>

  <p class="normal1">Tank hepsini şaşırtmıştı. Bomboş bir sokakta iki çekçekle ilerlerlerken gümbürtüler duyulmuş, derken koskocaman bir tank sokağın bittiği yerdeki yol çatında belirivermişti. Bağırarak bir şeyler söyleyen, belki uyarı yapan bir hoparlörü vardı. Derken taret üzerlerine doğru dönmeye başlamıştı.</p>

  <p class="normal1">Telaşla çekçeklerden atlarlarken, “Saklanın!” diye bağırdı Hok Seng. Tankın tareti kükredi, Hok Seng kendisini yere attı. Bir bina cephesi tepelerinden moloz yağdırarak yıkıldı. Öksürerek ayağa kalkmaya çalıştığı anda bir tüfek takırdadı, tekrar yere attı kendini. Toz duman arasında hiçbir şey göremiyordu. Yakındaki bir başka binadan karşılık veren hafif silahların sesleri geldi. Tank bir daha ateş etti. Duman bulutu hafiften dağılmaya başladığında bir ara sokaktan el sallayan Gülen Çan’ı gördü. Saçları grileşmişti ve yüzü toza bulanmıştı. Ağzı oynuyor ama herhangi bir ses çıkarmıyordu. Hok Seng, yanındaki Pak Eng’i çekiştirdi, kalktılar, koşmaya başladılar. Tankın kapağı açıldı, bir asker göründü ve yay tüfeğini ateşledi. Pak Eng göğsünde açan kızıl bir çiçekle devrildi. Hok Seng yere atlayıp molozlar arasında sürünmeye başlamadan hemen önce göz ucuyla, koşarak bir yan sokağa atlayan Peter Kuok’u gördü. Sokağın diğer yanından yeni hafif silah sesleri geldi. Tank kapağından çıkıp ateş eden asker öne yığıldı, tüfeği tanktan aşağı kaydı. Tank paletlerini takırdatarak harekete geçti. Çöp ve e ilanları uçuşuyordu etrafında. Hok Seng’e doğru geliyordu. Yaşlı Çinli, tank geçerken fırlayıp duvara yaslandı.</p>

  <p class="normal1">Gülen Çan uzaklaşan tankın ardından bakıyordu. Bir şeyler de söylüyordu ama kulakları çınlamaya devam eden Hok Seng hiçbir şey duymuyordu. Çan, eliyle Hok Seng’e yanına gelmesini işaret etti. Hok Seng doğruldu ve koşarak ara sokağa daldı. Gülen Çan elleriyle Hok Seng’in kulaklarını kapadı; bağırarak konuşuyordu ama Hok Seng sadece fısıltı duyuyordu.</p>

  <p class="normal1">“Çok hızlı! Megodontlardan bile hızlı!”</p>

  <p class="normal1">Hok Seng başıyla onayladı. Yaprak gibi titriyordu. Öyle aniden belirivermişti ki tank… Hayatında gördüğü her şeyden çok daha hızlıydı. Eski yayılım teknolojisi… Sürenlerse delirmiş gibiydi. Her yana yayılan molozlara baktı. “Burada ne işleri vardı anlayamadım. Ele geçirilecek hiçbir şey yoktu burada…”</p>

  <p class="normal1">Gülen Çan gülmeye başladı. Sesi çok uzun tünellerde yankılanarak ulaştı Hok Seng’e.</p>

  <p class="normal1">“Yolu şaşırmışlardır belki!”</p>

  <p class="normal1">Hok Seng de gülmeye başladı. Kahkahaları rahatlamanın getirdiği histeri sınırlarında dolaştı. Kıkırdayarak oturdular, duvara yaslandılar. Hok Seng’in işitmesi yavaşça düzeldi.</p>

  <p class="normal1">“Yeşil Bandanalılardan beter bu,” dedi Gülen Çan. “En azından şahsen geliyorlardı, mücadele edebiliyordun. Bunlar çok hızlı. Çok da manyak…”</p>

  <p class="normal1">Hok Seng hemfikirdi. “Gene de ölüm, ölümdür. Hiçbir şekliyle karşılaşmak istemem.”</p>

  <p class="normal1">“Daha dikkatli davranmalıyız.” Pak Eng’in cesedine baktı. “Ne yapacağız onu?”</p>

  <p class="normal1">Hok Seng alay edercesine, “Gökdelenlere mi götürelim diyeceksin?” dedi.</p>

  <p class="normal1">Gülen Çan iç çekerek kafa salladı. Bir patlama daha duyuldu. Şiddetine bakılırsa birkaç sokak ötedeydi tank.</p>

  <p class="normal1">“Geri gelir mi dersin?”</p>

  <p class="normal1">“Bekleyip görmeyelim derim.”</p>

  <p class="normal1">Sokağa döndüler, duvarlara yakın durarak yürümeye koyuldular. Birkaç kişi daha sokağa çıkmış patlamaların geldiği yöne bakıyor, neler olduğunu anlamaya çalışıyordu. Hok Seng daha birkaç sene önce, Yeşil Bandanalıların temizlik hareketine başladıkları gün deniz ve muson mevsimi kokuları arasında benzeri bir sokakta aynı şekilde dikildiğini hatırladı. O gün de insanlar güvercinler misali kafalarını kaldırmış, uçuşan kelleler arasında nihayet tehlikede olduklarını kavramışlardı.</p>

  <p class="normal1">İleriden başka bir şey sanılması imkânsız yaylı tabanca sesleri geldi. Hok Seng, Gülen Çan’a işaret etti, başka bir ara sokağa daldılar. Bu saçmalıklar için çok yaşlıydı: şu anda koltuğuna kurulmuş, pek hoş beşinci karısı ayak bileklerini ovarken afyon tüttürüyor olmalıydı. İlerideki insanlar hâlâ sokağın ortasında, patlamaların geldiği yöne bakıyordu. Henüz ne yapacaklarını bilmiyorlardı Taylandlılar. Gerçek kıyımı hiç görmemişlerdi; refleksleri yanlıştı. Hok Seng terk edilmiş bir binaya daldı.</p>

  <p class="normal1">“Nereye?” dedi Gülen Çan.</p>

  <p class="normal1">“Görmek istiyorum. Ne olduğunu bilmem lazım.”</p>

  <p class="normal1">Merdivenlere atıldı. Bir, iki, üç, dört kat. Nefes nefese kalmıştı. Altı. Yedi. Koridor. Kırık kapılar, her yandan taşan dışkı kokusu, sıcak… Uzaklardan bir patlama daha geldi.</p>

  <p class="normal1">Açık bir pencereden kararan gökte alevli yaylar çizen patlamaları izledi. Hafif silahlar Bahar Festivali’nin havai fişekleri misali patırdıyordu. Kentin pek çok yerinden, batan güneşe karşı kapkara kıvrılan dumanlar yükseliyordu. Demirleme rampaları, aktarma havuzları, sanayi bölgesi… Çevre Bakanlığı…</p>

  <p class="normal1">Gülen Çan kolundan çekiştirerek işaret etti. Hok Seng nefessiz kalakaldı. Oturduğu gecekondu mahallesinden alevler yükseliyordu. “Geri dönemeyeceğiz anlaşılan,” diye mırıldandı Çan.</p>

  <p class="normal1">Hok Seng tüm parası ve değerli taşlarını kül eden alevleri seyre daldı. Kaypaktı kader. Bezgince güldü Hok Seng. “Bir de şanssızsın diyordun… Kalsaydık domuzlar gibi ciyaklayarak kavrulacaktık.”</p>

  <p class="normal1">Gülen Çan alaycı bir <span class="ideitalik">wai</span> selamı verdi. “Üç Gönenç’in efendisini dokuz kat cehenneme dek izlerim,” dedi. “Ne yapacağız şimdi peki?”</p>

  <p class="normal1">Parmağıyla işaret ederek, “XII. Rama Yolu’ndan gideceğiz,” dedi. “Sonra—”</p>

  <p class="normal1">Roketin gelişini göremedi. İnsan gözü için fazla hızlıydı. Bir kurma asker belki görebilir, gereken önlemi alabilirdi. Karşılarındaki bina çökerken Hok Seng ile Gülen Çan şok dalgasının şiddetiyle yere yuvarlandılar.</p>

  <p class="normal1">“Boş ver!” Gülen Çan, yaşlı Çinli’yi kolundan çekiştirerek merdiven boşluğuna sürükledi. “Ne yapacağımıza bakarız sonra. Sırf manzarayı izleyeceksin diye kellemi kaybedecek değilim.”</p>

  <p class="normal1">Kararan sokağa indiler, temkinli adımlarla sanayi bölgesine yöneldiler. Taylandlılar nihayet açıkta durmanın güvensizliğini kavramaya başladıklarından sokaklar iyice boşalmıştı.</p>

  <p class="normal1">“Şunlar ne yapıyor?” dedi Gülen Çan ileriyi işaret ederek.</p>

  <p class="normal1">Sokağın köşesinde üç adam yere çömelmişlerdi. Ortalarından bir elle kurmalı radyo anteni yükseliyordu. Adamlardan biri anteni tutuyor, yayını yakalamak için oynatıyordu. Hok Seng adımlarını yavaşlattı, Gülen Çan’ı çekiştirdi, karşıya geçtiler.</p>

  <p class="normal1">“Haberler nedir?” dedi Hok Seng.</p>

  <p class="normal1">“Deminki roketi görmedin mi?” dedi adamlardan biri. Kafasını kaldırıp baktı, “Sarı kartlılar,” diye mırıldandı. Gülen Çan’ın palasını fark edince birbirlerine baktılar, huzursuzca gülümseyip gerilediler.</p>

  <p class="normal1">Hok Seng beceriksiz bir <span class="ideitalik">wai</span> selamı eşliğinde, “Sadece haberleri öğrenmek istiyoruz,” dedi.</p>

  <p class="normal1">Adamlardan biri çiğnediği tembulu tükürdü, kuşkuyla bakarak, “Akkarat konuşuyor,” dedi. Eliyle yaklaşmalarını işaret etti. Diğeri anteni oynattı, radyodan hışırtılar yükseldi.</p>

  <p class="normal1">“—evlerinizde kalın… Dışarı çıkmayın. General Praça ve Beyaz Gömlekleri bizzat Majesteleri Kraliçe’yi devirmeye kalkışmışlardır. Krallığı koruma görevi üstümüzdedir—” Ses cızırtılar arasında kayboldu, anteni tutan adam tekrar yakalamak için anteni sağa sola oynatmaya koyuldu.</p>

  <p class="normal1">İçlerinden biri kafa sallayarak, “Yalan bunların hepsi,” dedi.</p>

  <p class="normal1">Antenle uğraşan karşıydı bu görüşe. “Somdet Çaopraya—”</p>

  <p class="normal1">“Pah! Akkarat kâr edeceğini bilse gidip Rama’yı bile öldürür.”</p>

  <p class="normal1">Beriki anteni indirdi. “Geçen gün dükkânıma bir Beyaz Gömlek geldi. Kızımı götürmek istedi. ‘Ufak bir iyi niyet hediyesi’ dedi! Üç-beş kuruş rüşvet yemek başka, o çakalın—”</p>

  <p class="normal1">Yeni bir patlamayla sarsıldılar. Geldiği yeri kavramak için çevreye bakındılar.</p>

  <p class="normal1"><span class="ideitalik">Devasa bir ormanda dönenleri kavramaya çabalayan minik maymunlarız biz.</span></p>

  <p class="normal1">Düşünce Hok Seng’i ürkütmüştü. İpuçları topluyorlardı toplamasına ama ipuçlarını bir anlama çıkaracak bağlamdan yoksundular. Ne kadar öğrenirlerse öğrensinler yetmeyebilirdi. Tek yapabilecekleri olaylara göre hareket edip şanstan medet ummaktı.</p>

  <p class="normal1">Gülen Çan’ı kolundan çekiştirdi. “Gidelim artık.” Taylandlılar aceleyle radyoyu toparlayıp dükkânlarına koştular. Hok Seng dönüp baktığında sokağın köşesini bomboş gördü. Az evvelki siyasi tartışma hiç yaşanmamıştı sanki.</p>

  <p class="normal1">Sanayi bölgesine yaklaştıkça çatışma gürültüleri beterleşti. Ordu ile Çevre Bakanlığı’nın güçleri hemen her yerde savaşıyordu. Ayrıca siyasi hiziplerin harekete geçirdiği diğer gruplar, öğrenci birlikleri ve siviller de çatışmaların içindeydiler. Patlamalar yankılanırken Hok Seng nefes nefese bir kapı eşiğinde durdu.</p>

  <p class="normal1">Gülen Çan, kafalarına sarı bez parçaları bağlamış bir grup palalı gencin eski Yayılım gökdelenlerinden birini topa tutan tanka koşuşturuşlarını izleyerek, “Kim kimden ayan anlamıyorum,” dedi. “Herkes sarılara bürünmüş.”</p>

  <p class="normal1">“Herkes Kraliçe’ye sadakatini gösterme derdinde.”</p>

  <p class="normal1">“Kraliçe kalmış mıdır sahiden?”</p>

  <p class="normal1">Dudak büktü Hok Seng. Tanklardan birine yay tabancasıyla ateş eden bir öğrenciye takıldı gözü. Araç muazzam büyüklükteydi. Ordunun bunca tankı kente sokabilme başarısı takdire şayandı doğrusu. Deniz kuvvetleri ve amiraller destek vermişti herhalde. Bu da, General Praça ve adamlarının hiçbir müttefikinin kalmaması demekti. “Delirmiş hepsi,” diye mırıldandı. “Kimin kim olduğu fark etmiyor.” Sokağı inceledi. Dizi ağrıyor, eski yarası hızını kesiyordu. “Keşke bisiklet bulabilsek,” dedi. “Bacağım…”</p>

  <p class="normal1">“Bisiklete binersen vurulman sundurmasında oturan bir nenenin vurulması kadar kolaylaşır.”</p>

  <p class="normal1">“Çok yaşlıyım bu işler için ama.”</p>

  <p class="normal1">Bir patlamayla tepelerinden moloz yağdı. Gülen Çan üstünü silkelerken, “Umarım yaptığımıza değer,” dedi.</p>

  <p class="normal1">Karanlık yol çatları geçtiler. Daha fazla şiddete tanıklık ettiler. Söylentiler dolaşıyordu her yanda… Parlamentoda idamların gerçekleştiği, Tammasat Üniversitesi’ndeki öğrencilerin kraliçe adına ayaklandığı fısıldanıyordu. Derken bir başka radyo yayını çalındı kulaklarına. Başına toplanılan radyoda, söylenene bakılırsa yeni bir frekanstan yayın yapılıyordu. Spikerin sesi titriyordu. Hok Seng muhtemelen kafasına bir yay tabancasının dayandığını düşündü. <span class="ideitalik">Kun</span> Supavadi. Hep gözdeydi. Hep en beğenilen radyo piyeslerini sunardı. Şimdiyse, tanklar sokaklarda dolaşır, demirleme rampalarından rıhtımlara her yeri ele geçirirken, titrek bir sesle, sakin kalmalarını salık veriyordu vatandaşlarına. Patlamalar radyonun sesini bozuyordu.</p>

  <p class="normal1">“Kadıncağız çarpışmalara bizden daha yakın bir yerde,” dedi Gülen Çan.</p>

  <p class="normal1">“İyi mi, kötü mü bilemedim,” dedi Hok Seng.</p>

  <p class="normal1">Gülen çan cevap veremeden bir megodont böğürdü, ardından silah sesleri geldi. Bütün kafalar sokağın diğer ucuna döndü. “Hiç iyi değil.”</p>

  <p class="normal1">“Saklanalım,” dedi Hok Seng.</p>

  <p class="normal1">“Çok geç.”</p>

  <p class="normal1">Köşeden çığlık çığlığa koşan bir insan dalgası boşaldı. Hemen arkalarından karbon-zırhlı üç megodont geldi. Öne eğdikleri kafalarını iki yana sallıyor, tırpanlar bağlanmış hortumları insanları portakal misali biçiyor, uzuvlar dört bir yana savruluyor, dev hayvanların tepelerine yerleştirilmiş makineli tüfek kafeslerinden yaylım ateş ediliyor, kalabalığın üzerine gümüş parıltılar saçan disk bıçaklar yağıyordu.</p>

  <p class="normal1">Hok Seng ile Gülen Çan yana kaçarak bir kapı eşiğine sindiler. Kalabalığın arasındaki Beyaz Gömlekler hayvanlara yay tabancalarıyla ateş ediyordu ama disklerin zırhlı megodontlara karşı hiçbir etkisi yoktu. Çevre Bakanlığı bu tür çarpışmalara uygun donanıma sahip değildi. Diskler hayvanların üzerinden sekiyor, makineliler kendi disklerini kalabalığa saçmaya devam ediyorlardı. Haykırarak devrilen insanlardan tepeler oluşmaya başlamıştı. Sokak toz-dumana boğulmuştu.</p>

  <p class="normal1">Megodontların savurduğu adamlardan biri Hok Seng’in üstüne indi. Ağzından kan boşanıyordu. Cesedin altından sürünerek çıktı. Başak gruplar sokağa dalmış, megodontlara ateş etmeye başlamışlardı. Öğrenciler, diye düşündü Hok Seng, herhalde Tammasat’tan… Ama kimden yana savaştıklarını kestirmek mümkün değildi. Hok Seng kendilerinin de bilmediğini düşündü.</p>

  <p class="normal1">Megodontlar bir daha yüklendiler. Kaçışan kalabalığın arasında kaldı Hok Seng. Nefes almaya, kendine yer açmaya çabaladı ama başaramadı. Haykırdı. Arasında kaldığı kalabalığın baskısıyla nefesi eksildi. Megodontlardan biri tırpanlı hortumunu savurdu. Öğrencilerden birkaçı yanıcı yağ dolu şişeler fırlatıp meşaleler yaktı. Megodontların tepelerinden disk bıçak yağmuru bir daha başladı. Hok Seng yere kapandı. Hemen yanına sarı bandı çözülmüş, yüzü kan içinde bir çocuk devrildi. Bacağı kanıyordu Hok Seng’in. Canı çok yanıyordu ama vurulmuş muydu yoksa eski yarası mı ağrıyordu, bilemiyordu. Korku ve hayal kırıklığıyla haykırdı. Üstüne binen ağırlık yüzünden kalkamıyordu. Ölecekti. Cesetler altında ezilerek. Her şeye rağmen savaşın kaprislerini kavramayı başaramamıştı. Tüm kibriyle bu sefer hazırlandığını zannetmişti. Ne aptallıktı…</p>

  <p class="normal1">Sessizlik aniden çöküverdi. Kulakları hâlâ çınlıyordu ama ne silah sesi kalmıştı ne de megodont böğürtüsü… Üzerine yığılı cesetlerin arasından zar zor nefes alabiliyordu. Çevresinden tek duyabildiği iniltiler ve hıçkırıklardı.</p>

  <p class="normal1">“Çan?” diye seslendi bir gayretle.</p>

  <p class="normal1">Yanıt gelmedi.</p>

  <p class="normal1">Sürünerek cesetlerin altından çıkmayı başardı sonunda. Yığınlar arasından başka çıkanlar da vardı. Birkaç kişi yaralılara yardım etmeye çalışıyordu. Hok Seng titreyerek doğruldu. Tümüyle kana boyanmıştı. Ceset yığınları arasında Gülen Çan’ı aramaya koyuldu ama onca kan, çöken karanlık ve ceset arasında yerini saptayabilmesi mümkün görünmüyordu.</p>

  <p class="normal1">Bir kez daha seslendi Hok Seng. Sokağın diğer ucunda kırılmış bir metan lambasının direğinden gaz püskürüyordu. Lamba her an patlayabilir, gaz borularından tüm şehri yakamaya başlayabilirdi ya, Hok Seng’in dert edecek mecali bile yoktu.</p>

  <p class="normal1">Etrafına bakındı. Ölenlerin çoğu öğrenci görünüşlüydü. Zavallı, aptal çocuklar… Megodontlarla çarpışmaya kalkışan akılsızlar… Öldürülüp üst üste yığılmış kendi çocuklarının anılarını zihninin derinlerine itti. Tayland kaldırımlarına yansıyan Malezya katliamları… Eğilip cesetlerden birinin elindeki yay tabancasını söktü. Birkaç disk kalmıştı silahta. İş görürdü gene de. Yayını kurarak enerji yükledikten sonra cebine soktu. Savaşçılık oynayan çocuklar… Ölmeyi hak etmeyen ama yaşayamayacak denli aptal çocuklar…</p>

  <p class="normal1">Uzaktan başka caddelere ve başka kurbanlara sıçrayan çatışmaların gürültüleri geliyordu. Topallayarak cesetler arasından ilerlemeye koyuldu. Yol ağzına vardığında açığa çıkmaya hiç aldırmadan karşıya geçti. Çok yorgundu. Sokağın az ilerisinde duvara yaslanmış bir adam vardı. Kan içindeydi ve bisikleti yerde yatıyordu.</p>

  <p class="normal1">Eğilip bisikleti kaldırdı.</p>

  <p class="normal1">“Benim o,” dedi adam.</p>

  <p class="normal1">Hok Seng dönüp adama baktı. Gözlerini zor bela açabilmekle birlikte hâlâ normalliğe, bisiklet gibi bir eşyaya sahip olunabileceği fikrine tutunuyordu. Hok Seng hiçbir şey demeden döndü, bisiklete bindi ve pedallara yüklendi. Adam bir kez daha, “Benim o,” diye seslendi ya, ne kalktı ne de başka bir şey yaptı.</p>

  <p class="normal1">Daha başka şeyler söyleyecekti belki ama Hok Seng çoktan uzaklaşmıştı.</p>
</body>
</html>
