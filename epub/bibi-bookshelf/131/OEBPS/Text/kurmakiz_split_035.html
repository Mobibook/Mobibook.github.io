<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_33"><span class="idebold">otuz üç</span></h1>

  <p class="normal1">Askeri bir kamyon geldi öğlen saatinde. Kocaman, şaşırtıcı ölçüde gürültülü bir araçtı; eski Yayılım’dan kalma bir şeymiş gibi görünüyordu. Gelişini çok öteden duymuştu ya, uyarıya rağmen gördüğünde az daha çığlık atacaktı. Ne hızlıydı! Ne korkunç bir homurtusu vardı! Benzer bir aracı bir keresinde Japonya’da görmüştü Emiko. Gendo-sama aracın sıvılaştırılmış kömürle çalıştığını söylemişti. Karbon sınırlamaları açısından feci kirletici ve dehşet vericiydi ama öte yandan sihirli bir güce sahipti. Sanki bir düzine megodont tarafından çekiliyordu. Sivillerden alınan vergisi meşru kılınamasa bile askeri operasyonlar için kusursuzdu.</p>

  <p class="normal1">Araç durduğunda egzozundan çıkan mavi dumanlara boğuldu. Ardında ordunun yeşil ve saray Panterlerinin siyah üniformalarını giymiş adamların kullandığı ufak bir burgu yaylı mobilet ordusu vardı. Araçtan bir sürü adam çıktı ve Anderson-samanın gökdelenine yöneldi.</p>

  <p class="normal1">Emiko ara sokakta saklandığı yerde iyice büzüldü. Başta kaçmayı düşünmüştü ama daha birkaç sokak aşmadan gidecek yerinin bulunmadığını fark etmişti. Kuduran okyanusta tutunabileceği tek sal, Anderson-samaydı.</p>

  <p class="normal1">O yüzden kaçmamış, karınca yuvasına dönen gökdelenin yakınına saklanmıştı. Anlamaya çalışıyordu. Kapıyı kırıp içeri dalanların Beyaz Gömlek giymeyişine hâlâ şaşıyordu. Gelmeleri gereken onlardı oysa. Kyoto’da olsa çoktan polis köpekleriyle izi bulunup yakalanmış, çoktan şefkatle uyutulmuştu. Bir Yeni İnsanın kendisi kadar itaatsizlik ettiğini, hele yarattığı çirkin kan banyosu ve kaçışı gibisini hiç duymamıştı. Kaçması gerekirdi ama görünüşe göre, <span class="ideitalik">gaijinin</span> dairesi işgal altında bile en güvenli yerdi. Kent dost değildi Emiko’ya.</p>

  <p class="normal1">Kamyondan hâlâ adamlar çıkıyordu. Emiko, araştırmayı genişletecekleri beklentisi ve bulunduğunda yeni bir ısı patlamasıyla kaçışa hazırlanarak iyice sindi. Koşarak kanallardan birine erişebilir, kaçışa devam etmeden önce serinleyebilirdi.</p>

  <p class="normal1">Ama adamlar sadece girişleri tutmakla yetindiler. Geniş çaplı aramaya niyetli görünmüyorlardı.</p>

  <p class="normal1">Bir hareketlenme gördü. Panterler kafalarına çuval geçirilmiş, soluk elli iki adamı sürükleyerek çıkardılar. <span class="ideitalik">Gaijinler</span>… Biri Anderson-sama olmalı, diye düşündü Emiko. Giysilerini tanımıştı. İte kaka götürdüler, tökezledi, kamyonun arkasına çarptı.</p>

  <p class="normal1">İki panter söverek Anderson’ı araca bindirip diğer <span class="ideitalik">gaijinin</span> yanına kelepçelediler. Başka askerler geldi, çevrelerini sardı.</p>

  <p class="normal1">Köşeden kömür-dizelli bir limuzin belirdi. Askeri kamyona kıyasla çok daha sessizdi ama egzozu aynıydı. Meraklı kalabalığın sesi kesildi. Emiko şaşkınlıkla izledi. Derken limuzin hareketlendi, askeri kamyon homurtuyla peşine takıldı. İki araç dumanlar saçarak sokağın sonunda gözden yitti.</p>

  <p class="normal1">Kamyonun gürültüsünün ardından neredeyse elle tutulacak bir sessizlik çöktü. Ardından, “Siyasi… Akkarat… <span class="ideitalik">Farang</span> mı? General Praça…” fısıltıları erişti kulağına.</p>

  <p class="normal1">Kusursuz işitme yetisine rağmen duyduklarından anlam çıkaramadı Emiko. Kamyonun ardından baktı. Bir an izlemeyi düşündü, vazgeçti. İmkânsızdı. Anderson-samanın götürüldüğü yere gidemezdi. Karıştığı siyasi komplo her neyse, o tür şeylerin sona erdiği şekilde sonlanacaktı.</p>

  <p class="normal1">Emiko herkes gittiğine göre daireye çaktırmadan sızıp sızamayacağını düşündü. Binanın girişinde iki adam gelen geçene el ilanları dağıtmaya başlamıştı. Derken sepeti ağzına kadar ilanla dolu bir bisikleti süren iki kişi geldi. Bir tanesi yavaşça ilerleyen bisikletten indi, bir ilan alıp sokak lambasına yapıştırdıktan sonra bisiklete yetişip tekrar bindi.</p>

  <p class="normal1">Emiko ilanlardan bir tane almak için bisiklete seğirtecekken bir paranoya dürtüsüyle durakladı. Bisiklettekilerin geçip gitmelerini bekledi, ardından doğrulup lambaya yapıştırılana bakmaya gitti. Tüm enerjisini doğal görünme çabasına yönelterek, gereksiz dikkat çekmemeye çabalayarak yürüdü. Toplanan kalabalığın arasına usulca karıştı.</p>

  <p class="normal1">Öfkeli bir mırıltı başladı kalabalıkta. Hıçkırıklar yükseldi. Gözleri yaşlı bir adamla yüz yüze geldi, adama aldırmadan geçti. Mırıltı artarken sokak lambasına yaklaştı. Yavaşça, usulca, yumuşacık adımlarla ilerledi, nefesini tuttu…</p>

  <p class="normal1">Somdet Çaopraya… Majesteleri Kraliçe’nin Koruyucusu… Sözcükler… Tayland dilinden Japoncaya çevirirken etrafındaki kalabalığı, her yandan sıkıştıran, hepsi birden aralarında dolaşan kurma kızı, Kraliçenin koruyucusunu katleden kurmayı, Çevre Bakanlığı’nın casusunu, ölümcül güçlere sahip yaratığı anlatan haberleri okuyan insanları fark etti.</p>

  <p class="normal1">Sokak lambasının başına toplanmış, dört bir yandan sıkıştıran, haberi okumaya çalışanların hepsi onu kendilerinden biri zannediyordu. Yaşamasına izin veriyorlardı çünkü henüz görmüyorlardı…</p>
</body>
</html>
