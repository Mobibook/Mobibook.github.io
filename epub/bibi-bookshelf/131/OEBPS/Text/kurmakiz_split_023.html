<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kurmakiz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body>
  <h1 class="normal" id="calibre_toc_21"><span class="idebold">yirmi bir</span></h1>

  <p class="normal1">Harabe gökdelenin çatısından kuzeye bakıyordu Emiko.</p>

  <p class="normal1">Raleigh kuzeydeki kurma köylerinin varlığını onayladığından beri her gün aynısını yapıyordu. Hatta Anderson-sama ima ettiğinden beri… Tutamıyordu kendini. Anderson-samanın koynunda yatarken bile, kimi zaman birkaç günlük bedelini ödeyip evine götürdüğünde bile velinimetsiz, müşterisiz hayatın düşünü kurmadan duramıyordu.</p>

  <p class="normal1">Kuzey…</p>

  <p class="normal1">Derin bir nefes alarak denizin, yanan gübrelerin ve yeni açan orkidelerin kokularını içine çekti. Aşağıda Çao Fraya’nın geniş deltası Bangkok’un setlerini yalıyordu usulca. Daha ötede bambu salları ve sazdan evleriyle Tonburi yüzüyordu… Yüzebildiği kadar… Batık kentteki Şafak Tapınağı’nın kubbesi kafasını gösteriyordu denizden.</p>

  <p class="normal1">Kuzey.</p>

  <p class="normal1">Aşağıdan gelen bağırtılar düşlerini böldü. Gelen sesleri çevirmesi beyninde kısa bir an aldı ve zihni Japoncadan Tayland diline geçiş yaptı. Sesler sözcüklere, sözcükler çığlıklara dönüştü.</p>

  <p class="normal1"><span class="ideitalik">“Kes!”</span></p>

  <p class="normal1"><span class="ideitalik">“Mayao! Yo! Yo!”</span></p>

  <p class="normal1"><span class="ideitalik">“Çök! Map long diyo ni! Yere!”</span></p>

  <p class="normal1"><span class="ideitalik">“Lütfen! Lütfen!”</span></p>

  <p class="normal1"><span class="ideitalik">“Çök dedim!”</span></p>

  <p class="normal1">Kulak kabarttı. Biliminsanlarının pürüzsüz ten ve köpeksi itaat dürtüsü dışında verdiklerinden bir diğeri hassas duyma yetisiydi. Dinledi. Çığlıklar. Ayak sesleri ve kırılan bir şeyin çatırtısı. Ensesi buz kesti. Üstünde sadece ince pantolonu ve askılı bluzu vardı. Sokak giysileri aşağıda, uyku bölmesindeydi.</p>

  <p class="normal1">Bağırtılar arttı. Acı dolu bir haykırış yükseldi. İlkel, hayvansı…</p>

  <p class="normal1"><span class="ideitalik">“Üçüncü manga! Tamam!”</span></p>

  <p class="normal1"><span class="ideitalik">“Kanat?”</span></p>

  <p class="normal1"><span class="ideitalik">“Emniyette!”</span></p>

  <p class="normal1">Aceleyle çatıya açılan kapıyı kapatıp yaslandı. Kapana kısılmıştı. Merdivenlerdeydiler. Çatıya göz gezdirdi, kaçacak başka yol aradı.</p>

  <p class="normal1"><span class="ideitalik">“Çatıya bakın!”</span></p>

  <p class="normal1">Emiko kenara koştu. Gökdelenin en üst balkonu on beş metre kadar aşağıdaydı. Binanın lüks dönemlerindeki teras katına aitti. Bakarken başı döndü Emiko’nun; balkondan sonra, insanların bit büyüklüğünde göründüğü sokağa kadar başka hiçbir çıkıntı yoktu.</p>

  <p class="normal1">Şiddetli rüzgâr kurma kızı itekliyordu. Yalpaladı, dengesini güç bela koruyabildi. Sanki ruhlar öldürmeye çalışıyordu Emiko’yu… Tekrar aşağı, balkona baktı. Hayır, mümkün değildi.</p>

  <p class="normal1">Dönüp kapıya koştu; açılmasını engelleyecek bir şey bakındı. Kurumaya serili çamaşırlarla birkaç parça kiremitten başka hiçbir… Derken bir süpürge sapı gördü. Kaptı, kapıya dayadı. Menteşeler öyle paslanmışlardı ki Emiko’nun sapı kapıya tüm gücüyle bastırmasıyla eğildiler. Heriklim tahtası, kapının metalinden daha sertti.</p>

  <p class="normal1">Başka bir çözüm aramaya başladı. Ürkmüş fare misali sağa-sola koşturmaktan ısınmıştı bile. Ufukta alçalan güneş kıpkırmızı bir gülle gibiydi; binanın çatlaklarla dolu cephesine vuran gölgeler uzadıkça uzuyordu. Emiko panikle dolanıyordu. Birden çamaşırlara takıldı gözü. Aşağı inmek için ipi kullanabilirdi. Atıldı, ipi çekti ama ip çok sağlam bağlanmıştı. Çözülmedi. Bir daha asıldı.</p>

  <p class="normal1">Çatıya açılan kapı sarsıldı. Ardından bir ses küfrederek bağırdı: “Açın şunu!” Kapı bir daha sallandı; çerçevesi çatırdadı. Doğaçlama payandası hâlâ dayanıyordu.</p>

  <p class="normal1">Nasılını bilemeden kafasının içinde Gendo-samanın sesini, kusursuzsun sen, dediğini duydu. <span class="ideitalik">İdealsin</span>. Şahanesin. Sesi duyunca yüzünü buruşturdu; kendisini sevmiş ve terk etmiş adama duyduğu nefretle çamaşır ipine bir daha asıldı. İp ellerini kesiyor ama pes etmiyordu. Gendo-sama… Hain. İdealdi ama eve dönüş bileti almaya değecek kadar ideal değildi; bu yüzden ölecekti.</p>

  <p class="normal1"><span class="ideitalik">Yanıyorum</span>.</p>

  <p class="normal1"><span class="ideitalik">İdeal</span>.</p>

  <p class="normal1">Arkadan bir çatırtı daha geldi. Kapı kırılmak üzereydi. Emiko iple uğraşmaktan vazgeçti. Umutsuzca çözüm arayarak etrafına bakındı. Çevresinde döküntülerden ve alabildiğine havadan başka hiçbir şey yoktu. Yerden binlerce metre yüksekte olsa da bir şey fark etmezdi.</p>

  <p class="normal1">Menteşelerden biri dayanamayıp kırıldı. Emiko iyice bel veren kapıya son bir kez baktı, çözüm umuduyla, aşağı inecek bir yol bulma umuduyla çatının kenarına koştu.</p>

  <p class="normal1">Tam kenarda dengesini bularak durdu. Derin uçurum ağzını açmış bekliyordu sanki. Rüzgâr çekiştiriyordu kurma kızı. Hiçbir şey, ne tutunacak bir çıkıntı ne de başka bir şey görebiliyordu. Tekrar çamaşır ipine baktı. Ah, bir—</p>

  <p class="normal1">Kapı sonunda menteşelerinden söküldü; iki Beyaz Gömlek yay tabancaları elerlinde çatıya daldı. Çatının en ucundaki Emiko’yu gördüler. “Sen! Gel buraya!”</p>

  <p class="normal1">Emiko aşağı baktı. İnsanlar minnacıktı. Balkon bir zarf büyüklüğündeydi.</p>

  <p class="normal1">“<span class="ideitalik">Dur! Yut diyu ni! Kımıldama!</span>”</p>

  <p class="normal1">Beyaz Gömlekler, Emiko’ya koşuyorlardı. Var güçleriyle koşuyorlardı ama her nasılsa, çok, çok ama çok yavaş hareket ediyorlardı. Soğuk bir günde akan bal gibi…</p>

  <p class="normal1">Emiko adamlara şaşarak baktı. Çatının yarısına kadar gelmişlerdi ama hâlâ çok yavaş hareket ediyorlardı. Sanki lapanın içinde koşuyorlardı. Her hareketleri… Yavaş. Çok yavaş… Ara sokakta peşinden koşup bıçaklamaya çalışan adam gibi… Yavaş…</p>

  <p class="normal1">Gülümsedi Emiko. İdeal. Teras çıkıntısına tırmandı.</p>

  <p class="normal1">Beyaz Gömlekliler bağırmak için ağızlarını açtılar. Yay tabancalarını doğrulttular. Emiko yassı namluların üstüne doğruluşunu seyretti. Yoksa çok yavaş hareket eden kendisi miydi? Yerçekimi de yavaş mı olacaktı peki?</p>

  <p class="normal1">Rüzgâr çağırıyordu. Havadaki ruhlar arkadan üflüyor, saçlarını gözlerinin üstüne düşürüyorlardı. Emiko saçlarını yana itti, hâlâ koşan, hâlâ nişan alan Beyaz Gömleklere huzurla gülümsedi ve geriye bir adım atarak kendini boşluğa bıraktı. Beyaz Gömleklerin gözleri kocaman açıldı. Tabancaları kıpkırmızı kesildi, diskler fırladı. Bir, iki, üç… Üstüne gelen diskleri saydı Emiko. Dört, beş…</p>

  <p class="normal1">Yerçekimi birden asılıp aşağı çekti kurma kızı. Adamlar ve silahları birden gözden yittiler. Tüm ağırlığıyla balkona düştü. Dizleri çenesine çarptı. Yuvarlanarak balkon korkuluklarına tosladı. Demir korkuluk yerinden sökülerek boşluğa uçarken yuvarlanan Emiko son anda kırık bağlantı yerine tutundu. Boşlukta sallanıyordu artık.</p>

  <p class="normal1">Boşluk ağzını açmış bekliyor, gel, diyordu. Sıcak rüzgâr itekliyordu bedenini. Emiko nefes nefese çekti kendini. Her yanı ayrı titriyordu, bere içindeydi ama uzuvları çalışıyordu. Tek bir kemiği dahi kırılmamıştı. <span class="ideitalik">İdeal</span>. Bir bacağını attı ve balkona çıktı. Balkonun paslı demirleri ağırlığıyla inlediler. Yanıyordu Emiko. Bayılmak istiyordu. Kenardan kendini bırakmak ve havaya karışmak…</p>

  <p class="normal1">Bağırtılar geldi yukarıdan.</p>

  <p class="normal1">Gözlerini açtı. Beyaz Gömlekler kenardan eğilmişler, nişan alıyorlardı gene. Diskler gümüşsü yağmur misali indiler. Duvarlarda metal kıvılcımlar saçarak sektiler, etini kestiler. Korku güç verdi Emiko’ya. Atıldı ve balkonun cam kapısı şangırtıyla kırıldı. Cam parçaları avuçlarını kesti. Parıltılı binlerce parçanın arasından geçerek daireye daldı. Hızla, göz kamaştırıcı, görüntü bulandırıcı bir hızla koşuyordu. İnsanlar şaşkınlıkla bakıyordu. Hepsi, hepsi inanılmaz yavaştı hatta…</p>

  <p class="normal1">Donmuşlardı.</p>

  <p class="normal1">Emiko bir başka kapıyı parçalayarak koridora fırladı. Beyaz Gömlekler sardı çevresini. Durmadı. Hayret çığlıkları arasında kalabalığı yararak geçti, merdivenlere atıldı. Aşağı, aşağı, aşağı… İndikçe indi. Çok gerilerde kalmıştı Beyaz Gömlekler. Bağırtılar geliyordu ardından sadece.</p>

  <p class="normal1">Kanı fokurduyordu. Merdivenler yanıyordu. Tökezledi, bir duvara yaslandı. Cayırdayan beton yüzey bile teninden serindi. Başı dönmeye başlamıştı ama vazgeçmedi, koşmaya başladı tekrar. Arkasından bağırtılar ve telaşlı ayak sesleri geliyordu.</p>

  <p class="normal1">İndi, indi, indi… Önüne çıkanları yararak, devirerek, baskından şaşkın insanlarına arasına dalarak koştu. İçindeki fırın aklını kaçırtacak gibiydi.</p>

  <p class="normal1">Tümüyle saçma tasarlanmış gözeneklerinden zor bela çıkabilen minnacık ter damlaları teninde parıldıyorlardı ama sıcak ve rutubet arasında pek serinlemesini sağlayamıyorlardı. Hayatında ilk defa teninde nem hissediyordu Emiko. Her zaman, her zaman çok kuru—</p>

  <p class="normal1">Bir adama çarptı. Adam, Emiko’nun parıldayan cildini görünce geri çekildi. Yanıyordu kurma kız. Bu haliyle insanların arasına karışamazdı. Kol ve bacakları hızla ama çocukların canlandırmalı kitaplarındaki gibi kesik hareket ediyordu.</p>

  <p class="normal1">Herkes Emiko’ya bakıyordu.</p>

  <p class="normal1">Merdivenden ayrıldı, bir kapıyı omuzlayarak bir hole daldı, nefes nefese duvara yaslandı. İçinde yanan ateş yüzünden gözlerini ancak açabiliyordu.</p>

  <p class="normal1"><span class="ideitalik">Atladım</span>, diye düşündü.</p>

  <p class="normal1"><span class="ideitalik">Atladım!</span></p>

  <p class="normal1">Adrenalin ve şok… Dehşet kokteyli… Amfetamin bulanıklığı… Titriyordu Emiko. Titremeleri bile kesikti. Fokurduyordu içi; sıcaktan bayılmak üzereydi. Duvara iyice yaslandı, serinliğini almaya çabaladı.</p>

  <p class="normal1"><span class="ideitalik">Su lazım bana. Buz…</span></p>

  <p class="normal1">Nefesini kontrol etmeye, yok edicilerin ne yandan geldiklerini duyabilmek için kulak kabartmaya çalıştı ama kafası bulanıktı; başı dönüyordu. Kaç kat inmişti acaba?</p>

  <p class="normal1"><span class="ideitalik">Devam et. Durma</span>.</p>

  <p class="normal1">Yere yığıldı.</p>

  <p class="normal1">Serindi zemin. Soluğu ciğerlerinden hırıltıyla çıkıyordu. Bluzu yırtılmıştı. Camdan geçerken yaralanmıştı; el ve kolları kanıyordu. İyice gerilerek tüm bedeniyle beton zeminin serinliğini içine almaya çabaladı. Gözleri kapandı.</p>

  <p class="normal1"><span class="ideitalik">Kalk!</span></p>

  <p class="normal1">Kalmadı. Gümbürdeyen yüreğini kontrol altına almaya, gelenleri duymaya uğraşıyordu ama zar zor soluyabiliyordu. Çok sıcaktı. Zemin çok serindi…</p>

  <p class="normal1">Bir takım eller kavradı kurma kızı. Çığlıklar duyuldu, bıraktılar. Tekrar tuttular. Derken her yanı Beyaz Gömleklerle doldu. Merdivenlerden sürüklendi. Bağırıp çağırmalarına, vurmalarına rağmen nihayet aşağı, serin akşam havasına çıkarıldığına sevindi Emiko.</p>

  <p class="normal1">Bir sürü şey söylüyorlardı ama hiçbirini anlamıyordu. Karanlık ve bulanık sıcakta seslerden ibaretti hepsi. Japonca konuşmuyorlardı. Uygarlaşmamışlardı. Hiçbiri <span class="ideitalik">ideal</span>—</p>

  <p class="normal1">Su çarptı yüzüne. Öksürdü. Ağzına, burnuna doldu su. Boğucuydu.</p>

  <p class="normal1">Birileri kollarından tutmuş sarsıyordu kurma kızı. Bağırıyorlardı. Tokat atıyor, sorular soruyor, yanıt istiyorlardı.</p>

  <p class="normal1">Saçından tuttular ve kafasını bir kova suya batırdılar. Boğmaya, cezalandırmaya, canını almaya uğraşıyorlardı ama Emiko’nun aklından sadece art arda <span class="ideitalik">teşekkür ederim, teşekkür ederim, teşekkür ederim</span> cümlesi geçiyordu. Biliminsanının teki ideal yapmıştı kurma kızı çünkü ve böyle devam ederlerse bağırıp tokatladıkları Emiko, serinleyecekti.</p>
</body>
</html>
