<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>30</h3>

  <p class="p1">Yolun karanlık, yapraklarla kaplı dönemeçlerinde ilerledik, gece cipin tavanına karabasan gibi çökmüşken, Awawas'a giden yirmi sekiz mil bize yüz mil gibi geldi. Annem son sürat sürüyor, virajları alırken cipi yalpalatıyordu, vitesleri gacırdatarak değiştiriyordu. Biz ses çıkarmadan oturuyorduk. Yolda dinlenen kuşları, ampul gibi gözleri cipin gürültüsüyle donakalan lemurları izledik. Annem sadece babamla konuşuyordu. "İyileşeceksin," diyordu. "Seni yalnız bırakmayacağım, Allie."</p>

  <p>Babam cevap vermiyordu. Arka koltukta, gözleri yarı açık yatıyordu. Nehir kıyısının çamuruyla kaplanmış teninden ölüm kokusu yayılıyordu.</p>

  <p>Sonra, hava hâlâ karanlıkken yol yok oldu. Farlarımızın ucunda ağaçlardan, eğreltiotlarından, çalıktan oluşan bir çıkmaz, cangılın göbeği uzanıyordu. Annem cipin motorunu susturdu ve el frenini çekti. Koltuğundan tırmanıp arkaya geçti ve uyuyan babamla yumuşak bir sesle konuşarak daha rahat bir pozisyona getirdi. "Yaşayacaksın, Allie."</p>

  <p>Farlar sönükken yıldızları ve gökyüzünün battaniyesindeki koca deliği, Ay'ı görebiliyorduk. Ay alçaldı, ağaç dalları yüzeyinde çatlaklar oluşturdu. Bir süreliğine güneş görünmedi, sadece ağaçları kaplayan bir su gibi yükselen ve gövdelerini parlatan, şafağın sökmesiyle kalınlaşan ve gözümüzü kamaştıran güneş ışınlarının yuttuğu sisli, gri bir aydınlık. Etrafımızdaki cangıl anbean değişiyordu, karanlıktan ıslağa, sonra sisliye, parlağa ve griye dönüşmüş; en sonunda arkasında bir ayna varmış gibi parlayan bir ışık huzmesi cangılın gölgelerini yavaşça yok etmişti. Sanki tüm o süre boyunca karanlıktan aydınlığa doğru yol almış, sessiz bir kanodaki korkmuş insanlar gibi kayarak bu parlak yere doğru ilerlemiştik. Tüm karanlık, ağaçlarda yeşererek, çamura ve suya dönüşmüştü.</p>

  <p>Şafak bize yalnızlığımızı gösterdi. Cangıl geceleyin yüksekti ve serin loşluğundan karanlık damlıyordu. Ama burada günışığı cılız ağaçlarla kesintiye uğrayan, parıl parıl parlayan lekeli bir açık sarıydı. Burası nehir kıyışıydı, gecenin yeşilliği zayıf ve dayanıksız otlara dönüşmüştü. İleride, cangılın devamı olduğunu sandığımız yerde su vardı, tüm karanlığın içine kanadığı Wonks nehri.</p>

  <p>"Anne." Babamın sesi zayıftı.</p>

  <p>Bembeyaz yüzünü, sakalının altındaki kanı, göz kapaklarının altındaki yapışkan yarımayları görmeye dayanamadım. Jerry'yle birlikte çalıları ezerek nehir kıyısına yürüdüm. Ayağımın altında büyük bir kurbağa vardı. Bir şişe geçirmek istedim ama babamı gördükten sonra bunu yapamadım. Onun yerine guava ve yautia aradım.</p>

  <p>Jerry, "Ölmesini istemiyorum," dedi.</p>

  <p>Sesler duyunca dönüp cipe baktık. İki yerli cipin yanında durmuş içine bakıyorlardı. Spellgood'un cipini tanımış olmalıydılar çünkü gülümseyerek annemle konuşuyorlardı. Annem cipten çıkarken yanlarına gittik.</p>

  <p>"Bana bir tekne bulun," diyordu. "Ve su. Ve yiyecek. Acele edin!"</p>

  <p>Babamın sadece başı hayattaydı. Onu yere yatırdığımızda bunu fark ettik. Annem yaralarını yıkarken anladık. Başı canlıydı ama bedeni bir kum torbası gibiydi. Kurşun boynunun kenarından girmiş ve arkasından çıkmıştı. Boyun kemiği kırılmamıştı ama açık yaradan kırmızı lifler ve yağlar görünüyordu; etrafı kararmış yara, büyük bir salyangoza benziyordu. Annem yarayı yerlilerin kendisi için kaynattığı pamukla kapattı; babamı bir kalasa yerleştirip nehre taşıdılar. Cenaze taşıyıcıları gibi ayakları öne gelecek şekilde taşıdılar, ölü olduğunu düşünüyorlardı.</p>

  <p>Annem babamı teknenin pruvasına yerleştirdi, uzun kollu bir dümeni olan düz bir tekneydi. Ağlayan ikizleri duyan başka yerliler de gelmiş çakıllarla kaplı kıyıda durup soru sormadan bizi izliyorlardı. Bazıları daha fazla fasulye ve pirinç -'İngiliz yemeği' diyorlardı buna- wabool ve kahve getirmek için evine koşuyordu. Yerlilerden biri anneme, babamın ölmesinin ne iyi ne de kötü olduğunu söyledi - herkes ölürdü, hayatın kanunu buydu, yapacak bir şey yoktu, üzülmemek gerekiyordu.</p>

  <p>"Siz buna inanıyorsunuz," dedi annem. "Ama ben inanmıyorum ve benden inanmamı istemeyin. Sadece buradan gitmeme yardımcı olun ve vaize anahtarlarını verin."</p>

  <p>Babam da olsa böyle derdi. Paniklemiş ve babamın kararlılığını devralmıştı. Bizi kürek ve sırık bulmaya gönderdi. Yerlilere emirler yağdırdı. Babamın alet edevat becerisi onda yoktu ama bu Yerlilere babamın başını güneşten koruyacak bir tente yaptırtmayı başardı. Bir Yerli bize eşlik etmek için ısrar edince, teklifini takdir ettiğini ama bu yardımı istemediğini kararlılıkla belirtti. "Burada bir dakika daha kalmayacağım." Birisi kilise ayiniyle ilgili bir şeyler söyledi - emrederek eğil, dindarca. Bunlar babamın bir zamanlar "Dua eden Yerliler" adını verdiği insanlardandı.</p>

  <p>Annem, "Ben dua etmem," dedi.</p>

  <p>Bu düz tekneyle kıyıdan ayrıldık, annem kıçta durmuş dümenin kolunu tutuyor, ikizler yemekleriyle birlikte ortada oturuyor, Jerry ve ben de babamın iki yanında durmuş kürek çekiyorduk.</p>

  <p>"Nehrin yukarısına <i>mı</i> gidiyoruz?" Babam suya açıldığımızı anlamıştı. Küpeştenin üzerinden bakmaya çalıştı ama yapamadı.</p>

  <p>"Evet," dedi annem. "Akıntının tersine."</p>

  <p>Ama tekneyi akıntıya soktu ve akıntı yönünde yüzdürmeye başladı.</p>

  <div>
    <br />
  </div>

  <p class="p1">Bu nehrin hızla akan suları deniz kıyısına vuran dalgalar gibiydi, tek farkları son bulmamalarıydı. Burada su garip bir biçimde hareket ediyordu, en hareketsiz, en sessiz kıyıları bile emiyordu. En son, Jeronimo'dan kaçarken, Rio Sico'da akıntı yönünde ilerlemiştik. Ama Sico Wonks'un yanında bir çay gibi kalıyordu, kurak mevsimde bile. Wonks, Patuca'dan bile daha geniş ve taşkındı. Suyun ortasından gidiyor, hızla ilerliyorduk. Dönemeçlerde tekneyi düzletmek dışında kürek çekmeye gerek bile kalmıyordu.</p>

  <p>Babam hâlâ Patuca'da akıntının tersine ilerlediğimizi sanıyordu. Mutluydu - başı mutluydu, bedeninin geri kalanı bir kum torbasıydı.</p>

  <p>"Asılın," dedi. "Denizden, vahşilerden uzağa götürün bizi. Orada ölüm var. Dinleyin, Sivrisinek Sahili Amerika'nın sahili. Bunun ne anlama geldiğini biliyorsunuz."</p>

  <p>Ona su ve wabool verdik ama yemek yemeyi reddetti. Gücünü geri kazanana kadar aç kalmayı istediğini söyledi. "Yatalakken size bir <i>faydam</i> olmaz," dedi. "Bacaklarımda bir soyun var." Kollarında da vardı - onları hareket ettiremiyordu. Yüzüne konan sinekleri elimizle kovalıyorduk.</p>

  <p>Kocaman başı güvertenin oyuğunda yulara bağlanmış bir keçinin başı gibi sabitlenmişti; nehirden aşağı ilerlerken bize bağırıyor, akıntının tersine gittiğimiz için kurtarıldığımızı söylüyor, bazen de ağlıyordu.</p>

  <p>En çok kuşları gördüğünde ağlıyordu. Önceleri zararsız kuşlar vardı, papağanlar ve benzerleri ama babam onlara lanet okuduğunda korkunç yaratıklara dönüştüler. Büyüdüler. Pençeleri ve gagaları çıktı. Leylekler üzerimizde pike yapıyordu, sonra balıkçıllar ve en sonunda da akbabalar - en nefret ettiği de onlardı. Daha önce hiç böyle akbabalar görmemiştik. Kirli gri değil, siyahtılar, paçavra gibi kocaman kanatları, yoluk boyunları ve kanca gibi gagaları vardı. Kanat çırpmadan kötücül uçurtmalar gibi süzülüyor, sıcak gökyüzünde takatsiz ve sabırlı görünüyorlardı.</p>

  <p>"Kovun şu kuşları!" O meşhur leş yiyici dehşetiydi bu ama şimdi kollarını kaldıramadığından, bu kuşlardan daha da çok korkuyordu. Başka şeylerden de korkuyordu. Teknenin yana yatmasından - yatalak olduğu için yüzemezdi. Göz kapaklarına üşüşen sineklerden. Ani seslerden. Ateşten. Yalnız kalmak da istemiyordu. Teknenin durmasından nefret ediyordu. İlk gün nehir kıyısındaki Susca köyünde bandaj ve taze su için durduğumuzda annem dönene kadar Jerry ve benim yanında kalmamızı istedi. Burada köy olmasına, yanımızdan teknelerin geçmesine ve Miskitoların bağırtılarına şaşırmamıştı. "İşte insan hayatından geriye kalanlar burada - nehrin yukarısında."</p>

  <p>Ama akıntı yönünde on beş mil ilerlemiştik ve deniz kıyısına doğru süzülüyorduk.</p>

  <p>"Üstümü örtün," dedi. Peşimizdeki akbabaları görmemek için tenteyi kapatmamızı istedi. Boş gökyüzünden nefret ettiğini söyledi. "Hapiste olsaydım asla pencereden dışarı bakmazdım," dedi. Şanslı olduğumuzu söyledi. Bu nehir bir labirentti - "Girmesi kolay, çıkması zor."</p>

  <p>Uyanıkken söyleniyor, uykuya daldığında, rüyalarında inleyip bağırıyordu. Dudakları hep köpüklüydü.</p>

  <p>Girmesi kolay? İstesek bile bu akıntıda akıntının tersine gidemezdik. Geceleri köylerin yakınında demir atıyorduk. Bunlardan bazıları Moravya misyonlarıydı, dua eden Yerliler ve Pennsylvania'lı insanlar vardı. Hayır, Amerika yok olmamıştı. Annem insanlardan yiyecek, su ve ilaç istiyordu. Bize iyi davranıyorlardı. İstediği her şeyi veriyorlardı. Wiri-Pani ve Pranza'da durduk, bir de çamurlu vagonlar gördüğümüz Kisalaya adında bir yerde. Anneme sahile, onların Burun adını verdikleri Cabo Gracias a Dios'a üç günlük yolumuz olduğunu söylediler.</p>

  <p>İkizlerin oyalanacak şeyleri yoktu. Üzüntüden hasta olmuşlardı; aslında, teknenin hızından dolayı korkudan kusuyorlardı. Annem Susca'dan aldığı bir hasır şapkayı takmıştı, dümenden ayrılmıyordu. Uzun dümen kolunu idare ediyor, ne sağa ne sola bakıyor, babamın başının ötesindeki akıntıya gözlerini dikerek <i>duruyordu.</i></p>

  <p>İkizlerden başka kimseyle konuşmuyordu; babamın söylediklerine cevap veremeyecek kadar uzaktaydı. Ona babama zarar vermek istemediğimi, sadece kaçmamızı istediğimi söylemek istiyordum. Kaçmıştık ama olabilecek en kötü biçimde; ikizler hastayken, bilmediğimiz bir nehrin akıntısına kapılmış gidiyorduk. Babamın başını taşıyorduk.</p>

  <p>Her beş milde bir, deli gibi konuşan yerlilerin bize İngilizce bir şeyler bağırdığı bir köyden geçiyorduk. Sahile yaklaştıkça yerlilerin ten rengi kararıyor, akbabalar daha büyük ve daha kötü görünüyorlardı. Bazı geceler timsahlar görüyorduk. Kıyıdan suya girip akıntının tersine yüzüyorlardı. Ama bunlar çekingen timsahlardı, bize saldırmıyorlardı, çeneleriyle tekneyi dürttüklerinde paçavralardan meşaleler yapıyorduk. Ani ışık onları genelde durduruyordu, yeşil burun deliklerine tutulmuş alevler ise her zaman.</p>

  <p>Sahile yaklaştıkça nehir kasvete bürünüyor, daha karmaşıklaşıyordu; kara da bataklığa döndü, telli turnalar parmaklıklara asılmış gömlekler gibi yükseliyordu. Burada hava daha da sıcaktı. Babam sıcaklık yüzünden daha fazla söyleniyordu. Söylenmesi bana Jeronimo'da, Şişman Çocuk'un içinde tırmanırken babamın zihnini nasıl gördüğünü hatırlattı. Zihninin karmaşıklığını görmüştüm, sayısız dirsekten oluşan incelikli boru tesisatı karşısında ağzım açık kalmıştı. Kendisi neyse onu yapmıştı. Söylenmeleri o yörüngelerden ve deveranlardan, borularla, valflarla, raflarla ve sargılarla dolu kaynayan dolaptan, buz makinesinden geliyordu - beyninden.</p>

  <p>En çok bu kusurlu dünya hakkında söyleniyordu. Söylediklerini zaten ezbere biliyordum. Ama şimdi, bu durumda ekleyecekleri de vardı.</p>

  <p>"Yaralandım." Bu gerçeği sanki yeni fark etmiş ve inanamıyormuş gibi tekrar tekrar söyledi. "Hareket edemiyorum - hiçbir şey yapamıyorum."</p>

  <p>"İyileşeceksin," dedim.</p>

  <p>"İnsan bu kusurlu dünyadan çıktı, Charlie. Bu yüzden ben de kusurluyum. Ne işe yarar ki zaten? İnsan bedeni çok kötü tasarlanmış. Deri yeterince kalın değil, kemikler yeterince güçlü değil, çok az kıl var, pençelerimiz ve sivri dişlerimiz yok. Biri bizi yere düşürse, hemen parçalamaz! Baksana simetrik bir yapımız bile yok. Bir ayak diğerinden daha büyük, solağız, sağlağız, burnumuz devamlı akıyor. Kalbimizin olduğu yere bak. Ayakta durmak için yaratılmamışız - duruşumuzla bedenimizin en hassas bölgelerini açıkta bırakıyoruz, kalbimiz, cinsel organlarımız. Kuyruğuma ne oldu, bilmek istiyorum. Ben mucit olmak zorunda kaldım - başka bir şey olamayacak kadar zayıftım. Bana bir bak. Günde yetmiş beş şınavla geldiğim yere bak. Evet efendim, bundan sonra dört ayak üzerinde yaşayacağım. Bana uygun olan bu - dizlerim ve ellerim."</p>

  <p>Kelebeklerin ve yüksekten uçan kuşların gölgeleri altında - o kadar yüksekten uçuyorlardı ki, onları görebilmek için babam gibi yere uzanmam gerekiyordu - akıntı yönünde hızla ilerlerken durmadan konuştu.</p>

  <p>"Diğerlerinin durumu daha da kötü. Kadınlar, Charlie, onların vücutları berbat. Akıyorlar, sızıntı yapıyorlar. Kadınların vücudunda bu kadar çok akıntı olması berbat bir şey. Tüm o kan, tüm o işe yaramaz yağlar. O bedenleri devamlı taşımak zorundalar. Bu kadar deli olmalarına şaşmamalı, ne işe yaradıklarını merak ettikleri için böyleler. Hatalı tasarlanmış bir bedene sahip olmak çok alçaltıcı. Ben dünyadaki en güçlü adamı olduğumu sanırdım. Bak, bir lapadan başka bir şey değilim. Zayıflık insanı akıllı yapar ama her şey senin aleyhineyse ne kadar akıllı olursan ol, kurtulamazsın. Sana dünyayı kimin ele geçireceğini söyleyeyim - leş yiyici kuşlar. Yapıları buna uygun, her şey onların lehine. Onlar hatalarla besleniyorlar. Amerika'nın gökyüzünü istila etmişler, kapkara yapmışlar. Orada asılı durup bekliyorlar. Onları benden uzak tut. Gözümde toz var! Yaşıyorum ama göremiyorum, Anne!"</p>

  <p>Babamın çığlıkları kulaklarımda çınlarken kürek çekmek ıstırap veriyordu. O kadar kötü durumdaydım ki nehrin dönemeçlerini fark etmiyordum, bir yandan da sahile vardığımızda ne yapacağımızı düşünmekten alıkoyuyordu beni.</p>

  <p>Babam başının örtülmesinde ısrar etti. Lanetli bir adam gibi başında bir kukuletayla yatıyor ve terliyordu. Havalanan ördek sürülerini, takla atan yağmur kuşlarını, flamingoları, Livin Creek veya Doyle gibi İngilizce adları olan köylerin girişinde bizi karşılayan deniz kuşlarını görmedi. Bazen uzun süre boyunca sessiz kalıyordu. Sessizliği bağrışlarından çok daha kötü olmuştu her zaman. Ama şimdi konuşmadığında öldüğünü sanıyorduk. Hâlâ ölüm kokan bir buhar salgılıyordu. Hayatta olduğunu derisinden, dokunuşlara verdiği tepkilerden anlıyorduk.</p>

  <p>Tatarcıklar onu ele geçirmişti. Teknedeki kaplumbağa kadar sert kabuklu karafatmalar onu ısırıyorlardı. Ateşten kıvranıyordu. Söyleniyor, mücadele ediyor ve yarasını açıyordu.</p>

  <p>"Doğa çarpık ve hileci. Ben dik açılar ve düz çizgiler için savaştım. Buz! Ah, niye her şey damlar? Bir ton balığı konservesini açmaya çalışırken elini keser ve ölürsün. Ayağını bir yere çarparsın ve hayat ayak parmaklarından akar gider. Geyik boynuzları ne işe yarar ki? Dört ayak üzerinde yürü ve hayatta kal. Ellerin ve dizlerin üzerindeyken korunursun. Bir de kanatların varsa."</p>

  <p>Bu coşkun nehirde, çatlak sesi darağacı kukuletasının içinden çınlıyordu. "Beni dinleyin, millet. Kanat çıkartın ve sizi kimse yakalayamasın!"</p>

  <p>Nehir genişledi ve akıntı kayboldu. İlerlemek için küreklere asılmak zorunda kaldık. Her iki kıyı bataklıkla kaplı olduğundan, tekneyi bağlayacak hiçbir yer bulamadık ve o son sıcak gece boyunca ilerlemeye devam ettik. Şafak sökmeden hemen önce bir fener -bir deniz feneri- gördük ve nehir ağzında kıyıya vuran dalgaların sesini duyduk. Burun'a varmıştık.</p>

  <p>"O da ne?"</p>

  <p>Sesi tanımıştı.</p>

  <p>"Hayır!" Ve ilk defa kollarını kaldırdı.</p>

  <p>Yüzündeki maskeyi indirdi ve "Charlie, bana yalan söyleme. Nerede olduğumuzu söyle," dedi.</p>

  <p>Üzerine eğildim. Konuşamıyordum. Sonra, sırtımı dönmek zorunda kaldım çünkü içimden yükselen vahşi bir dürtüyle kulağını ısırıp koparmak istemiştim.</p>

  <p>"Akbabalar," dedi ve o korkunç cümleyi ekledi. "İsa bir korkuluk!"</p>

  <div>
    <br />
  </div>

  <p class="p1">Ne var ki babamın korktuğu her şey gerçekleşmiş gibi görünüyordu. Bunu öngörmüştü. Gökyüzü kuşlarla doluydu - çirkin pelikanlar, martılar ve akbabalar. Daireler çizerek süzülüyor, tropik sahilin uçsuz bucaksız kıvrımı üzerinde salınıyorlardı. Bazen yemek için hızla dalışa geçiyorlardı; denizin dalgaları arasında, papağan gagalı ve gıdılı boyunlu kocaman kaplumbağalar yüzüyordu.</p>

  <p>Kaplumbağaların kabukları deniz salyangozlarıyla, yosunlarla ve katılaşmış deniz sazlarıyla kaplıydı. Pek çok kaplumbağa, yüzgeçleriyle deniz kıyısına çıkmaya uğraşıyor, bazıları da alçak kumullara sığınıyordu. Göz kırpıp kuluçkaya yatarak kahverengi yumurtalar bırakıyorlardı. Harcadıkları efor yüzünden ağızlarından köpüklü tükürükler sızıyordu.</p>

  <p>Hiç ses çıkarmıyorlardı. Sadece kuşlar çığlık atıyorlardı, haşin bir dalga bir kaplumbağayı sırt üstü karaya fırlatırsa, akbabalar korunmasız boynuna doğru inişe geçiyor ve etini kabuğundan çekip koparıyorlardı. Martılar da kalanları yiyorlardı. Güneş ışığı bu kâbusu daha da kötü hale getiriyordu - kıyıya çıkan ve yumurta bırakan kaplumbağa sürüleri, gökyüzünde cirit atan kuşlar ve büyük dalgalar. Bu, babamın vaat ettiği sahil cehennemiydi.</p>

  <p>Sahilin bir ucundaki palmiye ağaçlarının yanına sığındık, tekneyi ters çevirip kendimize korunak yaptık. Ve babam ağlıyordu. Ne zaman konuşmaya çalışsa gözyaşlarına boğuluyordu. Denizin, Sivrisinek Sahili'nin görüntüsüydü onu ağlatan. Gözyaşları onu aldattığımızı, yarı yolda bıraktığımızı, buraya ölmeye getirdiğimizi söylüyordu bize.</p>

  <p>Kara yerliler bizi görmek için cayukalarıyla gelmeye başladılar. Babam onları bağırarak kovuyordu. Annem doktor bulmak için köye, Cabo Gracias'a gitti. Doktorların nehrin üst tarafında, misyonlarda veya La Ceiba'da ve Trujillo'da olduğunu söylediler - burada doktor yoktu. İnsanlardan nehrin yukarısına gitmek için bir tekne istedi. Ama teknelerin hepsi güneye, Bluefields'a, Puerto Cabezas'a ve Pearl Lagoon'a gidiyordu. Paramız olmadığını söyleyince ona güldüler.</p>

  <p>Bir kaplumbağa öldürdük; akbabalar kanatlarını çırpıp bizi izleyerek etrafımızda dolanırken kaplumbağanın yağlı etini ateşte kızarttık. Babamın tüm öngördüklerinin gerçekleştiğine inanmıştık. Sivrisinek Sahili'nde, sıcak kumlarda, leş yiyicilerin ve kaplumbağaların arasında ölüyorduk. Her şey öngördüğünden daha kötüydü.</p>

  <p>Amerika güvendeydi - Spellgood'ların söylediklerini Moravyalılar doğrulamıştı ama zaten çok uzaktaydık, ne fark ederdi ki? Cehennem insanın sahip olamadığıdır. Sahip olduğumuz en iyi anı cangıldaki yaşamımıza dairdi. Artık geri dönmek için çok geçti - motorlu bir tekne olmadan nehri aşmak imkânsızdı ve uçsuz bucaksız, ifadesiz deniz karşısında kendimizi küçük ve yalnız hissediyorduk. Kaçıp sahile sığınmıştık ama deniz kıyısındaki bu çöplüğe tutunurken batmış bir gemiden kurtulmuş kazazedeler gibiydik. Yorgun ve boştuk, nadiren konuşuyorduk. Babam kollarını oynatabiliyordu ama bacaklarında tık yoktu. Dalgalara, kaplumbağalara ve kuşlara bakarak yatıyordu. Her gündoğumunda dalgaların üzerinde deniz canavarları görüyordu.</p>

  <p>Ötede yelkenli teknelerde karides avcıları ve balıkçılar vardı. Ama hiçbiri yakınımıza gelmedi, Mr. Haddy'nin de aralarında olup olmadığını anlayamadık. Bu sahile hiçbir tekne gelmiyordu, babam da yerlileri korkutup kaçırmıştı. İkizler ayağa kalkamayacak kadar hastaydılar. Teknenin altında, babamın yanında oturuyorlardı.</p>

  <p>Tek umudumuz annemdi. Hâlâ her gün palmiyelerin arasında Caba Gracias'a olan üç millik yolu yürüyor, insanlardan ilaç ve babamın bandajları için bez talep ediyordu. "Ben dilenci değilim - hayır'ı cevap kabul etmiyorum," diyordu. İnsanlar ona Teyze diyor, onun deli olduğunu söylüyorlardı. Jerry ve ben kaplumbağa yumurtası ve ateş için çalı çırpı topluyorduk. Nehrin yukarısına götürülmek için yalvaran babamı dinliyor, bedenine konan sinekleri elimizle eziyorduk.</p>

  <p>Cılız bir sesle, "Nehir ne tarafta?" diyordu.</p>

  <p>Bir bebek gibi, uzaklarda, Mosquitia'da dört ayağının üzerinde yaşamak ve bir sepetin içinde denize açılmakla ilgili konuşuyordu. Genelde hiçbir şey söylemiyordu. Dümdüz bakıyordu. Düşünceleri kaşlarının üstündeki deriyi kırıştırmıştı. Gözlerinde yaşlar birikiyor, sessizce yanaklarından aşağı süzülüyordu.</p>

  <p>Beş gün boyunca böyle yaşamak bizi nehirdeki yolculuğumuzdan çok daha yorgun düşürmüştü, bu sahile gelmek büyük bir hata gibi görünüyordu gözümüze. Burada hayata dair sadece yaratıklar vardı ve onlar da birbirini yiyerek hayatta kalıyordu. Üzerimizde paçavralarla dolanıyorduk. Burada kaldıkça okyanustan daha çok korkuyorduk. Kaplumbağalar yüzünden hiç yüzmüyorduk, kuşlar yüzünden de hep bir korunağın altında duruyorduk.</p>

  <p>Uyuduğumda rüyamda hep yemek görüyordum. Çikolatalı kek ve soğuk süt görüyordum. Hatfield'daki mutfağımızı, bazı geceler karanlıkta aşağı inip serinlemek için buzdolabının kapağını açarak aydınlık raflara, peynire, süte, salama, üzüm marmeladı kavanozuna baktığımı görüyordum. Mutfak karanlık oluyordu ama dolabın içi aydınlık ve temiz yiyeceklerle dolu oluyordu.</p>

  <p>Bir gün yine bu rüyayı görürken Jerry'nin bağırmasıyla uyandım, daha sonra bu anı hep hatırlayacaktım. Jerry güney tarafından yaklaşan bir yelkenli görmüştü. Açıkta rüzgar esiyordu. Tekne rüzgâra doğru döndü, gri yelkenini şişirerek bir dalganın üzerine çıktı ve sahile yöneldi.</p>

  <p>"Bu bir tekne, baba!"</p>

  <p>Babam bedeninin üst yarısını kalırdı ve yelkenliye doğru koşan Jerry'yi izledi.</p>

  <p>"Mr. Haddy olabilir," dedim.</p>

  <p>"Annen nerede?"</p>

  <p>Etrafıma bakındım. Uyuduğum için bilmiyordum. "Köyde olmalı," dedim.</p>

  <p>İkizler babamın yanında uyuyorlardı. Uyurken el ele tutuşmuşlardı.</p>

  <p>"Git kim olduğuna bir bak," dedi babam. Bana kaçamak bir bakış attı, zayıflığını gösteren, teselli arayan ve kurtulmak için her şeyi yapabilecek ödlek bir bakıştı bu - bu onun 'siz suçlusunuz' bakışıydı, üzüntü ve kendinden nefret de barındırıyordu. Yüzünü gördüm. Ama yüzündeki ifade üzerinde ancak daha sonra düşünecektim.</p>

  <p>"Acele etme," dedi. "Ben yerimden kıpırdamayacağım."</p>

  <p>Onu ikizlerin yanında bırakıp sahile doğru koştum. Jerry yelkenlinin yanındaydı. Güvertedeki adamla konuşuyordu; teknenin direğine asılı kaplumbağalar vardı, kamara da kaplumbağalarla doluydu. Adam Mr. Haddy değildi ama konuşmaya istekliydi. Yelkenin ipi kopmuştu, yeni bir halata ihtiyacı vardı. Çığlığı duyduğumuzda halat hakkında konuşuyorduk.</p>

  <p>"İkizler," dedi Jerry.</p>

  <p>Bu bir çocuk feryadıydı, tiz, cılız, şikayetçi ve dokunaklı.</p>

  <p>"Anne! Anne! Anne! Anne!"</p>

  <p>Teknedeki adam bu çığlıklar devam ederken, "Başınız dertte anlaşılan," dedi.</p>

  <p>Kampa döndüğümüzde ikizler uyanmış, gözlerini ovuşturuyorlardı. Babam yerinde yoktu ama vücudunun kumda bıraktığı izleri görebiliyorduk; bir sürüngen izi gibi, bedenin her iki tarafında el izleri vardı. Dört ayağı.</p>

  <p>"Anne!"</p>

  <p>Bu boğuk çığlık kumulun öteki tarafından geldi. Sürünerek kamptan oldukça uzaklaşmıştı. Hızlı hareket etmişti. Bir kum tepesinin üzerinde yatıyordu. Batıya, nehir ağzına doğru ilerlemişti. Ama artık hareket edemiyordu. Beş kuş -akbabalar- yanında durmuş, kafasına saldırıyorlardı. Kafasını acımasızca gagalıyorlardı. Bedeninden kopardıkları et parçaları gagalarından sarkıyordu. Kuşlar başlarını kaldırıp bana baktılar. Bağırarak ve kollarımı sallayarak onları rahatsız etmiştim.</p>

  <p>Korkmamışlardı. Zafer, korkularını yok etmişti. Duraksadılar, kenara zıpladılar; babamın kafasını görmemi sağladılar. Kumdan bir sopa aldım ama elimde sopayla onlara doğru ilerlemem bile bir akbabayı eğilip bir et parçası daha koparmaktan alıkoymamıştı; nasıl olsa ceza göreceğini bilen bir çocuğun olağandışı bir şeyi kapması gibi, babamın dilini kapmıştı.</p>
</body>
</html>
