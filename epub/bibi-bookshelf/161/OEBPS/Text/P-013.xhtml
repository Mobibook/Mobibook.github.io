<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>13</h3>

  <p class="p1">Jeronimo'daki ilk haftalar kolay değildi. Burası bedava yiyecek, ottan yapılmış kulübeler ve güneşli günlerden oluşan, bam altında bu altında bir hindistancevizi krallığı değildi. Yaban, berbat ve kullanışsızdı, vahşi hayvanlar nerede kalmıştı? Cangıl ağaçlarının inatçı bir tarafı vardı, yer kapmak için birbirleriyle itişiyor, bize gölge etmiyor, şemsiyemiz olmuyorlardı. Sarmaşıklarında gaddarlık, kök sistemlerinde bencillik vardı. İş, yapacak daha çok iş vardı ve çalışmak günün her aydınlık saatini dolduran bir rutinden ibaretti. <i>Unicorn</i>'da ve La Ceiba'da, hatta Hatfield'da, ne istersek onu yapabiliyorduk. Babam bizi kendi başımıza bırakıp işleriyle uğraşıyordu. Ben genelde ona yardım ediyordum ama bazen de etmiyordum. Burada işler farklıydı.</p>

  <p>Güneşin doğuşuyla beraber zil çalıyordu, babam o vakitte ateşi yakmış, kahveyi de koymuş oluyordu. Maywit'ler her zaman bize katılıyordu - Jeronimo'ya vardığımız hafta kendileri için yemek pişirmeyi bırakmışlardı. Ananas ve yulaftan oluşan yemekten sonra babam bağırarak Zambu'ları çağırıyor ve bize o günkü "hedeflerimizin" neler olduğunu söylüyordu. Pazartesi günleri haftalık hedeflerimizi bildiriyordu - evi bitir veya şu kadar taş topla veya belli bir miktar zemini temizle veya fasulye sırıklarını kes veya suyolları için hendek kaz. Maywit'lerin asıl işi bahçıvanlıktı, Zambu'larınki zemin temizlemek ve inşaat, çocuklarınki de -bizim ve Maywit çocuklarının- toplama ve temizlemeydi.</p>

  <p>Sabah boyunca işlerimizi yapıyorduk, öğle yemeği saatinde sıcak dayanılmaz oluyordu - artık Temmuz ayındaydık. Öğle yemeğinde her zaman sıcak çorba vardı çünkü babama göre kovalar dolusu ter atmalıydık - bu bizi doğal yollardan serin tutuyordu. Öğleden sonrasının işleri genelde yağmurla kesiliyordu ama sağanaklar uzun sürmüyor, kısa süre sonra tekrar işimizin başına dönüyorduk. Akşamın erken saatlerinde bütün işler duruyordu çünkü kara sinekler ve sivrisinekler ortaya çıkıyordu; ısırıkları işkenceden beterdi.</p>

  <p>Günbatımından hemen önce sırayla banyo evine giriyor, yıkanıyorduk. Kurallardan biri her gün duş almaktı. Hatfield'da hiç bu kadar temiz olmamıştık ama burada babam temizlik manyağına dönüşmüştü. Her gün elbiselerimizi değiştirtiyorduk, yıkanacak çamaşırlar bir fıçıya atılıyordu, Jeronimo'nun baskın kokularından biri de kaynayan çamaşırlardan gelen buharın kokusuydu. Mrs. Maywit, ailesinin çamaşırlarını hep nehirde yıkardı ama artık teneke çamaşır fıçısını kullanıyordu. Babam Maywit'lerin bizi örnek alıp her gün duş almaya başlamalarına memnun olmuştu. Sadece Zambu'larda bir değişiklik yoktu; erkek kedi gibi kokuyorlardı, tıpkı babamın kızdığı zamanlarda olduğu gibi.</p>

  <p>İlk günler yemek ve yatma zamanı arasındaki karanlık sivrisinek vakitlerini sinek korumalı sundurmada geçiriyorduk. Evin inşası bittikten sonra yatma zamanı gelinceye kadar Galeri'de oturmaya başladık (orası da sinek korumalıydı). Maywit'ler sıklıkla bize katılıyordu. Mr. Maywit bize dağlarda ve nehrin üst kısımlarında yaşayan yerlileri anlatıyordu. Bilgi vermeyi seviyordu. Mr. Haddy'nin bize uzun kuyrukları olan Yerlilerle ilgili anlattıklarının doğru olduğunu söyledi. Bir yerli kabilesinin devlerden, bir diğerinin pigmelerden oluştuğunu söyledi.</p>

  <p>Mr. Maywit'in anlattığı en garip hikâye "Munchy'ler" diye bilinen yerlilerle ilgili olandı. Munchy'lerin Mosquitia'nın belli bir bölgesinde yaşadıklarını söyledi ve bizi ilk gördüğünde onlardan olduğumuzu sandığını itiraf etti. Munchy'ler cangılın gizli kentlerinde saklanıyorlardı. Miskito yerlilerinden, Payas'lardan, Twakhas'lardan veya Zambu'lardan çok daha uzun zamandır buradaydılar. Ama Munchy'lerin korkulacak bir tarafı yoktu, barışçı ve bilgeydiler. Aynı zamanda çok uzun boyluydular, piramitler inşa etmişlerdi ve her açıdan asil insanlardı.</p>

  <p>Babam, "Can alıcı noktayı söylemeyi unuttunuz, Mr. Maywit. Onlar Beyaz Yerliler. Benden daha beyazlar - sizden bile daha beyazlar."</p>

  <p>Maywit'ler hazır kahve kreması renginde insanlardı, kapkara saçları ve yeşil gözleri vardı.</p>

  <p>"Onları gördünüz?" dedi Mr. Maywit.</p>

  <p>"Babam her şeyi bilir," dedi Clover.</p>

  <p>"Bu Munchy'ler hakkında bir şeyler biliyorum," dedi babam. "Onların altınlarından bahsedin bize, Mr. Maywit."</p>

  <p>"Altın hakkında bir şey bilmiyorum."</p>

  <p>"Altın madenleri var," dedi babam. "Ceviz büyüklüğünde altın külçeleri. Çekiçle inceltip üzerine yazı yazıyorlar. Yuvarlayıp bilezik yapıyorlar. Altın tozu ve altın levhalar - bir yarda genişliğinde külçeler."</p>

  <p>"Haddy anlattı sana bunu?"</p>

  <p>Babam, "Hayır. Ama nefesinizi boşuna tüketmeyin Mr. Haywit. Şu melek gibi olan beyaz Yerliler hakkında bir şey duymak istemiyorum. Ben Nikaragualı iblisler hakkında bir şeyler dinlemek istiyorum," dedi.</p>

  <p>"Silah taşıyanlar mı?"</p>

  <p>"Sadece onlar değil, işlerin ters gitmesini sağlayan, baş ağrısından, diş ağrısından çekmenize sebep olan, sivrisinekleri getiren ve size ait şeyleri bir daha asla bulunamayacak şekilde saklayanları. Geceleri garip sesler çıkarıp uyutmayan, evinizi barkınızı yıkıp ateşe verenleri."</p>

  <p>"Onlardan bahsedildiğini hiç duymadım," dedi Mr. Maywit. "Sen duydun nerde?"</p>

  <p>"Akıl yürüttüm. Eğer gizli altın şehirde yaşayan altın beyazı Munchy'ler varsa, insanlara acı çektiren korkunç iblisler de olmalı, değil mi?"</p>

  <p>Annem, "Allie size takılıyor, Mr. Maywit. Kendisi de söylediği tek bir kelimeye inanmıyor. Bence şu Munchy hikâyesi çok ilginç," dedi.</p>

  <p>"Ama daha önce duymuş."</p>

  <p>"Bana bilmediğim bir şey anlat," dedibabam. "Munchy'leri ve iblisleri unut. Eğer onlara inanırsan hiçbir şey yapamazsın - hayatının yarısını arkanı kollamakla geçirirsin. Şahsen ben, kendim bir Munchy olmadıkça Munchy'lere inanmam." Kaşlarını çattı. "Ki bu da tümüyle olasılık dahilinde."</p>

  <p>Jerry, Munchy'lere inanmadığını söyledi. April de bunun Paskalya Tavşanı, Noel Baba ve Tanrı gibi saçma bir batıl inanç olduğunu ekledi.</p>

  <p>Mr. Maywit istediğimizi düşünebileceğimizi ama kendisinin de, Mrs. Maywit'in de Tanrı'ya inandığını söyledi. Santa Rosa'daki Protestan kilisesinde Tanrı'yı kendi gözleriyle görmüşlerdi.</p>

  <p>"Tanrı tam olarak neye benziyordu?" diye sordu babam.</p>

  <p>"Bir buluttaki balıkçıla benziyormuş. Ma Kennywick öyle dedi."</p>

  <p>"Yani siz Tanrı'yı görmediniz?"</p>

  <p>"Hayır, Ma Kennywick gördü, ben de Ma Kennywick'i gördüm."</p>

  <p>"Protestanların orada," dedi tavuk gözlü Mrs. Maywit.</p>

  <p>"Ne deneyimdi ama," dedi Mr. Maywit.</p>

  <p>"Eminim öyledir," dedi babam. "Şimdi bana bilmediğim bir şey anlat."</p>

  <p>"Duppy'leri biliyor musun?"</p>

  <p>Ben, "Mr. Haddy biliyor," dedim.</p>

  <p>"Ama Mr. Haddy kafesten uçtu. O yüzden meydanı bu beye bırakalım. Devam edin beyim, bize Tanrı'nın varlığının kanıtını verdiniz -yani, Ma Kennywick'in Kadir-i Mutlak'ın buluttaki bir balıkçıla benzediğini bağırarak söylemesi- şimdi de bize Duppy'nin ne olduğunu anlatın."</p>

  <p>"Protestanlar bana onlardan bahseder ve birçok insan, Zambu adamlar bile Duppy'lere inanır. Aslında Bab-ba, onlar hayalettir."</p>

  <p>"Ölü insanların hayaletleri?"</p>

  <p>"Yaşayan insanların."</p>

  <p>"Anladım."</p>

  <p>"Herkesin bir Duppy'si vardır. Onlar senin aynısı. Ama onlar senin öteki benliğin. Kendi bedenleri var."</p>

  <p>"Yani dünyanın yarısı insanlardan, diğer yarısı da Duppy'lerden oluşuyor, öyle mi?"</p>

  <p>"Boş ver," dedi Mr. Maywit.</p>

  <p>Mrs. Maywit parmaklarını ovuşturuyordu. "Onları yakalayamazsınız," dedi.</p>

  <p>"Görünmezler mi?" dedi babam.</p>

  <p>"Onlar burada," dedi Mr. Maywit. "Burada bir yerlerde. Bekliyorlar. Arada sırada görünüyorlar. Ama sana zarar vermezler. Seni bağırtırlar Duppy'ler, evet. İşte bu yüzden Protestanlar onları görür. Ben kendi Duppy'mi hiç görmedim."</p>

  <p>Babam, "Benim senin Duppy'in olmadığımı nereden biliyorsun?" dedi.</p>

  <p>Mr. Maywit tek kelime daha etmedi. Babama bakakaldı ve kahve tozu tenindeki yüzü korkudan ifadesizleşti. Gözbebeklerinin etrafında ikinci bir halka oluşmuştu. Sanki nihayet bu adamın kim olduğunu anlamıştı ve kendisini bu inanca teslim etmek üzereydi.</p>

  <p>"Bu kadar yeter Allie," dedi annem. Mr. Maywit'e "Şaka yapıyor, görmüyor musunuz?" dedi.</p>

  <p>"Önemli değil." Ama bunu söylerken Mr. Maywit'in sesi titremişti.</p>

  <div>
    <br />
  </div>

  <p class="p1">Mr. Maywit'in söyledikleri babamın ilgisini çekmişti ama Munchy'ler ve Duppy'ler hakkında espriler yapmaya devam etti. Bir bölümüne inandığına emindim - inanılmayacak gibi değildi. Yaşayan hayaletler! Beyaz Yerliler! Geçmiş deneyimlerimden babamın ciddi bir konuyu tartışırken aslında en alaycı tavrını takındığını biliyordum. Eğer birisi korkuyorsa, babam şaka yapardı. Eğer karşısındaki insan komik olmaya çalışırsa babam İncil'den alıntı yapar veya "Yaklaşan bir savaş olduğunu duymadın mı?" derdi.</p>

  <p>Başka yönlerden de karmaşık bir insandı. Jeronimo'ya geldikten sonra uykusuz durabileceğini iddia etmişti. Biz yatmaya giderken uyanıktı, sabah kalktığımızda işinin başındaydı. Günlerce yemek yemeden de durabileceğini, hiç hastalanmadığını ve sineklerin kendisini ısırmadığını da söylüyordu. Bu Maywit'leri ve Zambu'ları hayrete düşürüyordu ama ben onun örnek olmaya çalıştığını biliyordum - kendisi çok çalışıp şikâyet etmezse, diğerleri de böyle yapmak zorunda kalacaktı. İş ve uykusuzluk onu sinirli yapmamıştı. Esasında onu hiç bu kadar mutlu görmemiştim. Onun bu hallerini çok seven annem de mutluydu.</p>

  <p>Artık bir evimiz ve hayatı kolaylaştıran birkaç icadımız vardı. Balık Kovası kıyısında şans eseri karşılaştığımız Zambu'lar hayatlarından memnun görünüyorlardı. Annemin onlar için yelken bezinden yaptığı kısa kollu gömleklerle ve mayolarla dolanıyorlardı. Maywit'ler de babamın yardımıyla kendi evlerini daha iyi duruma getirmişlerdi.</p>

  <p>Mucize fasulyelerimiz yarı yarıya büyümüştü, babam birkaç hafta içinde toplanmaya hazır olacaklarını söylüyordu. Sulama hendeklerinin taşma oluklarında başka ürünler yeşermeye başlamıştı. Bataklık Ağzı patikasından Jeronimo'ya gelirken, evleri, bahçeleri, taş döşenmiş yolları ve davlumbaza su aktaran pompalı değirmeniyle bir yerleşim alanına benzeyen bir yer görünüyordu. Burası, biz yüksek çalılardan, çamur yatağından ve yanan bir koltuktan başka bir şey göremezken, babamın daha ilk günden gördüğü medeni yerdi.</p>

  <p>Ben herkesten daha mutluydum. Önce ikizler, sonra annem ve Jerry karın ağrısından iki büklüm yatağa düştüklerinde, ben hasta olmamıştım. Babamın beni bu yüzden biraz daha fazla sevdiğini fark etmiştim. Birisi hasta olduğunda numara yaptığını veya en azından abarttığını ima ederdi. Asla "O hasta," demez, "Hasta olduğunu söylüyor," veya "Rahatsız olduğunu iddia ediyor," derdi.</p>

  <p>"Benim hasta olacak vaktim yok," derdi. "Biraz boş vaktim olsaydı, köpekler gibi hasta olurdum herhalde!"</p>

  <p>Bir gün Mr. Haddy geri geldi. Babam o gelmeden temizlenmiş zeminin arka tarafındaki çukurda iki kat yüksekliğinde soyulmuş kazıklarla örülü büyük bir çadırdan ibaret olan "Tesis" adını verdiği yeri inşa etmeye başlamıştı. Kazanlar oraya istiflenmişti. Tekneden önce motorun sesi bize ulaştı. Babam bir göz atmam için kazıklara tırmanmamı istedi.</p>

  <p>"Kimmiş?" diye sordu; Jeronimo'da ilk defa sesi kızgın çıkıyordu.</p>

  <p>"<i>Little Haddy</i>," dedim. Teknenin yırtık tentesini ve küçük dümen bölmesini görebiliyordum.</p>

  <p>Babam buna memnun olmuştu ama iskeleye indiğinde gördüğü şeyden hiç hoşlanmadı. Mr. Haddy yalnız değildi. Yanında bir adam vardı - elindeki bavulu karaya taşıyan beyaz bir adam.</p>

  <p>Mr. Haddy Balık Kocası'nda teknenin suyunu boşalttığını ve yamadığını anlattı. Kazanlar ve hurda metaller olmayınca teknenin en sığ nehirde bile kolaylıkla yüzebilecek kadar yüksekte durduğunu görmüştü. Teknesi tamirdeyken Santa Rosa'da iki hafta kalmış, sonra Aguan'dan ayrılan Bonito Nehri'nde akıntıya karşı ilerleyerek Jeronimo'ya gelip gelmeyeceğini görmeye karar vermişti.</p>

  <p>"Size Rosy'den gerçek yemek getirdim - midye ve karides." Bu su kabukluları güvertedeki küçük fıçılardaydı. Sonra bize ölü bir su kaplumbağası gösterdi. Yüzgeçleri kesilmişti, kertenkele kafası üzerine midyeler yapışmış olan kabuğundan çıkıyordu. "Ve bir su kaplumbağası."</p>

  <p>Ama babam bunlara hiç ilgi göstermedi.</p>

  <p>"Bu hamburger de kim?" dedi.</p>

  <p>"Bu Rosy'den Mr. Struss."</p>

  <p>"Nasılsınız?" dedi adam. Lapa gibi yumuşak kıyıya adım attı ve bavulunu yere koydu. Sonra güneş gözlüklerini çıkarttı ve gülümsemeye çalıştı ama yakıcı güneş yüzünden gözlerini kısıp yüzünü buruşturdu. Babamdan biraz daha yaşlı ve toplucaydı, vücudunun her çıkıntısında koyu bir ter lekesi vardı - koltukaltlarında yarımay şeklinde kocaman birer leke, belinde de terden bir kemer vardı. Acı çeken gülümsemesini bize yöneltti. "Ne tatlı çocuklar." Arkamıza baktı. "Ve kendinize çok güzel bir ev yapmışsınız." Babam yolu kesip adamı kuma gömülü bırakarak, "Ne istiyorsun?" dedi.</p>

  <p>Zambu'lar aletlerini bırakmış, Maywit'ler güruh halinde bahçeden çıkmıştı. Babamı ve yabancıyı izleyen toplam on yedi kişiydik.</p>

  <p>"Mr. Haddy bu tarafa geldiğini söyledi. Nezaket gösterip beni teknesine aldı."</p>

  <p>Mr. Haddy, "Parasını ödeyen yolcu ama dümen işi bende. O iskandili tuttu, yolu biliyor," dedi.</p>

  <p>"Buraya daha önce gelmiştim. Mr. Roper beni tanır. Değil mi Mr. Roper?"</p>

  <p>Mr. Maywit'le konuşuyordu. Babam, "Burada Mr. Roper adında birisi yok. Başkasıyla karıştırıyorsunuz. Sıcaktan saçmalıyorsunuz," dedi.</p>

  <p>Mr. Maywit gözlerini devirmekle yetindi ve ağzını açmadı.</p>

  <p>Adamın kafası karışmıştı. Güneş gözlüklerini tekrar takıp gömleğindeki ter lekelerini kaşıdı ve "Buraya sizlere bir soru sormaya geldim," dedi.</p>

  <p>"Sorularınızla ilgilenmiyoruz," dedi babam.</p>

  <p>"Soruma cevap vermiş bulunuyorsun, kardeşim. Ve geldiğime memnunum. Çünkü soracağım soru şu: 'Doğru yolu buldunuz mı? Hislerim bana Tanrı'nın-"</p>

  <p>"Tanrı şu ağacın tepesinde," dedi babam küt parmağıyla bir daldaki balıkçıla işaret ederek.</p>

  <p>Adam babamın parmağına baktı, daha iyi görebilmek için gözlüklerini bile düzeltti.</p>

  <p>"Git buradan," dedi babam ve adama meşhur sağır adam gülümsemesiyle baktı.</p>

  <p>"Buradaki insanlar adına cevap veremezsin."</p>

  <p>"Cevap falan verdiğim yok," dedi babam. "Bana sorarsan, ağzını bile açmadın veya soru bile sormadın. Bunu yapmana izin vermiyorum. Burası bana ait ve kıyıya çıkmana izin vermiyorum. Eğer bu insanlarla konuşmak istiyorsan, başka bir yerde, Jeronimo dışında yapman gerekecek. Buranın yaklaşık yarım mil kuzeyinde küçük bir bataklık var. İşte orası Bataklık Ağzı, Jeronimo'nun sınırı. Gözden kaçırmana imkân yok. Oraya git ve istediğin kadar vaaz ver. Yürümeye başla Mr. Struss."</p>

  <p>Adama valizini uzattı.</p>

  <p>"Beni buraya Tanrı gönderdi," dedi Mr. Struss.</p>

  <p>"Saçmalık," dedi babam. "Tanrı'nın burasının varlığından haberi bile yok. Olsaydı, çok uzun zaman önce bu konuda bir şeyler yapardı."</p>

  <p>"Bu nehir sana ait değil, kardeşim."</p>

  <p>"Su üzerinde yürümeyi mi planlıyorsun?" dedi babam. "Öyleyse, nehrin ortasına ulaşana kadar tek kelime dahi etme."</p>

  <p>Mr. Struss bize baktı. Omuzlarında sinekler toplanmıştı ve zor nefes alıyordu.</p>

  <p>Babam bize, "Benim adil bir adam olduğumu biliyorsunuz," dedi. "Eğer aranızda onunla gitmek isteyen varsa, durdurmayacağım. Bataklık Ağzı'na çabucak gidin ve bu beyin söylemek istediklerini dinleyin. İlgilenen kimse var mı?"</p>

  <p>Mr. Maywit ve tavuk gözlü karısı endişeyle babama baktılar. Zambu'lar kıkırdamaya başlamışlardı.</p>

  <p>"Affedersiniz, Mr. Roper, lütfen -"</p>

  <p>"Kapa çeneni," dedi babam ve Francis Lungley yüksek sesle güldü.</p>

  <p>Annem, "Kocamın dediğini yapsanız iyi olur. Bataklık Ağzı'nda içi oyulmuş kanolar var, size bir torba öğle yemeği de veririm. Kıyıya dönmekte zorlanmazsınız," dedi.</p>

  <p>"Tanrı burada olmamı istiyor," dedi Mr. Struss.</p>

  <p>Babam, "İşte sizlerin bu yönünü çok seviyorum - haddinizi bilmiyorsunuz. Dinle, seni Tanrı yolunda şehit olmaya teşvik etmeyeceğim, bu nedenle git ve geri gelme," dedi.</p>

  <p>Bir süre sonra evin verandasından, nehir kıyısındaki Bataklık Ağzı'na yürüyen Mr. Struss'ı gördük. Bir elinde valizini, diğer elinde annemin verdiği yemek çantasını taşıyordu. Tek başınaydı.</p>

  <p>Babam "Şu hamburgerin bunca yolu aptalca sorular sormak için kat ettiğine inanabiliyor musunuz?" dedi. Yüzünü Mr. Maywit'inkine yaklaştırarak "Doğru yolu buldun mu?" dedi.</p>

  <p>"Evet, Bab-ba."</p>

  <p>Sonra sırayla herkese aynı soruyu sordu: herkes evet deyip onunla birlikte güldü. Bana sorunca ben de evet dedim; pencereden bakıyordum ve güldüğümüzü duyan Mr. Struss'un bize baktığını gördüm. Hasta görünüyordu ama yürümeye devam etti.</p>

  <p>Günler geçti. Hava hep güneşliydi, arada sırada yağmur yağıyordu, her şey nem ve toz altında kalıyordu. Ama geceler böceklerin çınlayan sesleri ve kuşların bazen çığlığa dönüşen sesleriyle vahşi geçiyordu. Karanlık sayesinde maymunların ağaç dalları arasında yumuşak sıçramalarını duyuyorduk, cırcırböceklerinden etraftaki her ağaç ve çalılık yanıyormuş gibi tutuşma sesleri geliyordu. Gece sıcağı gündüz sıcağından daha boğucuydu, uyumak ölmeye yatmak gibiydi. Uyumak bu gece vakti ayaklanmasına rüyasız bir dalıştı.</p>

  <p>Babam o günleri çok çalışarak geçirdi - nedenini bize söylemiyordu ama gözlerinden zihninde fırtınalar koptuğunu anlıyordum. Jeronimo'daki herkes (her erkek) babamla beraber atölyede çalışıyordu. Şimdilik ortada sadece direklere tutturulmuş borulardan oluşan bir iskelet, kavrama noktalarından asılıp babamın emirlerini yerine getiren adamlar vardı. İş yavaş ilerliyordu ve uzun süre hiçbir şeye benzemedi.</p>

  <p>Babam fasulye hasadından sonraki günü tatil ilan etti. Bu altı haftalık hummalı bir çalışmadan sonraki ilk boş günümüzdü. Zambu'lar bir ağaç hindisi avladılar, Maywit'ler pişmiş manyok, muz ve meyve getirdiler. Babam Maywit'lerin tavuklarının kesilmesine izin vermiyordu. "Bu senin sermayeni yemek olur." Ön avluda bir akşamüzeri ziyafeti çektik. Mr. Maywit ve Mr. Haddy sırayla Sivrisinek Sahili -korsanlar ve yamyamlar- hikâyeleri anlattılar. Clover ve April 'Bam altın, Bu altında'yı söylediler.</p>

  <p>Babam bizim hakkımızda bir konuşma yaptı. Bizim birer tuğla olduğumuzu söyledi. Tuğlalarla yapılabilecek bütün işleri anlatarak devam etti. Sadece bir kere sinirlendi. O da, Mr. Haddy yemeği övdüğünde. Babam yemek hakkında konuşmaktan nefret ederdi - konu ister pişirme olsun, ister yeme. Bunun aptalların işi olduğunu söylerdi. Yemeklerin tadı hakkında konuşmanın bencilce ve uygunsuz olduğunu söylerdi.</p>

  <p>Atölyedeki çalışmalar devam etti. Maun kalaslar yükseltilip yerleştirildi, sırıklara vidalandı. Zemini bir şeye benzetememiştim ama yapı, duvarlarının yerlerine yerleştirilmesiyle tanıdık bir şekil aldı. Daha inşası bitmeden ne olduğunu tahmin ettim.</p>
</body>
</html>
