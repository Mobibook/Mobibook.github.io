<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>31</h3>

  <p class="p1">Burada açlıktan ölene kadar yaşamaya devam edebilirdik. Sahil sakinleri her gün ölüyordu. Ama beyaz bir adamın ölümü büyük haberdi - onun bir misyoner olduğunu söylüyorlardı. Duysa, bundan nasıl da nefret ederdi! Haber yayılıp Mr. Haddy'nin kulağına kadar gitti. Sırf meraktan geldi ve ölenin kim olduğunu görünce bizimle kaldı. O ağladığında, gözyaşları bize hiç ağlamadığımızı hatırlattı. Yorgunluk kederi yenmişti.</p>

  <p>Kısa süre sonra, bizi Cabo Gracias a Dios'un kıyısındaki kaplumbağa sahiline atan esinti, kuzeye, Sivrisinek Sahili'ne götürdü. Yumuşak bir rüzgâr eşliğinde, ölü kaplumbağalarla yüklü bir teknede gidiyorduk.</p>

  <p>Babam öldükten sonra zaman değişti. Günler uzun ve virgülsüz bir cümle gibi kesintisizdi; kendimizi kaybolmuş hissediyorduk.</p>

  <p>Bazen, babamın öldüğünü bilmemize rağmen -Patuca'da motorun pervanesinin kırıldığı gün olduğu gibi, kıçta belirip teknenin üzerine atlamasını ve bize bağırmaya başlamasını bekliyorduk. Deniz kuşları bu tekneye konuyordu. Onları görünce rüzgârda babamın bağırtılarını duyuyordum. En çok da Mr. Haddy bekliyordu babamı. Bu yüzden dikkatliydik. Asla onun hakkında konuşmadık, tek bir kelime bile etmedik.</p>

  <p>Caratrasca'dan geçtik, Mocobila'yı zor tanıdık. Brewer'ın yerinde çöp toplayarak yaşadığımız kıyıdan, Paplaya'dan ve Camaron'dan geçtik. Eve dönüyormuşuz gibi hissediyordum. Her an ölebileceğimizi de hissediyordum. Eskiden sahip olduğumuz şanstan daha fazlasını hak etmiyorduk. Babamın ölümünden hiç bahsetmiyorduk.</p>

  <p>Geceleri esip tınlayan yelkenlerin altında ilerliyorduk; gündüzleri sıcaktan uyuşmuş halde oluyorduk. Tekne yeşil suyun üzerinde yükselip alçalıyor, bizi herhangi bir yere götürüyordu.</p>

  <p>Bir zamanlar babama inanmıştım ve dünya gözüme çok küçük ve yaşlı görünmüştü. O artık yoktu ve kendime bile pek inanmıyordum ama dünya sınırsızdı. Hepimizin bir parçası onunla birlikte ölmüştü ama benim bir parçam, ondan hiç korkmadığım kadar korkuyor, halâ dönmesini bekliyor ve "Önce beni alacaklar - ben son insanım!" diyen sesini duyuyordu. Rüzgârda, dalgalarda, her kuşta, kıyıdaki her çığlıkta bu sesi duyuyordum. Onlar da, babam gibi yüksek sesli düşünüyorlardı.</p>

  <p>Bir gündoğumunda La Ceiba'nın ışıklarını gördük. Ama rüzgâr yanlış yönden esiyordu. Bizi önüne katıp batıya, barakaların da ötesine attı, sonra hızla geriye savurdu, babamın kuma gömülü kaplumbağa yumurtalarının yanında yattığı, üç yüz mil uzaklıktaki sahile benzeyen bir sahildeki palmiyelere yanaşabildik. Burada hiçbir şey yoktu. Yenmiş hindistancevizleri, denizden gelen çöpler, kulübeler, pelikanlar, bir inek - bir başka yaban. Babam burada değildi ama sesi hâlâ üzerimizde çınlıyordu.</p>

  <p>Keder sonradan, üzüntü çöküp hatıraları ağırlaştırınca ve umutsuzluk hâkim olunca gelir. Bizim, rahatlamanın şokundan, geriye kalan acıdan başka bir şey hissetmemiz için henüz erkendi, derimiz canlı canlı yüzülmüştü ve hâlâ acıyordu. Bir yangının içinden geçmiştik, hâlâ yanıyorduk.</p>

  <p>Hayır, o artık burada değildi. Ama acı o kadar büyüktü ki, yasını tutamıyordum.</p>

  <p>Yelkenleri indirdik. Tekneyi sahile ittik ve palmiyelerin arasından yürüdük. Tek malımız üzerimizdeki giysilerdi. Ama kaplumbağalar Mr. Haddy'yi zengin etmişti. Annemin yürümesine yardım ediyordu, ilk defa dokunduğu kolunu tutup kendi koluna geçirerek ona destek oldu, gururla etrafına bakınıyordu.</p>

  <p>Palmiyelerin arasında asfalt bir yol, park etmiş bir araba ve bir sürücü vardı. Arabaya bindik, La Ceiba'ya ve eve giden yola koyulduk. Dünya iyi bir durumdaydı, onu terk ettiğimiz zamankinden ne daha iyi ne daha kötüydü - gerçi babamın anlattıklarından sonra, gördüğümüz her şey bize muhteşem geliyordu. Burası, bu eski taksinin içi ve arkaplanda çalan radyo bile muhteşemdi.</p>
</body>
</html>
