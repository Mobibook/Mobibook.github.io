<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>18</h3>

  <p class="p1">Üzerimde nemli giysilerimle yorgun argın uyandım ve hâlâ dağda olduğumuzu hatırladım - babam, Zambu'lar ve buz. Babam yana kaymış ve yerde, kollarını önüne kavuşturmuş, beyzbol şapkası yanağının altında ezilmiş şekilde uyuyakalmıştı. Ama hemen uyandı ve içinin geçtiğini bile kabul etmedi. Horlamalarımızı dinlemekten sıkıldığını söyledi. "Hayır, başarısız olmadık!" dedi ve bana kırbayı sefertasının tavasına damlamış olan suyla doldurmamı söyledi.</p>

  <p>"Zahmet edip koşumları takmayın." Buz kütlesinin korumasının altına bakıyordu. Buz dilimlerini sırt çantalarına yerleştirdi. Her parça bir futbol topu büyüklüğündeydi, üzerlerine yapışmış kahverengi yırtık yapraklarla sert bir sünger gibi şekilsiz görünüyorlardı. Jeronimo'dan sürükleyerek çıkardığımız devasa buz kütlesinden geriye kalan buydu.</p>

  <p>"Hiçbir şey söylemeyin. Bana soru sormayın. Kimsenin gık çıkardığını duymayacağım. Şimdi, hadi marş marş!"</p>

  <p>Koşarak patikayı tırmanmaya başladı: sırt çantası inip kalkıyor, <i>pat pat</i> sırtına vuruyordu. Francis Lungley diğer sırt çantasıyla arkasından gidiyordu, onun arkasında da bir şey taşımayan Bucky'yle John ve yetişmek için elimizden geleni yapan Jerry ve ben. Benim taşıdığım uzun su torbası dizlerime çarpıyor, koşmama mani oluyordu.</p>

  <p>Parlak ve serin şafak vaktinde, ölü uskumruların hayaletleri gibi dağ kenarına uzanmış bulut kümeleriyle etraf ışığa boğulmuştu. Babam yukarıda bir kaya çıkıntısının yanında durmuştu. Bizi beklediğini düşündüm ama sonra dağın başka bir bayırına ulaştığını gördüm. Bu, son bayırdı. Honduras'ın tamamı ayaklarımızın altındaydı - ama bu beklediğimiz gibi derin bir vadi değil, bir platoydu.</p>

  <p>Ne kadar boş bir dünyaydı. Yabanın bu kadar hüzünlü görünebileceğini hiç düşünmemiştim.</p>

  <p>Bu, bizim bildiğimiz ülkeden farklı bir ülkeydi - okyanus yoktu, sonsuz cangıl ve yanardağlar vardı. Görebildiğimiz bir nehir yoktu, hiç su yoktu. Sadece ağaç tepelerinden ve onları sıyırıp geçen kuşlardan oluşan bir örtüydü. Duman yoktu, yol yoktu; burada insanların yaşadığını gösteren hiçbir şey yoktu. Burası Olancho'ydu ama bu sadece bir addı. Herhangi bir ad.</p>

  <p>"Ne kadar ıssız görünüyor," dedim.</p>

  <p>"Sen Chicago'yu gör bir de!"</p>

  <p>Altımızdaki ağaç tepeleri ufka kadar devam ediyordu; kesintisiz yeşillik ormana o kadar keskin bir derinlik veriyordu ki, bir ormana hiç benzemiyordu. Vahşi yapraklarla dolu bir okyanus, dağa kadar yükselen çok yüksek bir gelgitti. Babam manzaraya bakarak gülümsüyordu ama bize en derin gelgitlerin dümdüz görünerek insanı aldattığını söyleyen de oydu - ayağını attın mı, seni çekerek açıklara götürür ve anaforlarında boğardı.</p>

  <p>"Bundan sonra hep yokuş aşağı gideceğiz." Yol yoktu. Babam, taşlık bir derenin yatağı boyunca koşarak yola koyuldu.</p>

  <p>Zambu'lar arı aramamız gerektiğini söylediler. Yerliler arıcılık yapıyordu ve kulübelerinin yanında arı kovanları olurdu. Ve köpekler - yarı vahşi köpekler, onlara bakarlardı. Ama arı veya köpek görmeden önce duman kokusunu aldık; dere genişleyerek bir akıntıya dönüşünce bir köyün yakınlarında olduğumuzu anladık. Orman burada daha karanlıktı - gördüğümüz ağaç okyanusunun içindeydik ve aşağı doğru hareket ediyorduk. Hislerim bana mantıksal olarak açıklayabileceklerimden daha fazlasını anlatıyordu. Durgun suyun, odun ateşinin ve yanık etin kokusu ve hela ve köpeklere özgü o daha ürkütücü ve kirli, çürümüş yer elması kokusu bir arada kaynıyordu. İnsan meskeniyle ilişkilendirdiğim bir ateşte kaynayan yemek kokusu vardı - bizim değil, başka insanların. Jeronimo'nun temizliği burnumu bu keskin kokulara karşı eğitmişti.</p>

  <p>Kulübeleri gözden kaçırmamız işten bile değildi. Yapraklarla kaplı, soyulmuş sopalardan yapılmış bu kulübeler etraflarındaki ölmekte olan ağaçlarla aynı renkteydi. Ama zafiyet geçiren köpekler bize doğru koştuğunda Francis, "Bab-ba! Bab-ba!" diye bağırdı; bir ağaç dalının üzerindeki iki papağan Francis'e bağırdı.</p>

  <p>"Bunu bana bırakın," dedi babam. Birkaç tane limon ağacı gördü ve "Su topları," diye fısıldadı.</p>

  <p>Köyün yanından akan derede kadınlar çamurun içinde diz çökmüş, kayaların üzerine koydukları gömleklere ve pantolonlara vurarak çamaşır yıkıyorlardı.</p>

  <p>"Bu kadınlar çamaşır yıkıyor," dedim.</p>

  <p>Jerry, "Ne olmuş?" dedi.</p>

  <p>"Kimse giysi giymiyor," dedim. "En azından böylelerini."</p>

  <p>Köy meydanındaki yerli adamlar neredeyse çıplaktı. Üzerlerinde sadece şort vardı, ki bunlar da daha çok önlüğe benzeyen paçavralardı.</p>

  <p>"Belki sadece bir çift elbiseleri vardır."</p>

  <p>Çamaşır yıkayan kadınlar babamı görünce kaçıştılar ama babam durmadı. Suları sıçratarak derenin içinden geçti, sandaletlerindeki suları ayaklarını yere vurarak boşalttı ve yerlilere ve kulübelerine doğru ilerlemeye devam etti. Bu kulübeler, nehirdeki Creole'lerin bel vermiş, teneke çatılı kulübeleri gibi değildi, harabe Seville köyünde gördüğümüz sıçan yuvalarından da çok büyüklerdi. Çıkıntılı çatıları ve sazlardan yapılmış dam örtüsü altında tavan arası gibi bir boşluk bulunan yüksek, gösterişli dikdörtgen şekilli kulübelerdi. On tane kulübe vardı. Babam, "Bira kutusu yok, şeker kâğıtları, fener pilleri yok diyordu.</p>

  <p>Hemen onun arkasında duruyorduk.</p>

  <p>"Ok ve yayları da yok," dedi. "Hiçbir silahları yok. Büyük ihtimalle, gördükleri ilk beyaz insanlarız. Onları korkutacak bir şey yapmayın. Yüksek ses çıkartmayın. Ani hareketlerde bulunmayın."</p>

  <p>Yaklaşık bir düzine, kahverengi tenli yerli adamın, Çinliler gibi çekik gözleri, ciddi yüzleri ve kısa bacakları vardı. Bazılarının at kuyruğu yapılmış uzun saçları vardı. Karşımızda sadece gözlerini kısmış erkeklerden oluşan bu bariyer vardı, kadınlar saklanmıştı, etrafta çocuk da göremiyorduk.</p>

  <p>Babam, "Kollarınızı yavaşça kaldırın," dedi.</p>

  <p>Kollarımızı yavaşça kaldırdık.</p>

  <p>"Francis, Miskito uzmanı sensin. Onlara kim olduğumuzu söyle."</p>

  <p>Francis Lungley'nin kafası karışmıştı. "Biz kimiz Bab-ba?" diye sordu.</p>

  <p>"Onlara dost olduğumuzu söyle."</p>

  <p>"Dost!" diye bağırdı Francis, "Dost!"</p>

  <p>"İngilizce değil, aptal. Miskito dilinde, ya da anlayacakları herhangi bir dilde söyle -"</p>

  <p>Yerliler Francis'le babamın tartışmasını izliyorlardı.</p>

  <p>"Onlar Miskito insanları değil. Paya veya Twakha onlar. Belki muz vermeliyiz?"</p>

  <p>"Sen beni çıldırtıyorsun," dedi babam ve Francis'i kenara itti. İspanyolca konuşmaya başladı. Adamlara İspanyolca bilip bilmediklerini sordu. Babama baktılar. İspanyolca, dost olduğumuzu söyledi - çok uzaklardan, dağların ötesinden gelmiştik. Hâlâ bakıyorlardı. Onlara bir hediyemiz olduğunu söyledi. Şişik Çinli gözkapaklarının altından bakmaya devam ettiler.</p>

  <p>"Belki hepsi sağırdır," dedi babam. Sırt çantasını silkeleyerek çıkardı ve adamlara yaklaştı. "Hadi, açın," dedi ve aynı lafı işaret diliyle, ellerini hareket ettirerek de heceledi.</p>

  <p>Yerlilerden biri diz çöküp sırt çantasını açtı.</p>

  <p>"Görüyor musunuz? Beni gayet iyi anlıyor."</p>

  <p>Yerli çantanın içine baktı, sonra gevşek çantayı ters çevirdi ve içindeki suyu boşalttı. Hiçbirimizin anlamadığı tek bir kelime söyledi.</p>

  <p>"Çabuk, Francis, sırt çantanı ver!"</p>

  <p>Francis ikinci sırt çantasını açtı ve "Suyla dolu, Bab-ba," dedi.</p>

  <p>"Biraz kalmış olmalı - küçük bir parça belki."</p>

  <p>Yerliler ıslak sırt çantasının içindeki çorbayı karıştıran babamı ve Francis'i izliyorlardı. "Buldum!" dedi babam ve ince bir buz dalını havaya kaldırdı - koca buz kütlesinden geriye kalan buydu, en fazla birkaç gram. Elindekini adamlara göstermek için ilerleyen babamın peşinden gittik.</p>

  <p>Buzu avucunun içine koydu. Ya sabırsızlıktan elleri ısınmış olmasındandı ya da buz dalının küçüklüğündendi. Her ne idiyse, küçük buz parçası babamın elinde yok oldu. Adamlar yakından inceleyemeden, eriyip parmaklarının arasından aşağı aktı.</p>

  <p>Babam ıslak elini hâlâ havada tutuyordu ama Yerliler onun küt parmağına bakıyorlardı.</p>

  <p>"İnanamıyorum," dedi babam alçak sesle. Yürüyerek uzaklaşmaya başladı. Bir an için, Jeronimo'ya döndüğünü sandım. Ama hayır - İspanyolca ve İngilizce bir şeyler mırıldanıyordu. Bizi bu vahşi yerlilerle yüz yüze bırakmıştı. Döndü ve bir konuşma yaptı.</p>

  <p>Onlara bir hediye getirmiş olduğunu söyledi. Ama hediye yok olmuştu. Nasıl bir hediye ortadan kaybolabilirdi ki? İşte ilginç olan da buydu - hediye suydu ama daha önce hiç görmedikleri bir halde, kaya kadar sert, iki katı kadar daha kullanışlı, et saklamaya ve acıyı dindirmeye yarayan suydu. Çok soğuktu! Bizim ona buz adını verdiğimizi, dağların öte tarafında nehir suyu kullanarak üretmek için bir makine icat ettiğini anlattı. İki adam boyutunda bir kütle getirmiştik ve gittikçe küçülmüş, biz köye varana kadar minicik kalmıştı. Bu şanssızlıktı çünkü artık yoktu ama bir dakika önce olsaydı onlara gösterebilecekti.</p>

  <p>"Ama döneceğim," dedi. "Size göstereceğim!"</p>

  <p>Yerlilerin çoğu hâlâ babamın parmağına bakıyorlardı.</p>

  <p>Sonra bir tanesi gayet akıcı bir şekilde İspanyolca konuşmaya başladı. Yüzü kare şekilliydi ve bir at kuyruğu gibi arkasından sarkan saçı diğer adamlarınkinden çok daha kalındı.</p>

  <p>"Git buradan," dedi. Dişleri kapkara köklerden ibaretti.</p>

  <p>Babam ona güldü.</p>

  <p>"Bir kaza olduğunu söyledim, Jack. Sen hiç oraya geldin mi? Buzu o kadar mesafeden taşımanın ne kadar uzun sürdüğünü biliyor musun?" Yerlinin emir vermesine şaşıran babam İngilizce konuşmuştu. İspanyolca, "Beni suçlama! Hiç buz gördün mü? Hiç dokundun mu?" dedi.</p>

  <p>"Git buradan," dedi yerli.</p>

  <p>"Teşekkürler. Dünden beri yemek yemedik. Şu dağın üzerinde gecelemek zorunda kaldık. Suyumuz bitti ve çocuklarım yorgunluktan ölüyor. Çok teşekkürler."</p>

  <p>"Git!"</p>

  <p>Kelime sertti. Yerlinin dişleri yırtıcıydı ama çok korkmuş görünüyordu. Babam konuşup buzu açıklamaya uğraşmıştı - belki bu yerlilere, ne kadar korktuklarını görebilecek kadar dikkatle bakmamıştı. Belki onların şaşkınlığının eriyerek akıp giden mucizeyle alakalı olduğunu varsayıyordu.</p>

  <p>Yerlilerin derisi kil rengindeydi ve orada çatlayarak parçalarına ayrılacak çömlekler gibi duruyorlardı. 'Bunlar da kim?' diye düşünüyor gibi görünüyorlardı. Nereden gelmiştik? Gökten mi düşmüştük?</p>

  <p>"Gerçek vahşiler," dedi babam. Onların korkusunu fark etmemişti. "Aradığımı buldum sanırım."</p>

  <p>Babamın havada salladığı küt parmağına bakıyorlardı.</p>

  <p>"Buz erimeseydi, üzerimize atlarlardı - teşekkür ederiz, harikasınız, daha fazla verin, vs. ama, beyler, planımız eridi gitti..."</p>

  <p>Artık yerliler, köpekleri gibi, dişlerini göstermeye başlamıştı - kapkara dişler, kupkuru dudaklar, kısılmış gözler.</p>

  <p>"... ve ben bu Neolitik düşmanlığa dayanamıyorum-"</p>

  <p>Bucky, "Gidelim," dedi.</p>

  <p>Francis, "Evet, dostum," dedi.</p>

  <p>Babam geri çekilen Zambu'lara "Ben yerimden kımıldamıyorum," dedi. "Ya sen, Charlie?"</p>

  <p>Ben, "Ben de gitmiyorum," dedim.</p>

  <p>"Söyle onlara bunu."</p>

  <p>Elimi tutup beni önüne çekti ve kızgın kokusuyla etrafımı sararak yerlilerle yüz yüze getirdi.</p>

  <p>İspanyolca, "Ben gitmiyorum," dedim.</p>

  <p>"Ne dediğini duydunuz!"</p>

  <p>Ama, duymuşlar mıydı? İlk vardığımızda olduğu gibi, sağıra benzemiyorlardı. Bize gitmemizi söyleyen yerli orda durmuş dirseğindeki ölü deri üzerindeki yara kabuklarını kopartıyordu. Sonra başını kaldırdı ve "Gidin," diye tısladı.</p>

  <p>"Ona, bize yiyecek bir şeyler verene kadar burada duracağımızı söyle. En azından bunu yapsınlar. Biraz misafirperverlikten ölmezler. Biz misyoner veya vergi memuru değiliz."</p>

  <p>Söyledim. Ben konuşurken babam Zambu'lara, "Burası Jeronimo'nun hiç olmadığı kadar garip bir yer. Burada neler yapabilirdim! İşe yarar tek bir şeyleri yok. Ama şu kulübelere bak. Nasıl sağlam çatı kurulacağını biliyorlar." Yerlilerle konuşmam bitince, bana döndü. "Yiyecek bir şeyler istediğimizi söyle," dedi. "Kendim için istemiyorum - yiyeceğe ihtiyacı olan sizlersiniz. Yiyelim, sonra gideriz."</p>

  <p>Söylediklerimi dinleyen yerliler kararsız göründüler.</p>

  <p>"Burada güneşin alnında dururken terlediğimizi de söyle. Gölgede oturmak istiyoruz."</p>

  <p>Bunu ancak babama bazı kelimelerin İspanyolca karşılıklarını sorarak anlatabildim.</p>

  <p>Bizimle konuşmuş olan yerli (gerçi şimdiye kadar tek söylediği laf "Gidin buradan"dı) en büyük kulübeye gitti ve içine girdi.</p>

  <p>Babam, "Gowdy'den izin alacak," dedi.</p>

  <p>Yerli dışarı çıktı. Kulübenin yanında oturmamızı işaret etti.</p>

  <p>Otururken babam "Arkadaş canlısı küçük mahluklar, değil mi?" diye mırıldandı. "Neyi saklamaya çalışıyorlar ki? Bence burada bizim görmemizi istemedikleri bir şey var. Açıkçası, etrafa bir göz atmak istiyorum."</p>

  <p>O kadar yorgun ve aç olmama rağmen, buradan bir an önce çıkmak beni mutlu edecekti; Jerry'nin yüzünden, hislerimi paylaştığı anlaşılıyordu. Babam hiç istifini bozmadan, Mosquitia'nın Kralı olamasa bile, hâlâ Jeronimo'nun Tek Sahibi olarak, o her şeye hâkim, güçlü havasıyla Zambu'larla fısıldaşıyordu. Yerlilerin meydanın öte tarafa gittiklerini ve ağızlarının suları akan köpekleriyle birlikte yarım daire oluşturarak oturup bizi izlediklerini fark etmemiş gibi görünüyordu - fark etmişse bile, bunu önemsememişti.</p>

  <p>"Burası cidden kokuyor," diyordu. "Düzenleri yok. Ama havası temiz. Jeronimo'dan daha serin. Fazla böcek yok. Bir sürü sert keresteli ağaç. Burada mucizeler yaratılabilirdi, eğer -"</p>

  <p>Su ve yiyecek getirilince çenesini kapadı. Nadiren bir şeye şaşırırdı, bu yüzden, bu ani sessizliği, en az ani ulumaları kadar şaşırtıcı olmuştu. Onu şaşırtan bize su kabağından yapılma testileri ve sepetleri getiren adamlardı. Ağzı açık onlara bakakaldı ve bir vantrilok gibi kenetlediği dişlerinin arasından "Bak şuna!" dedi.</p>

  <p>Yerli olmayan üç zayıf adam başımızda duruyordu. Yüzlerindeki kir pasın ve sakallarının altında tenleri soluk griydi. Babam adamları tartarken yumuşakça ıslık çaldı. Uzun boylu, kemikli adamlardı, yara almış gibi görünüyorlardı. Yırtık pırtık pantolonları ve kırık sandaletleri vardı. İki tanesinin başında yerlilerin taktıklarına benzeyen bandanalardan vardı.</p>

  <p>Yüzleri ateşli ve çöküktü, kafatasları soluk gri derilerinden fırlayacak gibiydi. Sakalları ve kemikli halleriyle bana resimli kitaplardaki azizleri hatırlatıyorlardı. Ama bunlar belli belirsiz gülümsüyorlardı, yemeği önümüze koyarken meraklı gözlerle bize baktılar.</p>

  <p>"Ne dedim size?" dedim babam. "İşte görmemizi istemedikleri şey bu. Beyaz adamları esir almışlar."</p>

  <p>Yemek haşlanmış muz, yavan yağlı mısır ekmeği ve wabool'dan oluşuyordu. Suda köpek tüyü vardı.</p>

  <p>Adamlardan birine İspanyolca, "İşte şimdi anlıyorum her şeyi. Hey, yerlilerin size ne yapacağınızı söylemesine izin mi veriyorsunuz?" dedi.</p>

  <p>"Aşağı yukarı." Adam bunu dert ediyormuş gibi görünmüyordu. Ateşli gülümsemesi yüzünden silinmedi.</p>

  <p>"Onlar için ne yapıyorsunuz?"</p>

  <p>"Ayakkabılarını cilalıyoruz."</p>

  <p>Babam güldü. "Espri anlayışınızı kaybetmemişsiniz." Wabool'la dolu testiyi, tadına bakmadan Jerry'ye uzattı.</p>

  <p>Yerliler meydanın öte tarafında çömelmiş, başlarını eğmiş bize bakıyorlardı. O yönden gelen tek ses oyuk ve yaralı kıçlarındaki bitleri çiğneyerek temizleyen köpeklerin hırlamalarıydı.</p>

  <p>"Adlarınız ne?"</p>

  <p>Adamlardan biri babamın sorusuna dudaklarını ıslatarak yanıt verdi, tel tel saçları olan bir diğeri, "Bizim adımız yok," dedi.</p>

  <p>"Duydunuz mu? Adları yokmuş."</p>

  <p>Babam yerlilere dik dik baktı. Etrafımızdaki yüksek ağaçlarda kuşlar ötüp kanatlarını yapraklara çarpıyordu, derenin sesi yerinden kopup yuvarlanan kayaların çıkardığı sese benziyordu.</p>

  <p>Babam Francis Lungley'ye, "Muhtemelen onları mızraklarıyla vurup esir aldılar," dedi. "Şimdi bütün pis işlerini bu adamlara yaptırıyorlar."</p>

  <p>Babamın İngilizce konuştuğunu duyan adamlardan biri, "Gringo," dedi. Açlıktan bir deri bir kemik kalmış yüzü kendisine ince, tekin olmayan hem de nazik bir ifade veriyordu. "Kuzey Amerikalısınız ha? Misyoner misiniz?"</p>

  <p>"Misyonere mi benziyorum?" Sonra babam adama yerlilerin duyamayacağı şekilde fısıldadı: "Hayır. Dağların ötesinde bir yerleşim yerimizi var. Eğer oraya gelebilirseniz -bir gece kaçın- güvende olursunuz. Sahile gitmenin en iyi yolu bu."</p>

  <p>Adam başını salladı ve elini sakalından geçirdi.</p>

  <p>"Niçin buraya geldiniz?"</p>

  <p>"Ben de onu söyleyecektim. Bir miktar buz getirdim - yarım ton. Yani, neredeyse. Bu Zambu'larla birlikte. Bunlar da benim oğullarım, Charlie ve Jerry. Ağzını sil Charlie."</p>

  <p>"Nerede bu buz?"</p>

  <p>"Eridi."</p>

  <p>Adam gülümsedi.</p>

  <p>"Bana inanmıyor musun?"</p>

  <p>Adam diğerlerine İspanyolca, "Buz," dedi ve hepsi gülümsedi. Üçü birden babamın önüne çömeldi; birincisi babama "Buzu nereden buldunuz?" diye sordu.</p>

  <p>"Kendim ürettim," dedi babam. Testiden küçük bir yudum wabool aldı. "Orada neler yaptık, bir görmelisiniz. Bahçeler, yiyecek, su pompaları, tavuklar, kanalizasyon ve ülkedeki en büyük buz yapma makinesi."</p>

  <p>"Elektrik jeneratörünüz mü var?"</p>

  <p>"Bana jeneratör deme. Anlat ona Charlie."</p>

  <p>Adama babamın ateşten buz yapmak için bir yöntem geliştirdiğini anlattım.</p>

  <p>"Baban zeki adammış."</p>

  <p>"Herkes öyle der," dedim.</p>

  <p>Babam, "Burada ölümüne çalışacaksınız. Sonra, artık bir işlerine yaramadığında, sizi öldürecek ve akbabalara yem edecekler. Yeni esirler bulacaklar," dedi, yüzü karardı. "Sizce bize de bir şeyler yapmaya çalışırlar mı?"</p>

  <p>Adam, "Kim bilir?" dedi, diğer adam da başını salladı.</p>

  <p>"Buradan başımı kaybetmeden çıkmak istiyorum," dedi babam. "Sizce bu yerliler bizi dinliyor mudur?"</p>

  <p>"Dinlerler ama anlamazlar. Gayet ilkel insanlar. Ama çok da güçlüler."</p>

  <p>"Anlamıştım. Ama siz burada, onlara hizmet ediyor olmamalısınız. Size sahip olma hakları yok. Siz esirsiniz, değil mi?"</p>

  <p>Konuşmacı olan adam omzunu silkti. Omzunu silkince gevşek vücudu da sallandı. Rahatsız olmamış gibi görünüyordu veya umurunda değildi.</p>

  <p>Babam, "Ne kadar az yediğimi fark ettiniz mi? Size nedenini söyleyeyim. Çünkü çok iştahlıyımdır. Yemek yemeyerek, diğer işlerimi daha iyi yapıyorum. Sorunları çözüyorum. Çok çalışıyorum. Bu da yemek yemenin bir çeşidi. Siz de denemelisiniz. Yemek yiyor olsaydım, başka bir şey yapamazdım -"</p>

  <p>Tam bunlar olurken Zambu'lar iştahla yiyor ve babamın dediklerini pek dinlemiyorlardı. Babam konuşacak yeni birilerini bulmaktan memnun görünüyordu. Bu belki de seferimizin başarısızlığını ona unutturmuştu.</p>

  <p>Adamlar kendi aralarında fısıldaştı, sonra daha önce hiç konuşmamış olan, "Yalan söylüyorsun değil mi - buz hakkında?" dedi.</p>

  <p>"Aslında bir buz dağı," dedi babam. Eriyip çamur oldu ama geldiği yerde daha çok buz var. Orada her şeyimiz var."</p>

  <p>"Silah?"</p>

  <p>"Benim silahla işim yok. İhtiyacım olsaydı, bir cephanelik kurardım. Ama bu çok zavallıca."</p>

  <p>Ama, adamların bu sorusu üzerine Amerika'da kendisini nasıl hissettiğini hatırladığını söyledi - bir tutsak gibi, çaresizliğin eşiğinde, cinayete meyilli, yarı deli gibi. Bu, her şeyin yıkılmasına duyulan öfkeydi, esaret gibiydi çünkü sistem insanları esire dönüştürmüştü.</p>

  <p>"Ben ne yaptım? Kendimi tutamadım ve orayı terk ettim. Size de aynı şeyi yapmanızı tavsiye ederim."</p>

  <p>Yerliler otuz fit ötede çirkin köpekleriyle birlikte çömelmiş duruyorlardı. Zayıf adamlarla konuşan babamı izliyorlardı. Yüzlerinin pürüzsüz külüne bakarak ne düşündüklerini anlamak imkânsızdı. Zararsız insanlar olabilirlerdi ama köpekler de onlardandı. Köpeklerin azgınlığı yerlilerin de tehlikeli görünmesine neden oluyordu.</p>

  <p>Saçları tel tel olan adam, "Gitmenizi istiyorlar," dedi.</p>

  <p>"Kendileri için neyin iyi olduğunu bilmiyorlar," dedi babam. "Uygun davranmadıkları için ne buzu ne de başka bir şeyi hak ediyorlar. Ama siz," dedi, "siz gayet dostane insanlarsınız."</p>

  <p>"Bu bizim yapımız."</p>

  <p>"Zambu'larım büyük bir ihtimalle sizin Munchy'ler olduğunuzu düşünüyorlar."</p>

  <p>"Ah, Mosquitia."</p>

  <p>Babam, "Keşke sizin için bir şeyler yapabilseydim," dedi.</p>

  <p>"Yerlileri kızdırmasanız bizim için iyi olur. Hemen giderseniz."</p>

  <p>"Dinleyin, bir gece buradan kaçmalısınız. Yapın bunu. Yok olun." İngilizce ekledi. "Onlardan uzaklaşın."</p>

  <p>"Yerliler dağın öte tarafına giden bir yol olmadığını söylüyorlar."</p>

  <p>"Tabii ki öyle diyecekler. Dinleyin, onlardan yol haritası alamazsınız."</p>

  <p>"Köyünüz ne kadar uzaklıkta?"</p>

  <p>"Bir günlük yürüyüş mesafesinde. Eğer buz taşıyorsanız, daha fazla. Ama bu bizim sorunumuz."</p>

  <p>"Gece olmadan evde olursunuz."</p>

  <p>Babam birden, "Burayı bombalayarak ortadan kaldırmayı ve sizi kaçırmayı de düşünmüyor değilim hani," dedi.</p>

  <p>Adam, "Bu çok aptalca olurdu," derken gözünü bile kırpmadı.</p>

  <p>"O zaman size kalmış."</p>

  <p>"Gidin," dedi adam, "yoksa bizi cezalandıracaklar."</p>

  <p>Bize bir testi wabool, su ve bir hevenk muz verdiler. Kırbamızı bir testiden doldururken, üç zayıf adam yerlilerin yanına gitti. Yerliler yerde çömelmeye devam ettiler ama adamların yaklaştığını gören köpekler kaçtı. Meydanın zemini köklerle kaplı köşesine varana kadar havlamadılar. Köpekleri olmayınca yerliler daha çıplak ve hatta biraz daha korkmuş görünüyorlardı.</p>

  <p>Onları o halde orada bıraktık, yerliler çömelmiş, üç adam onların başında dururken. Köpekler bir an öne atlayıp bir geri çekilerek dereye kadar peşimizden geldiler. Havladılar, gerindiler ve vahşi, ödlek gözlerle bize baktılar. Adamların hepsi hareketsizdi. Üzerlerinde asılı duran devasa ormanın altında durmuş gidişimizi izlerken küçücüktüler. Kadınlar geri gelmemişti. Adamlar orada, eskiye ait korkunç bir fotoğraf için poz verir gibi duruyorlardı.</p>

  <p>Dönüş yolunda babam, "Benim anlamadığım, oraya nasıl vardıkları," dedi.</p>

  <p>"Twahka'lar mı, Bab-ba?"</p>

  <p>"Hayır. Diğerleri." İspanyolca bir kelime söyledi. "Adsız olanlar."</p>

  <p>Bucky, "Bu ormanlar maymunlarla dolu," dedi.</p>

  <p>"Maymunlar bu kadar çok soru sormaz-"</p>

  <p>Esirler de, diye düşündüm.</p>

  <p>"Burada garip işler dönüyor, millet."</p>

  <p>Ormandan çıkıp dağların sırtlarında takip ettiğimiz yoldaki yüksek kayaların arasından tırmandık. Sonra, önceki gece kamp kurduğumuz yerde durduk ve wabool'u sırayla içtik. Geride bıraktığımız kırık kızağın, Skidder'dan kalanların üzerinde oturduk. Babam bir gün bir yabancının onu bulacağını ve bir zamanlar buralarda muhteşem bir medeniyetin var olduğunu söyleyip Skidder'ı müzeye koyacağını söyledi. Buna güldü.</p>

  <p>"Buzu görünce yerlilerin yüzündeki ifadeyi gördünüz mü?"</p>

  <p>Babama baktık.</p>

  <p>"Neredeyse yere düşeceklerdi." Kıkır kıkır gülmeye başladı.</p>

  <p>Jerry merakla babamın yüzüne bakıyordu.</p>

  <p>"İnanamadılar," dedi babam. "Gözleri fal taşı gibi oldu. Afallayıp şaşkına döndüler!"</p>

  <p>En sonunda, başka kimse bir şey demediği için, "Ne buzu?" dedim.</p>

  <p>"Onlara gösterdiğim buz."</p>

  <p>Yine beni test ettiğini sandım. "Buzun hepsi eridi, baba," dedim.</p>

  <p>"O küçük parça," dedi.</p>

  <p>Bu doğru değildi.</p>

  <p>"Sen gördün, değil mi Jerry?"</p>

  <p>"Evet, baba."</p>

  <p>"Ödlek," diye düşündüm.</p>

  <p>"Senin asık suratlı ağabeyin zamanımızı boşa harcadığımızı söylemeye çalışıyor. Senin gözlüğe ihtiyacın var, Charlie. Gözlerin bozulmuş. Herhalde astigmat, değil mi Francis?"</p>

  <p>"Gerçekten de," dedi sadık Zambu.</p>

  <p>Babam Jerry'yi sırtına alıp taşıdı, ben Zambu'larla beraber arkalarındaydım. Zambu'ların ne kadar yorgun oldukları yüzlerinden belli oluyordu. Onlar için sersemletici bir yolculuk olmuştu, tabii Twshka'ların kuyrukları olduğunu sanmalarının da bunda etkisi vardı - belki, üç zayıf adamın Munchy'ler olduklarını sanmışlardı. Zambu'ların vücutları griydi ve griliğin üzerindeki lekelerle kara üzümlerin bulutlu yüzeyleri gibi görünüyorlardı. Yürüdükçe, buzu ve şaşırmış yerlileri gördüklerinden daha da emin oluyorlardı. "Babanın elinde bir kaya gibi duruyordu."</p>

  <p>Babam, "Bundan sonrası hep yokuş aşağı," dedi.</p>
</body>
</html>
