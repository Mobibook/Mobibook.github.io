<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>28</h3>

  <p class="p1">Guampu'yu, o adı sadece ben hatırlıyordum ama benim de kendime göre nedenlerim vardı. Bu sırrı bir şeker gibi gizlice emmek için kendime saklamıştım. Kimse o adı bir daha ağzına almadı. Diğerleri sakindi ya da Thurtle'ların köyü canlarını o kadar sıkmıştı ki, tüm umutlarını kaybetmiş durumdaydılar.</p>

  <p>Nehrin üst kısmındaki sessiz koylarda sıcak çamurun kokusu eşliğinde gezindiğimiz günlerde yolculuğumuzun sonuna geldiğimizi düşünmüşlerdi. Babamın da devamlı söylemekten hoşlandığı gibi, artık bu ve sadece bu vardı. Ama ben Guampu yüzünden yolculuğa devam etmek istiyordum.</p>

  <p>İnsanların cangıl ortasındaki arazileri yakıp üzerine kulübe diktikleri daha fazla derme çatma köy gördük. Pirinçleri otlardan temizliyor, tohum ekiyor, uyduruk el arabalarını çekiştiriyor ya da odun kesiyorlardı. Dağlar belirdi - kuzey ve batı yönünde uzanan dağ sıraları, sarı tepelerini yalayıp geçen bulutlarla, perukları kayıp düşmüş kafalar gibi görünüyorlardı. Köylerin arasında cangıl, miller boyunca aralıksız devam ediyordu. Babam bizi tekneyle geleceğe götürdüğü için kendi kendini kutladı. Şanslı olduğumuzu söyledi. Güvendeydik, özgürdük, rahatımız yerindeydi. Yeterince yiyeceğimiz vardı, ardımızda da güçlü bir motorumuz - belki de, dünya üzerinde kalmış son motor. Yabanın içinden stilimizden ödün vermeden kayıp geçiyorduk! Böyle dedi.</p>

  <p>Ama Miskito'lardan aldığımız yağ kalitesizdi, içindeki su, motorun valflarını tıkadı ve babam bir gün boyunca hem lanet okuyup hem tatlı dille ikna etmeye çalıştığı takma motoru sonunda nehre savurdu.</p>

  <p>"İstemiyorum! Artık ihtiyacım kalmadı! İnsanın başını ağrıtmaktan başka bir şeye yaramıyor - hak ettiği şekilde gömülsün!"</p>

  <p>Motor yosunların arasında süzülerek ve suyun yüzeyinde gökkuşağı renginde bir yağ tabakası bırakarak battı.</p>

  <p>Tekne kulübemizi uzun bambu sırıklarıyla, pruvada durup tüm ağırlığımızı elimizdeki sırıklara verip kıça kadar ittirerek yürüttük. Bu şekilde nehrin balçıklı kıyısında yavaşça ilerledik, hiç dalga yoktu.</p>

  <p>Artık akıntı daha yavaştı, bütün gün parlayan güneş suya sıcak, yağlı bir görüntü veriyordu. Sürüngen asmalarla kaplı yüksek ağaçlardaki geveze maymunların zırıltılarından ve ağustosböceklerinin sıcak, cızırtılı seslerinden geçilmiyordu. Bazı asmaların üzerinden parlak paçavra demetleri gibi sarkan çiçeklerin badminton topları gibi tomurcukları vardı. Nehrin dönemeçlerine yerleştirilivermiş açıklıklar veya kumluklar vardı. Babam bunlardan herhangi birinin işimizi göreceğini söyledi. İstediğimiz yerde durup evimiz belleyebilirdik.</p>

  <p>"Niçin öyle yapmıyoruz o zaman?" dedi annem.</p>

  <p>"Bana uyar," dedi babam. "Şuna ne dersin? Buraya yerleşelim mi?"</p>

  <p>Annem evet dedi, ikizler de onayladı. Jerry bile aptalca bir ruh haliyle diğerleriyle uzlaşır durumdaydı. Babam hepsini dümdüz etmiş, sıcak da haklarından gelmişti - beyinleri güneşten ve nehrin neminden tavadaki balık gibi haşlanmıştı.</p>

  <p>"Hayır," dedim, "yola devam edelim." Bambu sırığımı salladım ve hâlâ gayet zindeymiş gibi yaptım.</p>

  <p>Bu babamı memnun etti. Devam etmek için beni mazeret olarak kullanıyordu. Elindeki sırığı kaldırdı ve, "Sen olmasaydın, orada bir kamp kuracaktım, Charlie. Drenaj imkânı vardı, sahili de çakıllıydı. Hayran kaldım - yüzümü kara çıkarmadın. On dört senelik emeğim kendini gösterdi ve nihayet biraz cesaret sergiledin."</p>

  <p>Ama ben Guampu'ya varmak istiyordum. Babam o adı nasıl unutabilmişti? Belki de, geçmişi, hataları ve başarısızlıkları düşünmekten nefret ettiği için. Arkanı dön ve hızla uzaklaş - onun mottosu buydu. Gitmek için herhangi bir mazeret uydur! Ortadan kaybol! Onu o yapan işte buydu -onun dehası buydu. <i>Arkana bakma.</i> Ama benim için geçmiş tek gerçek şeydi, geçmiş benim umudumdu - 'gelecek' kelimesinin kendisi bile beni dehşete düşürüyordu. Gelecek babama hitap ediyordu ama benim için sessiz, kör ve karanlıktı. Guampu geçmişin bir parçasıydı; bu adı aklımdan hiç çıkarmadan babamı akıntının tersine doğru gitmeye ikna ettim.</p>

  <p>Babam geleceğe doğru gittiğimize inanıyordu. Bense tam tersine - geçmişteki bir ânı yakalayabilecekmiş gibi hissediyordum. Her nasıl olursa olsun, uzakta değildi ve yanılıyorsam bile hafızamın beni yanıltıp yanıltmadığını görmenin vereceği tatmini istiyordum.</p>

  <p>Thurtle'ların köyünden yola çıktıktan beş gün sonra, öğle vaktinde, bir uçak sesi duyduk. Uçağın gümbürdeyen vızıltısı giderek yaklaşıyordu. Uçağı göremesek de, sesi bana tanıdık bir duygu vermişti - başımızın üzerinden uçan bir uçak, saçlarımı kestirmek gibiydi. Sesini duyunca yere çömeldim ve ok gibi dişlerini ensemde hissettim. Babam bunun bir uçak olduğunu inkâr etti. Kurander olduğunu söyledi. Ama sonra sessizleşti - yüzünde biraz önce yanlışlıkla tezek gibi ıslak bir şeyin üzerine oturmuş gibi bir ifade yerleşti. İşte o zaman Guampu bana daha fazla umut verdi.</p>

  <p>Pruvadan ayrılmayıp gözlerimle nehri taradım. Su üzerinde yağ tabakaları yüzüyor, çizikli, kıllı yaralar gibi akıntıda uzanıyorlardı. Nehrin çakıllı dibinde yeşil bir şişe, dikey yüzen bir Diet Pepsi kutusu, toz sabun köpüğüne benzer kabarcıklar gördüm. Akıntı yönünde sürüklenirken kıvrılmış defter yaprakları gördüm ve evimizi hatırladım çünkü atılmış her şey geçmişin bir parçasıydı. Bunlar öteki dünyanın çöpleriydi. Gözüme harika görünüyorlardı.</p>

  <p>Aynı gün, bir şarkı duydum - ağaçlar sesi boğuyordu. Ses suya yazıldı, havaya, günışığına, sıcaklığa ve değişken gökyüzüne. Birinin bir şey söylemesini bekledim.</p>

  <p>"Allie." Annem kulak kabartmıştı. O da sesi duymuştu.</p>

  <p>"Kuşlar."</p>

  <p>Ses kuşlardan gelmiyordu. Bu, kilise müziğiydi.</p>

  <p>Jerry, "Kim şarkı söylüyor?" dedi.</p>

  <p>"Bu, Guampu olabilir," dedim.</p>

  <p>Bir dönemeci döndük; cangıl geri çekildi ve güneş tüm kıyıyı kapladı. Nehrin kıyısında, güneş ışığını bize yansıtan demir kaplı parlak, oluklu çatıları olan bungalovlar vardı. Bütün bir açıklığın ortasında, sivri bir çatısı ve bir çan kulesi olan beyaz bir ahşap kilise vardı. Buradaki her şey görkemli, düzenli ve temizdi; bu kıvrımlı nehrin çarpık ağaçlarının ve vahşi sarmaşıklarının tam ortasında dimdik duran bembeyaz bir sığınak.</p>

  <p>Babamın yüzü kararmıştı. Burnunun ve yanaklarının üzerindeki deri kat kat kalkmış, yüzünde kıpkırmızı lekeler bırakmıştı. Bungalovları, kiliseyi, çiçek yataklarını görmüştü. Başını eğdi, kendini ihanete uğramış gibi hissediyordu, ter ensesinden hiddetle akıyordu.</p>

  <p>"Misyon galiba," dedi annem. Babamın öfkesini hissedince -kızgın olduğunda saldığı kokuyu almıştı- sustu.</p>

  <p>Önümüzde bir şamandıra vardı; bir sıra bidona tutturulmuş kütüklerden oluşan küçük bir iskele. Saçaklı tentesi olan bir kurtarma botu ve birkaç sandal iskeleye bağlanmıştı.</p>

  <p>Clover, "Baba, neredeyiz?" dedi.</p>

  <p>Babam ağzını sımsıkı kapamıştı, gözleri açlık diye nitelediği o enerjiyle alev alevdi. Uzun saçlarını elleriyle taradı ve elindeki sırığı nehre daldırıp tekneyi bu yere, şarkıya ve bir başka sese doğru ilerletmeye başladı - nehir kenarındaki bir sundurmanın altında çalışan bir jeneratörün sesi. Misyonun arka tarafındaydık. Nehre boşalan bir kanalizasyon borusu, şişelerden, konserve kutularından ve renkli ambalaj kağıtlarından oluşan bir çöp tepeciği gördük - daha fazla umut.</p>

  <p>Şarkı sona erdi. Artık sadece jeneratörün sesi duyuluyordu.</p>

  <p>Şamandıraya girdik. Teknemiz sarı tenteli zarif beyaz kurtarma botunun yanında yamru yumru ve kapkara kalıyordu. Zamka bulanmış, oradan buradan toparlanıp bir araya getirilmiş kalaslardan oluşan bir yüzer harabeden fazlası değildi. Burada çok eğreti duruyor, babamın bir deli gibi görünmesine neden oluyordu.</p>

  <p>"Göreceğiz." Babamın sesi, paslı bir teneke içindeki kumunki kadar kuruydu.</p>

  <p>Bu lafı duyan annem sinirlerine hakim olamadı. "Yolumuza devam edelim - buradan gidelim. Bizi ilgilendirmez, Allie, hayır!"</p>

  <p>"Gerçek evler var," dedi April.</p>

  <p>Jerry, "Bakın, bir pota var. Basketbol oynuyorlar!" dedi.</p>

  <p>Cesaretimi toplayıp, "Bunlar Spellgood'lar," dedim.</p>

  <p>"Saçmalama!"</p>

  <p>Annem, "Bildiklerini bize anlat, Charlie," dedi.</p>

  <p>"Spellgood'lar. Hatırlamıyor musunuz? Guampu'da yaşadıklarını söylemişlerdi. Emily bana öyle söylemişti. Hani şu vaiz, ailesiyle birlikte seyahat eden, şeyden..."</p>

  <p>Önümüzde bir şamandıra vardı; bir sıra bidona tutturulmuş kütüklerden oluşan küçük bir iskele. Saçaklı tentesi olan bir kurtarma botu ve birkaç sandal iskeleye bağlanmıştı.</p>

  <p>Clover, "Baba, neredeyiz?" dedi.</p>

  <p>Babam ağzını sımsıkı kapamıştı, gözleri açlık diye nitelediği o enerjiyle alev alevdi. Uzun saçlarını elleriyle taradı ve elindeki sırığı nehre daldırıp tekneyi bu yere, şarkıya ve bir başka sese doğru ilerletmeye başladı - nehir kenarındaki bir sundurmanın altında çalışan bir jeneratörün sesi. Misyonun arka tarafındaydık. Nehre boşalan bir kanalizasyon borusu, şişelerden, konserve kutularından ve renkli ambalaj kağıtlarından oluşan bir çöp tepeciği gördük - daha fazla umut.</p>

  <p>Şarkı sona erdi. Artık sadece jeneratörün sesi duyuluyordu.</p>

  <p>Şamandıraya girdik. Teknemiz sarı tenteli zarif beyaz kurtarma botunun yanında yamru yumru ve kapkara kalıyordu. Zamka bulanmış, oradan buradan toparlanıp bir araya getirilmiş kalaslardan oluşan bir yüzer harabeden fazlası değildi. Burada çok eğreti duruyor, babamın bir deli gibi görünmesine neden oluyordu.</p>

  <p>"Göreceğiz." Babamın sesi, paslı bir teneke içindeki kumunki kadar kuruydu.</p>

  <p>Bu lafı duyan annem sinirlerine hakim olamadı. "Yolumuza devam edelim - buradan gidelim. Bizi ilgilendirmez, Allie, hayır!"</p>

  <p>"Gerçek evler var," dedi April.</p>

  <p>Jerry, "Bakın, bir pota var. Basketbol oynuyorlar!" dedi.</p>

  <p>Cesaretimi toplayıp, "Bunlar Spellgood'lar," dedim.</p>

  <p>"Saçmalama!"</p>

  <p>Annem, "Bildiklerini bize anlat, Charlie," dedi.</p>

  <p>"Spellgood'lar. Hatırlamıyor musunuz? Guampu'da yaşadıklarını söylemişlerdi. Emily bana öyle söylemişti. Hani şu vaiz, ailesiyle birlikte seyahat eden, şeyden..."</p>

  <p>"Emily de kim?"</p>

  <p>"Kızlarından biri. <i>Unicorn</i>'daydı. Şu devamlı dua eden insanlar."</p>

  <p>"Bunun vahşilerin işi olduğunu tahmin etmiştim," dedi babam.</p>

  <p>"Allie, belki bize yardım edebilirler."</p>

  <p>"Yardıma ihtiyacımız yok!"</p>

  <p>"Dökülüyoruz. Şu halimize bak."</p>

  <p>Babam, "Bu ahlakçı sinsiler burada saklanmış etrafı kirletiyorlar. Daha sağgörülü olmalarını beklerdim. Dünyadan geriye başka hiçbir şey kalmadı."</p>

  <p>Rıhtıma atladı ve kalasların üzerinde öfkeyle sendeledi.</p>

  <p>"Bu insanlara verecek haberlerim var."</p>

  <p>Kireçlenmiş taşlarla sınırlanmış patikaya çıkan merdivenlerde babamı takip ettik - daha doğrusu, peşinden koştuk. En fazla on bungalov vardı ama hepsi de gayet temizdi, verandalarının önünde çiçek tarhları, metal çatılarından sıcaklığın buğusu yükseliyordu. Bungalovların arkasında biçilmiş çimlerle kaplı, cangılın içine kondurulmuş bir pist vardı. Pistte uçak yoktu, bizi karşılamaya da kimse gelmedi. Etrafta kimseyi göremedik.</p>

  <p>Kilisenin pencereleri açıktı, yaklaşınca Rahip Spellgood'dan başkasına ait olamayacak o sesi duyduk.</p>

  <p>"İğğ-saaa," diyordu ağzını yayarak.</p>

  <p>"Yüzünü gözünü dağıtacağım onun," dedi babam.</p>

  <p>"Bu da mı geleceğin bir parçası?" dedi Jerry.</p>

  <p>"Bunu unutacağımı sanma, oğlum!" Babam kireçlenmiş taşlara tekme attı. "Peşimden ayrılmayın."</p>

  <p>"Tekneye geri dönelim, Allie. Gidelim buradan."</p>

  <p>"Anneniz korkuyor," dedi babam.</p>

  <p>"Seni hiç bu kadar kızgın görmemiştim."</p>

  <p>"İşte bu yaptığın çok doğru," dedi babam. "Beni çocukların önünde küçük düşür."</p>

  <p>Spellgood bir papağan gibi, yüksek ve tiz bir sesle verdiği vaazda, Kutsal Kitap'tan alıntılar okuyordu. Samuel, dedi; on parça peynir ve Gath şehitleriyle ilgili bir şeyler anlattı.</p>

  <p>"Gath'da olmayı dileyecek."</p>

  <p>"Açık pencereden kilisenin içine baktık. Babamın çığlık atmasını bekliyordum, atmadı - boğazının derinliklerinden, kaynayan Şişman Çocuk'un borularından sızan zehirli gaza benzer bir iğrenti tıslaması çıktı.</p>

  <p>Kilise gölgeliydi; beyaz elbiseler giymiş yerliler ön tarafta duran bir masanın üzerine yerleştirilmiş bir televizyonu izliyorlardı. Televizyonun ekranı en az bir araba kapısı kadar büyüktü; kesik kesik ve yüksek sesle konuşan Spellgood'un yüzü ekranı kaplamıştı. Televizyon renkliydi. Spellgood'un yüzü yeşilimsi bir sarı; elinde bir sapanla bir hikâye anlatıyordu. Arkasında dev gibi, goril yüzlü, plastik görünüşlü yeşil bir adam vardı, sivri dişleri ve kafasında bir miğferi vardı. Spellgood vaazına ara vermeden sapanına bir taş yerleştirdi ve yanındaki dev kuklaya attı.</p>

  <p>"Televizyonlar var," dedi Jerry.</p>

  <p>Yerliler televizyondaki programa o kadar dalmışlardı ki, bizi fark etmediler. Bu, onlar için bir mucizeydi - benim için de bir mucizeydi.</p>

  <p>"Bu program nereden yayımlanıyor? Belki de Amerika'dan uydu yayını yapıyorlardır," dedim.</p>

  <p>"İmkânsız," dedi babam. Sesi ağlamaklı ve inceydi, Jeronimo'nın yanıp kül olduğu günkü gibi. "Amerika yok oldu."</p>

  <p>"Program nereden geliyor o zaman?"</p>

  <p>"O kutunun içinde. Bu bir videokaset. Bir kaset, bir hile, eski teknoloji. Yerliler bunun mucize olduğunu zannediyor. Ne yazık!"</p>

  <p>Koşarak kiliseye girdi, sıraların arasından geçerek televizyona yaklaştı ve kablosunu çekti. Yerlilere ders vermeye başladı, ekran kararıp görüntü yok olunca ayaklandıkları için "Bekleyin!" diye bağırdı. Yerliler kiliseyi teker teker terk etti. Babam kabloyu çekince şaşırmamış, sıkılmışlar, birbirleriyle konuşmaya başlamışlardı. Kısa süre sonra kilise tamamen boşaldı, beyaz pamuklu elbiseler giymiş yerliler cangıla doğru yola koyulmuşlardı.</p>

  <p>Spellgood'lar etrafta görünmüyorlardı.</p>

  <p>"Tekneye dönelim," dedi babam.</p>

  <p>Clover, "Etrafımıza bakamaz mıyız?" dedi.</p>

  <p>"Bu yer bizim için yok!"</p>

  <p>Güvertede oturup bungalovları izlememiz ve geçmişten gelen bu görüntünün tadını çıkarmamızdan rahatsız oldu. Dördümüzü teknenin kamarasına gönderdi ve kapıya bir kereste dayadı. Bundan sonra ne olacağını merak ederek kulübenin içinde oturduk. -</p>

  <p>"Sanırım hareket ettik," dedi Jerry.</p>

  <p>Hareket ediyorduk. "Bizi buradan götürüyor," dedim.</p>

  <p>Ama on dakika sonra tekne durdu. Çapanın suya dalarken çıkardığı sesi ve babamın halatlarla boğuştuğunu duyduk. Annemle konuşuyordu ama ne dediğini ayırt edemiyorduk.</p>

  <p>Kamaranın çatlaklarından sızan güneş geri çekilip hava soğuduktan sonra başımızın üzerinde geçen bir uçağın sesini duyduk. Alçaktan uçan uçak birkaç kesme makinesi gibi vızıldıyordu, sonra yine sessizlik hâkim oldu.</p>

  <p>Clover bana babamın niye bu kadar tuhaf davrandığını sordu; April susadığını söyledi. Uyuyakalana kadar sorularıyla canımı sıkmaya devam ettiler. Ben de uyudum ama sonra karanlıkta uyandım. Kanoyu alıp kıyıya gitsem nasıl olurdu?</p>

  <p>Jerry de uyanmıştı ve ne desem yapmaya hazırdı.</p>

  <p>Mr. Haddy'nin bana bujileri ve benzin bidonunu verdiği gece açtığı lombarın içinden sürünerek dışarı çıktık. Geniş nehrin ortasında, Guampu'nun biraz ötesinde demir atmıştık. Jeneratörün sesini duyabiliyor, ışıkları görebiliyorduk. Işıklar olmadan da kanonun yerinde olmadığını görebilecek kadar aydınlıktı etraf, ay ışığı nehrin sularını aydınlatıyordu.</p>

  <p>Jerry ağzını kulağıma dayayarak, "Kanoyu almış," diye fısıldadım. "Biz gidemeyelim diye."</p>

  <p>"Hadi yüzelim."</p>

  <p>Kendimizi teknenin kenarından suya bıraktık ve su sıçratmamak için gövdelerimizi akıntıya bırakarak kıyıya doğru kurbağalama yüzmeye başladık. Misyondaki tüm ışıklar arkadaşça göz kırpıyordu. Hayatım boyunca bir daha elektrik göremeyeceğimi düşünmüştüm. Tek duyduğumuz ses, jeneratörün çalışırken çıkardığı pat pat sesiydi.</p>

  <p>Gölgelere sığınarak bungalovlara doğru ilerlemeye başladık; sırtımızı kamburlaştırıp çömelerek bir penceresinden titrek bir ışık sızan en büyük eve yaklaştık. Işık Spellgood'ların oturma odasından geliyordu. Hepsi içeride oturmuş, kilise programını izleyen yerliler gibi hipnotize olmuşçasına televizyon izliyorlardı. Kaşıkları mavi yüzlerine yaklaştırarak büyük kâselerin içinden dondurma yiyorlardı. Arada bir hep birlikte gülüyorlardı. Televizyon programında kuklalar oynuyor; takım elbise giymiş bir adam yeşil kumaştan yapılmış bir kurbağayla ve ipeksi saçları olan bir domuzla, iki insanla konuşur gibi sohbet ediyordu - bu babamı kızgınlıktan kudurtan şovlardandı.</p>

  <p>Emily Spellgood yerde uzanmış yatıyordu. Onu görmeyeli sadece bir sene olmuştu ama çok büyümüş ve çok zayıflamıştı. Saçları kısalmıştı, üzerinde bir kot pantolonu ve lastik ayakkabıları vardı. Ne kadar iyi giyinmiş olduğunu görünce telaşlandım. Jerry ve benim saçlarımız uzundu. Nehrin çamuruna bulanmıştık. Üzerinden sular damlayan kısa şortlardan başka bir şey yoktu üzerimizde. Kendimi bir vahşi gibi hissettim. Burada kalmak istemiyordum.</p>

  <p>Spellgood'lar hâlâ kukla şovunu izliyorlardı; Jerry de onlara eşlik ederek güldü, ta ki ben onu pencerenin altına oturup bundan sonra ne yapacağımızı konuşmak için zorlayana kadar.</p>

  <p>Orada programı ve Spellgood'ların tepkilerini dinleyerek oturduk. Yaklaşık yirmi dakika sonra program bitti. Şimdi ne yapacaklarını konuşmaya başladılar, herkes başka bir şey öneriyordu.</p>

  <p>Çocuklardan biri, "Hadi Uzat İşgali oynayalım," dedi. "Modülünü hiperuzaya göndermek istiyorum!"</p>

  <p>"Hayır, Muppet Şovu tekrar izleyelim. Şarkı söyleyen bebekler çok güzeldi. Çok tatlılar."</p>

  <p>Emily, "<i>Star Trek</i>'e ne dersiniz?" dedi. "Zaman tünelinden çıkıp çıkamadıklarını görelim."</p>

  <p>Gurney Spellgood, "Hayır, geç oldu. Daha yararlı bir şey yapalım," dedi.</p>

  <p>Siyah kutuya bir kaset koydu: <i>World Crusade for the Christ</i> adlı bir program oynamaya başladı, bir adam org müziği eşliğinde dua ediyordu. Hepsi biraz daha dondurma alıp televizyondaki ilahilere eşlik etmeye başladılar.</p>

  <p>"Bütün gece burada kalacağız," diye fısıldadım.</p>

  <p>"Umurumda değil," dedi Jerry. Karanlıkta bir kurt çocuğa benziyordu. "En azından bu gerçek. Babamın da bunu görebilmesini dilerdim. He, o nerede?"</p>

  <p>Tam, <i>burada olmadığına memnunum,</i> diyecekken, bungalovun ön tarafındaki sineklik kapı çarptı. Verandada, silgi sesine benzeyen spor ayakkabı gıcırtıları duyuldu. Birisi dışarıya çıkmıştı. Sürünerek verandaya gidince, lambaların etrafında uçuşan sinekleri hülyalı bir edayla izleyen Jerry yaşlarında bir erkek çocuk gördüm - Spellgood çocuklarından biri.</p>

  <p>Beyaz tişörtüyle çok temiz ve güzel görünüyordu, aklıma bir fikir geldi. Başımı sallayıp saçlarımı yüzümün önüne döktüm -omuzlarıma kadar geliyordu- ve gölgelerin içinde verandanın altına doğru süründüm. Alçak sesle ıslık çaldım. Küçük oğlan çocuğu yerinden zıpladı.</p>

  <p>"Kim o?" dedi. Ama sesi endişeli gelmiyordu.</p>

  <p>"<i>Soy una amiga di su hermena, Emily.</i>" (Kız kardeşin Emily'nin bir arkadaşıyım.) Fısıldadığım için sesim küçük bir kızın melodik sesi gibi çıkıyordu.</p>

  <p>İngilizce, "Adın ne?" diye sordu.</p>

  <p>"<i>Rosa,</i>" dedim. "<i>Emily a casa?</i>" (Emily evde mi?)</p>

  <p>"Televizyon izliyor."</p>

  <p>Yerli İspanyolcasıyla vızıldayarak onunla konuşmak istediğimi söyledim.</p>

  <p>"Burada olmaman gerekirdi," dedi. "Twakha'ların gece buraya gelmesi yasak."</p>

  <p>Sızıldanarak, üzgün bir ses tonuyla -ki gerçekten üzgündüm- "<i>Lo mucho siento, chico. Voy a mi kiamp,</i>" dedim. (Üzgünüm, o zaman eve gidiyorum.)</p>

  <p>"Hey, bekle bir saniye! Emily!" diye bağırarak eve girdi.</p>

  <p>Biraz sonra Emily dışarı çıktı, karanlıkta beni ararken ayağa kalktım ve "Benim, Charlie Fox, muz teknesindeki; hani şu martıyı vuran. Korkma sana zarar vermeyeceğim. Beni hatırladın mı?" dedim.</p>

  <p>Aptalca bakıp "Burada ne arıyorsun? Hey, bu çok garip," dedi.</p>

  <p>"Bu Jerry," dedim; evin arkasından bir kurt gibi çıkıp yanımda bitmişti. "Ailemle nehrin yukarısına doğru gidiyorduk. Sıkışıp kaldık."</p>

  <p>Yanıma gelip, "Hey sana ne oldu böyle? Çok pissin. Zayıflamışsın. Başına bir şey mi geldi? Saçın berbat durumda," dedi.</p>

  <p>"Şişşşt!" diyerek onu susturdum. "Kimsenin bizi duyamayacağı bir yerde konuşabilir miyiz?"</p>

  <p>Ama artık çok geçti. Gurney Spellgood pencereye çıkmıştı. "Alçak sesle konuş Emily!" Sonra beni gördü. "Annen baban seni merak edecek, küçük hanım. Yarın istediğiniz kadar konuşursunuz."</p>

  <p>Neyse ki verandadan sadece başım görünüyordu çünkü üstüm çıplaktı. Bir Kızılderili kızı gibi upuzun saçlarım vardı.</p>

  <p>"Sorun yok baba," dedi Emily. "Birkaç Twakha vaftiz edilmek istiyormuş."</p>

  <p>"Tanrı sizi seviyor," dedi Gurney Spellgood. "Adlarını al, tatlım; onlara duş aldır ve biraz da Kool-Aid ver."</p>

  <p>"Beni izleyin," dedi Emily. Bizi karanlıkta kaybolmuş kiliseye götürürken kıkırdıyordu. Kilisenin arkasından dolanıp bir ağacın altında oturduk. "Sizi yerli zannetti. Ben de! Hey, başınız dertte mi sizin?"</p>

  <p>"Sayılır," dedim. "Buraya bu öğleden sonra geldik."</p>

  <p>"Pautabosna'daki bir vaftiz törenine gitmiştik. Orası berbat bir yer. Hepimiz uçakla gittik. Uçağımızı gördünüz mü? Dokuz yolcu kapasiteli bir Cessna Directorial! Babamın pilot ehliyeti var. Şimdiden beş yüz mil kat etti. Uçak çok güzel, radyosu, havalandırması, her şeyi var."</p>

  <p>"Nasıl aldınız?"</p>

  <p>Ben <i>Nasıl oldu da,</i> demek istemiştim ama o, "Katkılarla," dedi. "Baltimore'da aldık. Babam uçağı buraya getirdi. Biz de <i>Unicorn</i>'la geldik. Sizin de orada olacağınızı sanmıştım. Sana bakındım, gerçekten. Hey, seninle ilgili düşündüklerim tam sansürlük. Senin saçın niçin..."</p>

  <p>"Emily," dedim. "Baltimore'da her şey yolunda mı?"</p>

  <p>"Durumlar biraz karmaşık. Babamın arabalı kilisesi kapandı. Vergiyi ödeyememişler - yeterince insan gelmemiş. Bu yüzden ona uçağı verdiler."</p>

  <p>Jerry, "Amerika hâlâ yerinde mi?" dedi.</p>

  <p>"Deli misin sen?" Emily güldü. "Hey, bu çocuk gerçekten bir tuhaf."</p>

  <p>"Babam Amerika'nın yeryüzünden silindiğini söylüyor," dedim. "Bizden başka kimse kalmamış. Burada olduğumuz için kurtulduk. Öyle dedi."</p>

  <p>"Bu çok aptalca," dedi Emily.</p>

  <p>Bu kelimeler ağzından çıkar çıkmaz koca bir ülke ayaklanarak parlamaya başladı. Babamsa onların yanında, ışık yakıldığında sıvışmaya çalışan bir hamamböceği gibi küçük görünüyordu.</p>

  <p>Jerry, "Ev-vet," dedi.</p>

  <p>"Hey, ben de <i>benim</i> babamın tuhaf olduğunu sanırdım."</p>

  <p>"Üç hafta önce oradaydık. Her şey yerli yerinde. Gayet iyi durumda. Tekerlekli patenle disko dansı yapmayı öğrendim. Ama buraya dönmemiz gerekiyordu. Uçak olmasaydı gerçekten çok üzülecektim. Neyse ki yeni kasetler aldık. Bir video sistemimiz var, oyun da oynanıyor. Bir de <i>Rocky.</i> Babam izlememize izin veriyor. Önemli bir mesaj veriyormuş. Boksla ilgili film - çok hoş bir adam oynuyor."</p>

  <p>Jerry beni dürtüklemeye başladı. "Biliyordum," dedi. "Bize hep yalan söyledi. Yalancı! Ben eve döneceğim. Tekneyle nehrin yukarısına falan çıkmam ben!"</p>

  <p>"Kardeşin gerçekten bir tuhaf."</p>

  <p>"Emily, başımız dertte," dedim.</p>

  <p>"Gerçekten mi? İnanılmaz."</p>

  <p>"Bize yardım eder misin?"</p>

  <p>"Elbette! Yardım etmek isterim. Hey, seni çok düşündüm. İstersen burada kalabilirsin."</p>

  <p>"Hayır. Deniz kıyısına inmemiz gerekiyor."</p>

  <p>"Babam sizi uçağıyla götürebilir. Sadece bir buçuk saat sürüyor!"</p>

  <p>"Oraya gitmenin başka bir yolu yok mu?"</p>

  <p>"Nehirden gidebilirsiniz."</p>

  <p>"İşte bu yüzden geldik. Nehirden gidersek babam peşimizden gelir. Yollar ne durumda?"</p>

  <p>"Sadece bir yol var. Şu tarafta," - elini kaldırıp nehrin ötesindeki karanlığı işaret etti. "Awawas'a çıkıyor, Eonks'un oraya. Bizim cipimiz orada. Toyota Landcruiser. Dört çekişli. Yeşil, siyah döşemeleri var. Awawas'ta vaftiz törenleri düzenliyoruz. Wonks çok güzel bir nehir. Oradan deniz kıyısına gidebilirsiniz. Orada bir sürü tekne var."</p>

  <p>"Emily bize o cipin anahtarlarını verirsen, kaçabiliriz. Annem bizi o söylediğin yere götürür..."</p>

  <p>"Awawas."</p>

  <p>"Evet, sonra cipten iner, bir şekilde nehrin aşağısına ulaşırız."</p>

  <p>"Onu almazsanız babanız delirmez mi?"</p>

  <p>"O zaten deli."</p>

  <p>"Ne isterse yapabiliriz," dedim. "Kendi bilir."</p>

  <p>"Korkmuyor musun?"</p>

  <p>"Onun haklı olduğunu düşündüğümde ondan korkuyordum. Ama artık haklı olmadığını biliyorum ve hiç korkmuyorum. Sen babandan korkuyor musun?"</p>

  <p>"Benim babamın bir silahı var," dedi Emily. "Mossberg marka bir taramalı. Hem de teleskopik. Komünistler yüzünden aldı. Buralarda milyonlarca komünist var. Hey, saçını tararsan çok güzel olur. James Taylor'a benzersin."</p>

  <p>"Lütfen bize araba anahtarlarını ver. Ona iyi bakacağız, söz."</p>

  <p>"O bir araba değil - bir Landcruiser. Hey, baban gerçekten Amerika'nın yok olduğunu mu söyledi? Bu inanılmaz, biliyor musun? Gemideki insanlar babanın arkasından çok konuştular. Çok tuhaf bir adam olduğunu söylediler. O gemiye şimdiye kadar binen en tuhaf yolcu oymuş. Hey, umarım bunu söylediğim için bana kızmazsın! Birisi benim babam hakkında böyle bir şey söylese ağlardım, biraz gerçeklik payı olsa bile. Sizin Zambu'larla yaşadığınızı, çıplak dolandığınızı ve ağaçlara tırmandığınızı söylüyorlardı. Sana mektup yazmak istedim. Saçımı nasıl buldun? Çok güzel lülelerim vardı ama babam kestirmemi istedi. Buraya uymazmış. Para ister misin? Biraz birikmiş param var. On dört dolar verebilirim. Ah, keşke ben de erkek ol-"</p>

  <p>Tam o anda, ani bir gümbürtüye benzeyen bir sessizlik oldu ve Guampu'nun tüm ışıkları söndü. Sanki Guampu üzerinde kapkara bir kapak kapanmıştı. Jeneratörün sesi kesilmişti. Artık kurbağaların sesini duyabiliyordum.</p>

  <p>"Bu sık sık olur," dedi Emily. "Jeneratörün yakıtı bitmiş olmalı."</p>

  <p>Bungalovdan sesler geliyordu.</p>

  <p>"Gerçekten delirmişler. <i>Crusadefor Christ</i>'ı izliyorlar. Hey, sana video oynatıcımız olduğunu söylemiş miydim? Bir Sony. Babam onunla vaaz veriyor. O alet sayesinde burada değilken bile ayin yapabiliyor, bugün olduğu gibi. Twakha'lar onu görünce çıldırdılar - gerçek ayinden daha çok sevdiler. Bazen sadece televizyon ayini olunca kalıyorlar. Şimdi hepsi vaftiz olmak istiyor, gelip izleyebilmek için -"</p>

  <p>"Emily, eğer anahtarları getirmezsen-"</p>

  <p>"Üzülme, ödlek," dedi ve ayağa kalktı. "Getireceğim. Karanlık işimi kolaylaştırır. Bir şeye çarpmazsam tabii." Uzaklaşırken, "Bu delilik," dedi.</p>

  <p>O gidince Jerry söylenmeye başladı. Ya anahtarı bulamazsa ne olacaktı? Ya babam bizi arıyorsa? Ağladı, güldü, uzun çalıları tekmeledi. "Babam pisliğin teki - yalancı!" dedi. "Hüff, ne yapacağız?"</p>

  <p>"Eve döneceğiz."</p>

  <p>"Hatfield çok uzakta. Sen araba kullanmayı bile bilmiyorsun. Belki de burada kalmalıyız. Ondan nefret ediyorum, onu öldürebilirim." Elimi tuttu. "Charlie, korkuyorum."</p>

  <p>"Korkmadığını söylemiştin."</p>

  <p>"O kız haklı. Babam gerçekten deli."</p>

  <p>Emily elinde yanan bir fener, anahtarları şıkırdatarak geri geldi. "Sigortalar atmış," dedi. "Babam kıyameti kopardı. Jeneratörü daha yeni tamir ettirmişti. Kilise Teagoose'dan bir adam göndermişti."</p>

  <p>Fenerin ışığını yüzüne tuttu. Daha beyaz görünüyordu. Ruj sürmüştü, göz kapakları yeşil bir pudrayla kaplanmıştı. Dudaklarındaki yağlı kırmızı, onu olduğundan büyük gösteriyordu. Gülümsedi ve, "Beğendin mi?" dedi. Dişlerinde kırmızı izler kalmıştı. Bu beni hem korkutmuş hem de heyecanlandırmıştı.</p>

  <p>"Hey, düşünüyordum da, hemen gitmenize gerek yok. Bir süre burada kalabilirsiniz. Birkaç Twakha'yla tanışırsınız. Bazıları gerçekten çok tatlı. Uçakla gezerdik. Hem, biraz TV izlemek istemez miydiniz?"</p>

  <p>"Babam bizi öldürür," dedim.</p>

  <p>"Baban inanılmaz biri - benimkinden de kötü. Hey, kardeşin niye ağlıyor?"</p>

  <p>"Ona bakma sen. Ama unutma - bu aramızda sır olarak kalacak. Kimseye bizden bahsetme. Yemin et. Kimseye söylemeyeceğine yemin et - babana bile."</p>

  <p>"Ağzımı açmayacağım, söz."</p>

  <p>"Peki ya sana sorarlarsa?"</p>

  <p>"Babam seni zaten gördü. Sizi yerli sandı! Cipi daha önce de aldılar. Hep böyle çılgın şeyler yapıyorlar. Suçu Tvvakha'lara atarım. Hiç zor olmaz."</p>

  <p>Bizimle nehir kıyısına kadar geldi. Biz suya girmeden önce, beni öpmek istediğini söyledi. Jerry bizi izlerken olmazdı, ona yüzmeye başlamasını söyledim. Suya girdiğini duyunca, Emily'nin yanağını öptüm. Beni tutup dudaklarını dudaklarıma yapıştırdı. Dudakları yumuşaktı, ön dişlerimiz birbirine çarptı, parmaklarını sırtıma batırdı ve kemiklerini benimkilere sürttü. Kollarımı sarkıtmış duruyordum.</p>

  <p>Tekneye nasıl döneceğimizi düşünüp endişelenmiştim ama ondan ve öpücüğünden kaçmayı o kadar istedim ki, nehirde yüzmek bana çocuk oyuncağı gibi geldi. Su soğuktu. Arkama bakıp elindeki fenerden çıkan ışığı gördüm ve onu tekrar öpmek istedim.</p>
</body>
</html>
