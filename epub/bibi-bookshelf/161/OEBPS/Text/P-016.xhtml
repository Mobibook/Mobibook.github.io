<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>16</h3>

  <p class="p1">Küçük Leon Maywit, "Bu ne işe yarar?" diye sormuştu. Ama babam küçük çocukların aptal sorularını önemsemiyordu. Konuşmaya devam etti, "Esasen koruyucu bir maddedir - yiyecekleri taze tuttuğundan, açlıktan ölmeye veya hastalıklara karşı korur. Mikropları öldürür, acıyı azaltır ve şişlikleri indirir. Dokunduğu her şeyin tadını güzelleştirir, kimyasal değişime uğratmadan. Sebzeleri taze tutar, eti uzun süre bozulmadan saklar. Dinleyin, buz uyuşturur. Sinirlerinizi sakinleştirmek ve aklınızı ameliyattan uzaklaştırmak için bir parça buz kullanarak apandisinizi çakıyla alabilirim. Sivrisinek Sahili'nde doğal yollardan buz elde edilemiyor. Kusurlu bir dünyada kusursuzlaşmanın başlangıcı buz. İşe anlam katar. Bedava. Hatta güzel. Medeniyet. Eskiden gemiler kuzey ülkelerinden altın ve baharatla birlikte buz da taşırmış -</p>

  <p>Hepimiz Galerideydik. Fox ailesi, Maywit ailesi, Zambu'lar, Mrs. Flora Kennywick ve diğerleri - babamın akşam yemeği toplantılarından biriydi. Babam küt parmağıyla Şişman Çocuk'un arkasındaki yüksek dağları işaret etti.</p>

  <p>"Sırada burası var. Injun ülkesi. Onlara bir ton buz götüreceğiz."</p>

  <p>Aramıza yeni katılmış olanlar dağlara değil, babamın parmağına bakıyorlardı; tam "ton" dediği sırada yer sarsıldı, insanların gözleri yuvalarından fırladı.</p>

  <p>Sessiz bir yalpalamaydı. Galeriyi titreten ağır bir yarı-gümbürtü. Bir tekne güvertesinin suya aniden alçalışı gibiydi; zelzele yirmi saniye sürdü. Hiçbir şey yere düşmedi ama ormandan bir insan çığlığı, nehir tarafından endişeyle dolu aralıksız bir havlama sesi geldi. Sanki bizim dışımızda her şey hareket etmişti. Dünyanın kabuğu büzüşmüş ve küçük bir sürtünme yaratmıştı. Bu ilk tüyler ürpertici sallantıydı, sallantıların yatışması tam bir dakika sürdü.</p>

  <p>Babam dudaklarıyla bir patlama sesi çıkardı ve "Tanrım!" dedi.</p>

  <p>Mrs. Maywit "Aman Tanrım, Roper, ne yapacağız?" dedi, Mrs. Kennywick dua etmeye başladı.</p>

  <p>'Roper' adını duyunca Mr. Maywit'e baktım. Elleriyle yüzünü kapatıp hıçkırır gibi "Boş ver," dedi. Bir anlıktı. Sanırım sadece ben duymuştum.</p>

  <p>Babam, "Gerekiyorsa dua edin," dedi, "ama beni dinlemenizi tercih ederim."</p>

  <p>Bizim dışımızdaki herkes babamın yine dağları gösterip başka bir depreme neden olmasından endişe duyuyor gibi görünüyordu.</p>

  <p>"Sadece yüksek sesle düşünüyorum," dedi babam, "ama gerekli donanım elimde olsaydı ne yapardım, biliyor musunuz?"</p>

  <p>Bu noktada annem gülümsedi. Ne düşündüğünü tahmin ettim - niye bir şey yapasın ki?</p>

  <p>Oturduğumuz yerden Jeronimo'nun ne kadar başarılı bir yerleşim yeri olduğu açıkça görülüyordu. Sivrisinekleri yenmiş, nehri ehlileştirmiş, bataklığı kurutmuş ve bahçeleri yeşertmiştik. Honduras havasının en kötü hallerini yaşamış -haziran selleri, eylül sıcakları- her ikisini de atlatmıştık. Biraz önce bir yer sarsıntısına dayanmıştık; hiçbir şey kırılmamış, yerinden çıkmamıştı! İyi organize olmuş durumda olduğumuzu söyledi babam. İçme suyumuz Şişman Çocuk'un ocağından beslenen bir damıtıcıda damıtılıyordu. Mosquitia'daki tek buz yapma tesisi, türünün tek örneği bizimdi; babam bir buzdağı yapma kapasitesine de sahip olduğumuzu söyledi.</p>

  <p>Aşağıda iki buçuk metre boyunda mısır sapları, yarım metre boyundaki mısır koçanları vardı - "O kadar büyük ki, on bir tanesi bir düzine eder!" Taze meyvemiz, sebzemiz ve yumurta elde etmek için bir kuluçka makinemiz vardı (Şişman Çocuk'un yedek ısısı). "Kontrol - medeniyetin kanıtı budur. Herkes bir şeyi bir kereliğine yapabilir ama yapılanı tekrarlamak ve korumak - asıl sınav budur." Hasadı en zor tahıl olan pirinç yetiştiriyorduk. Gelişmiş bir kanalizasyon sistemimiz ve duş aygıtımız vardı. "Temiziz!" Buz yapma günlerinde etkili bir rüzgâr değirmeni pompası, su değirmenini döndürüyordu. İcatların çoğu yerel malzemeler kullanılarak yapılmıştı, babamın bambu döşemeleriyle üç bina kaplanmıştı. Bir kümesimiz, iskelede iki teknemiz vardı, tüm Honduras'taki en gelişmiş sifonlu tuvalet bizdeydi. Jeronimo bir düzen şaheseriydi - babamın deyişiyle "yerinde kullanılmış teknoloji şaheseri."</p>

  <p>İhtiyacımız olduğundan daha fazlasını üretiyorduk. Tuttuğumuz fazla balıklar babamın "Balık Çiftliği" adını verdiği balık teknesinde yüzüyorlardı - babamın şeylere verdiği adlar şeylerin kendisinden biraz daha görkemliydi. Yiyebileceğimizden daha fazlasını biçiyorduk ama artan ekinler satılmıyordu. Bir bölümü insanlara iş karşılığında veriliyordu; ama dilenciye hiçbir zaman yiyecek vermiyordu. Onun yerine ürünü kesip açmayı -örneğin karpuz veya hıyar veya mısır- çekirdeklerini çıkartıp kurutmayı tercih ediyordu. Bunları kendisine yardımcı olacak insanlara veriyordu. Her zaman yapılacak iş vardı - nehri düzleştirmeye ve sümbüllerden temizlemeye kararlıydı. "Bir ömür sürebilir," diyordu. "Ama benim o kadar vaktim var - bir yere gittiğim yok!" Nehir çalışanları buz kalıpları ve tohum çuvallarıyla ödüllendiriliyordu. "Melezler! Mucize mısır! Mucize fasulyeler! Altmış günde büyüyen domatesler!"</p>

  <p>Mutlu ve gözlerden ıraktık. Nehirden bakınca Jeronimo'dan sadece Şişman Çocuk'un kare şeklindeki başı, teneke şapkası ve tüten bacası görülüyordu. "Az görünürlük," dedi babam. "Buraya gelip her yerimizi kutsal kitaplarla sıvayacak motorlu tekneli acar misyonerlerin bize musallat olmasını istemiyorum."</p>

  <p>Artık kasım ayındaydık, hava Hatfield'ın temmuz havası gibiydi ve Jeronimo artık evimizdi. Babam, bunun için kimsenin dua etmediğini, ruhunu teslim etmediğini, sadakat yemini etmediğini, İncil'e el basmadığını veya bayrak dalgalandırmadığını söyledi. Biz nehri kirletmemiştik. Sivrisinek Sahili'nin ekolojik dengesini korumuştuk. Bunların hepsini "iş becerme konusunda maharetli olan bir Yankee'ye" (yani, ona) güvendiğimiz için başarmıştık. Sıklıkla, beyaz yakalıların suçları, aptallık, yirmi sent değerindeki dolar ve savaş öncesi fırtına bulutları olmasaydı, bunların aynısını Massachusetts, Hatfield'da da yapacağını söylerdi.</p>

  <p>Tüm bunlar, biraz önce yer sarsıntısıyla sallanan ve babamın "Gerekli donanım elimde olsaydı ne yapardım, biliyor musunuz?" dediği Galeri'den açıkça görülüyordu. Diğerleri hâlâ korkudan bembeyazdı, cevap vermediler.</p>

  <p>Annem, "Ne yapardın, Allie?" dedi.</p>

  <p>"Bir kuyu açardım."</p>

  <p>Maywit'leri ve Mrs. Kennywick'i seçip onlarla konuştu çünkü en çok onlar dua etmişti ve bir bakıma hâlâ kendi kendilerini titreterek depremi canlandırıyorlardı.</p>

  <p>"Santa Barbara Kanalı'nda veya Kuzey Denizi'nde açılan kuyulardan. Elmas parçalarınız, devasa platformunuz, tüm o sondaj donanımı. Sondaj yapardım -ne kadar?- dört, beş bin fit ve tam buranın altındaki enerji kaynaklarını çekerdim." Ayağıyla Galeri zeminine vurdu. "Siz kauçuk avcılarının sapodilla ağacını emmesi gibi. Prensip aynı."</p>

  <p>"Çok güzel bir resim çizdin, Bab-ba," dedi Mrs. Kennywick. Ama sesinden hâlâ yer sarsıntısını düşündüğü belli oluyordu.</p>

  <p>"Şu gümbürtüde aklıma geldi. Niçin benden başka kimse ikiyle ikiyi toplamıyor? Bakın, petrol kuyusu açanlar altın bir fırsatı kaçırıyorlar. Ellerinde gerekli tüm donanım var ama petrol fışkırmaya başlar başlamaz kökünü kurutana kadar pompalıyor, sonra da başka bir kuyu açıyorlar. Ne aptallık, ne basiretsizlik!"</p>

  <p>Mr. Maywit, bundan sonra neyin geleceğini bilirmiş gibi, anneme, "Ama Bab-ba böyle bir aptallık yapmaz," dedi. Korkmuş görünüyordu, belki de sadece bana böyle görünüyordu çünkü ben onun gerçek adının Roper olduğunu biliyordum.</p>

  <p>"Ben petrolü fışkırmaya bırakırdım," dedi babam, "ve kuyu açmaya devam ederdim. Kayaya kadar kazar, kuyuyu daha derinleştirirdim, granite gelince biraz daha derinleştirirdim ve böylece dünyanın bağırsaklarına girerdim."</p>

  <p>"Ooo," dedi Mr. Haddy. "Bu gerçekten çok saçma."</p>

  <p>"Biraz önceki sarsıntı jeolojik bir çatırdamaydı, dünyanın bağırsaklarından çıkan bir yeraltı osuruğu. Aşağıda gaz var! Aşırı derecede ısınmış su, basınçlı enerji - ihtiyacınız olan tüm ısı!"</p>

  <p>Mr. Peaselee, "Yeterince sıcaklığımız yok mu sence, Bab-ba?" dedi. Mr. Harkins, sıcaktan kanının piştiğini söyledi.</p>

  <p>"Babam hava sıcaklığından bahsetmiyor," dedi Clover.</p>

  <p>"Şu küçük kızı dinleyin," dedi babam.</p>

  <p>Herkes Clover'a baktı. Bir süre kendisine dönen nemli gözlerin tadını çıkardı.</p>

  <p>"Jeotermal enerji! Gülmeyin. Dünyada sadece az sayıda yerde jeotermal enerji var ve siz de o yerlerden birinde yaşadığınız için şanslısınız. Orta Amerika'nın tamamı yüksek enerji deposu. Bir fay hattı üzerindesiniz -ince yerkabuğu, gevşek tabakalar- yanardağlara bir kulak verin. Size sesleniyorlar. 'Jeotermal! Jeotermal!' diye ama kimse bu konuda bir şey yapmıyor. Kimse, modern dünyanın nasıl bu hale geldiğini anlamıyor gibi - benim dışımda hiç kimse; ben anlıyorum çünkü onun bu hale gelmesinde benim de katkım var. Herkes koşarak kaçıyor veya müsrif ve pis teknolojinin peşine düşüyor veya dua ediyor."</p>

  <p>Mrs. Kennywick, "Biz artık dua etmiyoruz," dedi.</p>

  <p>"Vaat edilen topraklar artık sizin arka bahçenizde! Tüm yapmanız gereken o bitki örtüsünü aşıp yerkabuğuna sondaj yapmak ve ısıyı çekmek. Ay'a gittik ama kendi temel kazanımıza gitmedik. Dinleyin, aşağıda Kıyamet Gününe kadar yemek pişirmemize yetecek kadar enerji var!"</p>

  <p>Kendimi tutamayıp sırıttım. Sadece babam dünyanın çekirdeğine sondaj açarak yemek pişirmeyi düşünebilirdi. "Tek kuruşa bile mal olmaz," dedi -bu her zamanki övünmesiydi- "ve yararlarını bir düşünün - büyük bir icat kesintisiz gelir demektir."</p>

  <p>Babam yer sarsıntısından ve kendi fikrinden çok heyecanlanmıştı. Galeri'deki diğer insanlara da kendi heyecanını ve iyimserliğini bulaştırdı - ama bulaştırdığı sadece duygulardı çünkü onların babamın söylediği tek bir kelimeyi bile anlamadıklarından emindim.</p>

  <p>"Bir tür kanal, bir sondaj kuyusu görüyorum," dedi. "Sondalar toprağın içine giriyor, ısı enerjisi yukarı çıkıyor. Boru tesisatı, kimyasal karışımlar ve bir parça çalı çırpıdan başka hiçbir şey kullanmadan buz yaratabileceğimi kanıtladım. Bu zekâ gerektiren bir işti. Ama, bakın herhangi bir salak bile bir çukur kazabilir. Biz niçin yapmıyoruz? Bunun iyi bir nedeni var -gerekli donanımımız yok. Henüz yok. Bu dünyada, bambu ve dikenli tel kullanarak yapılamayacak şeyler de var. Ama size başka bir şey söyleyeceğim. Jeotermal enerjiyi çekmek -demek istediğim, büyük miktarda çekmek- bu sarsıntıları durdurabilir ya da en azından şiddetini azaltabilir. Anlıyor musunuz, bir yanardağı ehlileştirmekten bahsediyorum!"</p>

  <p>Konuşmasını duyanlar seğirmeye, kımıldanmaya başlamıştı, en yakındaki kürekleri kapıp onun gösterdiği yeri kazmaya başlayacak kadar hevesli görünüyorlardı.</p>

  <p>Mr. Haddy dışında herkes. Ayağa kalkıp boğazını temizledi ve "Bu tam bir saçmalık. Ama çok zekâ gerektiriyor. Lungley ve ben bu arada Bonito'ya ve Balık Kovası'na buz taşımak istiyoruz," dedi.</p>

  <p>"Hâlâ arkadaşlarına hava atmaya can atıyorsun değil mi?</p>

  <p>"Orada arkadaşım yok," dedi Mr. Haddy. "Ama teknemi eski günlerdeki gibi kullanabilirim, yükleme yapıp açılabilirim. Benim işim bu, Bab-ba."</p>

  <p>"Jeotermal enerji pek ilgini çekmedi sanırım."</p>

  <p>"Çekti tabii, şüphesiz. Ama bu şey, çok büyük. Tüm bu çukurlar ve direkler bizde yok."</p>

  <p>"Henüz yok," dedi babam.</p>

  <p>Mr. Haddy dişlerini çıkardı ve bir tavşan gibi gözlerini açıp kapadı.</p>

  <p>"Ne kadar buz götürmek istiyorsun?"</p>

  <p>"Birkaç yüz kilo. İki, üç çuval."</p>

  <p>"O zahmet etmeye değmez bile," dedi babam. "Bir ton götürsen?"</p>

  <p>Mr. Haddy şaşkınlıkla ve rahatlayarak kahkaha attı. "O kadar buz benim eski tekneyi batırır!"</p>

  <p>"Buz su üzerinde yüzer, Figgy," - Mr. Haddy bu kelimeyi duyunca gülümsedi - "teknenin arkasına bağlayıp çekebilirsin."</p>

  <p>"Nasıl yaparız?"</p>

  <p>"Bir buz dağı al."</p>

  <p>Mr. Maywit bana, "Buz dağları ve kürekli kanolar," dedi ama sesi babamın da duyabileceği kadar net çıkmıştı. "Bab-ba mucize adam, şüphesiz!" Mr. Maywit korkmuş gibi görünüyordu.</p>

  <p>"Kahvaltıdan önce bir buzdağı yapabiliriz," dedi babam.</p>

  <p>Bu babamın hoşuna giden bir zorluktu, büyük ve görünür bir şey - aynı zamanda bir performans olan bir görev. Mr. Haddy'nin birkaç çuval buzu kıyıya götürmesini istememişti ama buz dağını çekmek - işte o zaman iş değişiyordu.</p>

  <p>Ben piramit şeklinde, kenarları suya batmış, sivri ucu suyun üstünde, <i>Little Haddy</i>'nin çektiği bir kütle hayal etmiştim. Ama babamın buzdağı yumurta biçimindeydi ve soğukluğunu yoğunlaştırmak ve erimesinin önüne geçmek için babamın boyunda yapılmıştı. Birçok küçük kalıptan oluşan tek bir kalıbın Bonito Oriental'a kadar yüzerek giderse, sadece üçte bir oranında azalacağını ve Balık Kovası'na varıldığında buz dağı görünümünü koruyacağını hesaplamıştı. Sahile kadar dayanmazdı. "Ama sadece bir şeyi ispatlamaya çalışıyoruz - birilerinin hayatını değiştirmeye değil. Nasıl olacağını göreceğiz."</p>

  <p>Anneme bunun asıl amacının moral vermek olduğunu söyledi. "Bir fikrin olduğunda kimsenin gülmemesini seviyorum. Bir buzdağını hak ediyorlar."</p>

  <p>Mr. Haddy gururlanmıştı. Buzdağı onun övüncüydü, hem buzdağını nehrin aşağısına götürürken Creole'lere kaptanlık yapacaktı.</p>

  <p>Babam, "Ben sadece emirlere itaat ediyorum," dedi. "Figgy bir buzdağı istiyor, biz de ona bir buzdağı vereceğiz."</p>

  <p>Bunun için bütün işler bir kenara bırakıldı. Şişman Çocuk'un ateşi yakıldı, bütün pompalar kullanıma hazırlandı. Şişman Çocuk'un ateşini canlı tutuyorduk ama sadece ölü tavukları ve sebzeleri sakladığımız buzhane için buza ihtiyacımız olduğunda buz alıyorduk. "Biz iyice soğultulmuş bir yerleşimiz," derdi babam. Ama aslında buz şimdiye kadar elzem olmamıştı. Babamın jeotermal enerji fikri gibi buz da bir değişiklikti. Bir yanardağın bağırsaklarına ulaşmak için beş bin fitlik bir sondaj açmaya ne gerek vardı ki? Şişman Çocuk'a sınırsız ısı sağlamak içindi. Bir proje diğerinin gerekçesi oluyordu. Onlar olmadan da yapabilirdik ama babamın dediği gibi, neden vahşiler gibi yaşayalım? "Robinson Crusoe sonunda evine döndü. Ama biz kalacağız."</p>

  <p>"Bir gün burada kendinden yalıtımlı ve daimi bir deveran olacak ve bu soğutma tesisinin tümü jeotermal enerjiyle çalışacak. Kulaklarımızdan bile buz çıkacak ve tek bir ağaç daha kesme zorunda olmayacağız. Geleceği düşünün!"</p>

  <p>Bu konuşmayı yaptığı gün buzdağını yaptık. Şişman Çocuk'un içine su pompaladık, ocağı dolu tuttuk ve borulardaki fıslama ve fıkırdama seslerini dinledik. Babam buz kalıplarının oval bir buzdağına dönüştükleri nehir kıyısına giden yolda ileri geri koşup duruyordu.</p>

  <p>"Hem güzel, hem bedava. Bana erdemlerin daha iyi bir bileşimini bulabilir misiniz?"</p>

  <p>Her yarım saatte bir yeni bir parti buz üretiyorduk, günün ortasında işimiz bitti - tam ortasından bir çekme halatı uzanan büyük mavi-beyaz bir buzdağı çamurun içinde dumanlar çıkararak terliyordu. Suya indirmede hiç zorlanmadık. Çekme halatı <i>Little Haddy</i>'ye bağlandı, ateşleme motoru buzu kıyıdan çekip nehre indirdi. Creole'ler -Harkins, Peaselee ve Maywit- pruvada, Mr. Haddy dümen bölmesinde, buz çatırdıyor, bambu inildiyor, her tarafından çamurlu sular sıçratıyordu. Bu cangıl nehrinden yüzerek geçen onca tuhaf şey arasında bu kuşkusuz en tuhafıydı. "İşte dünyaya mesajımız," dedi babam. "Görüş alanına girdiğinde -tüm yarım kürenin en sıcak, pis, en kavrulan ve en böcekli cangılından çıkarken- insanların yüzlerindeki ifadeyi görmek isterdim. Çamaşırlarından başlarını kaldırıp bakacaklar 'O da nedir?' diyecekler. 'Bu bir buzdağı ve bize doğru geliyor!"</p>

  <p>Annem, "Dünyanın sonunun geldiğini düşünecekler," dedi.</p>

  <p>"Ama bu dünyanın başlangıcı. Bu, yaratılış, Anne."</p>

  <p>Kavisli sırtıyla suyun içinde batıp çıkan buzdağı, dönemecin ardında gözden kayboldu. Çocuklar onu bir kere daha görmek için Bataklık Ağzı yolunda aşağı koştular. Annem eve yöneldi, ben babamla nehir kıyısında yalnız kaldım.</p>

  <p>"Ben de onlarla gidebilirdim," dedi. "Ama eğlencelerini bozmak istemedim. Zaferlerinin tadını çıkarsınlar." Dönüp Şişman Çocuk'a baktı. "Hem, ona bir bakmam lazım. Aşırı ısınmış olabilir. İçi zehirle ve yanıcı gazla dolu. Amonyak ve hidrojen, Charlie - bunlar onun yaşamsal sıvıları!" Küt parmağına baktı ve ekledi. "Ama her büyük icat tehlikelidir."</p>

  <p>İşte tam o anda ona Dönüm'den bahsetme fırsatı önümdeydi. Orada, kurduğumuz tuzaklar dışında hiç tehlike yoktu. Yiyeceğimiz, suyumuz ve korunaklarımız vardı. Ama dua ağacı ve sundurma altındaki okul hakkında söyleyebileceklerinden korkuyordum. Bana bir gün bütün elbiselerimizi çıkartıp aletlerimizi karşılaştırdığımızı itiraf ettirmeyi başarabilirdi. Koku çıkaracak kadar kızabilir veya bağırıp yabani olduğumuzu söyleyebilirdi. Hiçbir şey demedim. Etrafına bakarak, "İnsan kendini Tanrı gibi hissediyor biraz," diye fısıldadı. Elbiseleri buz kalıplarından ve terden sırılsıklam olmuştu. Parmakları buz taşımaktan kızarmıştı. Saçları uzundu, yüzü bir baltaya benziyordu. Kan çanağına dönmüş gözlerini bana çevirdi ve aynı yorgun ve meraklı fısıltıyla "Tanrı buzdağı ve yanardağ gibi şeyleri yaratırken çok eğlenmiş. İşini yarım bırakmış olması ne kötü. Hah!" dedi.</p>

  <div>
    <br />
  </div>

  <p class="p1"><i>Little Haddy</i> gece vakti Jeronimo'ya döndü. Mr. Haddy gururla kıkırdıyordu ama en sonunda buzdağının Bonito Oriental'da parçalanmaya başladığını itiraf etti. Tekneden ayırmış ve parçaların akıntıyla birlikte sahile sürüklenmesini sağlamışlardı. Biraz sarhoştu, Bonito'daki Çin dükkânından biraz buz karşılığında <i>mishla calabash</i> almışlardı.</p>

  <p>Ama babam nehre bakarak gülümsüyordu, belki de yüzerek Santa Rosa'ya giden buz kalıplarını, kalıpları gösterip nehirden çıkartan ve cangıldan yüzerek gelen buz düşüncesiyle şaşırıp kalan insanları düşünüyordu.</p>

  <p>"Bu olaylı bir gündü," dedi. Bize hiçbir şeye mal olmamıştı ve sonuçta hepimiz daha mutluyduk. Amerika'yı böyle birlikte çalışıp düşlerimizi gerçeğe dönüştürdüğümüz günlere kavuşmak için terk ettiğini söyledi. Bu, hep hayalini kurduğu bir şeydi.</p>

  <p>O gece kuşlar, Galeri'nin dışında, puslu alacakaranlıkta sessizleşti, yarasalar kanat çırpıp ötmeye başladı. Etrafımız böceklerin feryadından oluşan bir çemberle sarılmıştı. Karanlıkta hızlı bir esinti ağaçları yaladı. Galeri'de yerde oturmuş, uzaklarda çakan ve dağları gecenin karanlığından ayıran şimşeklerin ışığında Up Jenkins oynuyorduk.</p>

  <p>"Sırada şurası var; Injun bölgesi. Onlara bir ton buz götüreceğiz."</p>

  <p>Ama o parmağıyla dağı gösterdiğinde, yeni bir dağ sarsıntısı olmasını bekleyen Crelole'ler ve Zambu'lar Galerinin parmaklıklarına sıkıca tutundular. Endişeli olan Mr. Haddy dişlerini tavşanlar gibi daha da çok dışarı çıkardı.</p>

  <p>Babam onların farkına varmadı. Dağlara bakıyor, başka bir şimşeğin çakmasını bekliyordu. Bir sonraki şimşek yüzünü aydınlattı.</p>

  <p>"İnsan kendini Tanrı gibi hissediyor biraz," dedi.</p>
</body>
</html>
