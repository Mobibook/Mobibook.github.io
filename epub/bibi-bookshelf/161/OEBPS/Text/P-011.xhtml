<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>11</h3>

  <p class="p1">"Neden bahsediyorsunuz?" diye sordu Mr. Haddy. Yüzü bir kurbağanınkine benziyordu, üst dişleri o kadar fırlaktı ki, en öndeki ikisi devamlı dışarıda kalmaktan kupkuruydu. "Geceleri su ayna gibi olur."</p>

  <p>"Benim geldiğim yerde değil," dedi babam. "Gece veya gündüz fark etmez, su hep aynıdır. Hadi gidelim."</p>

  <p>Annem, "Bu arada, bu kimin teknesi?" diye sordu.</p>

  <p>Mr. Haddy hâlâ babama itiraz ediyordu. "<i>Senin</i> suyun gece ayna gibidir demiyorum - <i>bu</i> su öyledir, diyorum. Gündüzleri oldukça vahşidir, bazen deli gibi yağmur yağar. Ama geceleri bebek gibi olur."</p>

  <p>Kelimelerini tembelce tükürüyor, düz bir tonlamayla konuşuyordu; vurgulamak istediği kelimeleri hıçkırır gibi söylüyor, babam mantıksızlaşınca Creole diline kayıyordu. "Hadi be Yerry, böğle mi geğçekten?"</p>

  <p>"Bizi buradan götür artık," dedi babam.</p>

  <p>"Ayrıca," dedi Mr. Haddy, "bu lanet olası kargoyu sandalıma yüklemek bütün günümüzü alır."</p>

  <p>"Acele edelim o zaman."</p>

  <p>"Hem sığmayabilir de," dedi Mr. Haddy. "Bunların hepsi demir."</p>

  <p>"Bir deneyelim bakalım."</p>

  <p>Mr. Haddy anneme baktı. "Kocanız çok saçmalıyor, Ma."</p>

  <p>Eşyalarımızı The Gardenia'dan Mr. Haddy'nin sandalı <i>Little Haddy</i>'nin demirli durduğu iskeleye taşımak zor olmamıştı. Tohum çuvalları, kamp malzemeleri, alet kutuları - hepsini kamyonla bir seferde taşımıştık. Ama kazanlar ve borular başlı başına bir dertti. En sonunda, diğerlerinden çok daha ağır olan kargonun bir yükçekerle kasabadan La Ceiba'ya getirilmesine karar verilmişti; kasabanın ana yolu boyunca ilerleyip rıhtıma sapan kamyonun peşine bir grup kasabalı takılmıştı.</p>

  <p>"Bu şeyler benim sandalı batıracak," dedi Mr. Haddy. "Batırcek onu, <i>batırcek.</i>"</p>

  <p><i>Little Haddy</i> kıç tarafındaki düz kabinin içinde bir dümeni olan ahşap, motorlu bir tekneydi. Kırk fit boyundaki açık güvertesinin bir kısmını yelken bezinden yapılma bir tente koruyordu. Kıç tarafındaki parmaklıklardan sarkan araba lastikleri usturmaça görevi görüyordu. Yer yer soyulmuş ve çentilmiş boyasının arasından gri, tuzlu kalaslar görünüyordu. Su seviyesinin alt kısmı yosun tutmuştu; Massachusetts sahilinin balçıklı arazilerinde batmış veya gelgit şeridinin kenarına ters çevrilerek bırakılmış teknelere benziyordu. Palamarları bile hurdası çıkmış, rengi atmış, seyrek halatlardandı. Güvertenin kaplama tahtalarından bazıları yerlerinden çıkarak kalafatı serbest bırakmıştı, çoğu zifte bulanmıştı. Teknenin yük bölmesi o kadar alçaktı ki, Mr. Haddy eşyalarımızı ancak diz çökerek ve arada bir kafasını tavana vurarak istifleyebiliyordu; bölme kısa sürede doldu. Geri kalanlar -üç adet kazan ve borular- halatlarla güverteye bağlanacaktı. Tekneye ne zaman bir şey yüklense, <i>Little Haddy</i> suda biraz daha batarak inildiyor, adeta burnunu çekiyordu.</p>

  <p>Yük kamyonunun peşinden gelen kasabalılar, kamyonun gölgesinde durmuş tekneye eşya yükleyen babamı ve Mr. Haddy'yi izliyorlardı. Babam izleyicilerin çoğunu tanıyordu. Onlarla İspanyolca ve İngilizce şakalaşıyordu. La Ceiba'da kaldığımız bir haftadan az sürede bir sürü arkadaş edinmiş, hatta insanların saygısını kazanmıştı; yine de rıhtımdakilerin hiçbiri kargoyu iplerle bağlayıp teknenin üzerinde sallandırılmasına yardım etmek için bir hamlede bulunmuyordu.</p>

  <p>Babam eşyaları kaldırmak için harcadığı çabadan dolayı inledi ve "Şurada ortadan ikiye ayrılsam umurlarında olmaz," dedi.</p>

  <p>"Ama burada kalabilirsin, amca," dedi izleyenlerden biri.</p>

  <p>"Bana dünyayı verseniz burada kalmam," dedi babam. Bir demet bakır kabloyu güverteye uzattı; kablolar güvertede dağılıp tahta döşemede çıngırdadı.</p>

  <p>"Güzel yer, La Ceiba."</p>

  <p>Babam, "Çocuklar için değil," dedi.</p>

  <p>"Çok çocuk var burada."</p>

  <p>"O zaman," dedi babam yüzünden akan teri silmeden insanlara doğru yürürken, "meyve yetiştiren, toplayan, paketleyen, yükleyen, konserve yapan ve daha neler yapan herkes - neden bu kişiler bu kadar sıska? Size nedenini söyleyeyim o meyveleri yemek dışında her şeyi yapıyorlar! Hayatımda hiç bu kadar çok bastıbacağı bir arada görmemiştim. Tek gördüğüm deri ve kemik. Kabul edin, hepiniz cılızsınız."</p>

  <p>İnsanlar gülüşüp kamyonun gölgesine sindiler. Öğle güneşi demir rıhtıma vuruyor, Jerry ve ikizlerin oyun oynadığı uçta sıcaklığın titrek ışığı rıhtımın demirlerini deniz gibi dalgalandırıyordu. Pelikanlar direklerden sarkıyor, kıyı çizgisi alev alev yanıyordu. Burada güneş ışığı kuma sert ve acı verici bir şekilde vuruyordu.</p>

  <p>"Burası şirketin kasabası," dedi babam. "Tek ürün ekonomisi, tek şirket ürünü. Size kalsın. Ama burada ailemin açlıktan ölmesine izin vermeyeceğim."</p>

  <p>"Açlıktan ölmüyor biz," dedi adamlardan biri. "Güçlü insanlarız biz, çok güçlü."</p>

  <p>Kafasına bir bez parçası sarılı, pazılarında yeşil dövmeler olan iriyarı bir adamdı, çıplak ayakla bile babamdan uzundu.</p>

  <p>"Sizler komik tavşanlar ve bastıbacaklarsınız," dedi babam. "Çok fazla hamburger yiyor, pirincinizin kabuğunu soyuyor, beyaz şeker kullanıyorsunuz. Sizin ihtiyacınız olan şey vitamin. Sizin," dedi iriyarı adamı göğsünden dürterken, "sizin iliğiniz kurumuş."</p>

  <p>Adam yüksek sesle güldü. Babamın tacizlerini umursamıyordu. Kalabalığa gösteriş yaparak kaslarını şişirdi.</p>

  <p>"Peki, Samson," dedi babam. "Bir deney yapmak ister misin?" diye sordu.</p>

  <p>"İşte başka bir saçmalık," dedi Mr. Haddy, "daha malları tekneye yüklemedik."</p>

  <p>Babam adama "Kaç şınav çekebilirsin?" diye sordu.</p>

  <p>"Samsan!" diye bağırdı bir başka adam.</p>

  <p>İriyarı adam "Şu tekneyi kaldırabilirim," dedi.</p>

  <p>"Elbette kaldırabilirsin. Yerinden söküp baş aşağı çevirip yere fırlatabilir, bu sırada bütün ayak parmaklarını kırarsın. Ama, kaç şınav çekebilirsin, maymun adam?"</p>

  <p>Annem, "Dikkatli ol Allie," dedi.</p>

  <p>Mr. Haddy annemi kenara çekti ve "Şu koca adam bir halta yaramaz," dedi.</p>

  <p>"Yer açın," dedi babam. "Bu beye yer hareket alanı sağlayın."</p>

  <p>İriyarı adam tezahürat yapan seyircilerin oluşturduğu çemberin ortasında şınav çekmeye başladı. Babam adamın önüne çömelmiş, çenesini aşağıda, sırtını dik tutmasını söylüyordu. Sonunda adam hırıldayarak yere düştü ve bir daha kalkamadı.</p>

  <p>"Yirmi iki," dedi babam. "Fena değil ama şuna bakın mahvoldu." Anneme sarıldı ve "Benim genç karım kahvaltıdan önce çeker bu kadar şınavı," dedi.</p>

  <p>Adam yerde yuvarlanarak ayağa kalktı. Nefes nefese kalmış, gözlerini kısmıştı, kendini zorlamaktan hafif sakatlanmış gibi görünüyordu.</p>

  <p>"Tut şunları," dedi babam. Beyzbol şapkasını ve sigarasını bana verdi.</p>

  <p>"Kuhla gösterisi," dedi Mr. Haddy - yani kukla gösterisi. Creole dilinde aptal veya budalaca anlamına geliyordu bu.</p>

  <p>Babam gömleğinin kollarını kıvırdı ve rıhtımın üzerinde pozisyonunu aldı, sırtı şimdiden terden sırılsıklamdı. Kollarını hızla pompalayarak yirmi iki şınav çekti, seyirciler de ona eşlik ederek sayıyorlardı. Bir anlığına durup nefessiz kalmış iriyarı adama sırıttı ve yirmi sekiz şınav daha çekti. "Elli!" dedi. Sonra yirmi beş şınav daha çekti. Ayağa kalktığında yüzü kıpkırmızıydı ve soluğu kesilmişti ama "Başlangıç için yetmiş beş. Çok daha fazla da çekebilirim ama çok işim var," dedi.</p>

  <p>Herkes ona hayran kalmıştı, yüklemeye devam etmek için tekneye döndüğünde sekiz adam yardım etmek için öne çıktı. Öğleden sonranın geri kalanında babama ve Mr. Haddy'ye eşyaları taşımak için yardım ettiler.</p>

  <p>"Ne garip," dedi babam anneme. "Benim güçlü olduğumu düşündükleri için bana yardım ediyorlar. Zayıf biri olsaydım parmaklarını kıpırdatmazlardı. Tam tersinin olmasını beklersin, değil mi? Bu insanların niye vahşi olduklarını merak ediyordun bir de."</p>

  <p>"Etmiyordum," dedi annem ve çocukları toplamaya gitti.</p>

  <p>"Diğer yandan," dedi babam, "birisi centilmen olduğu sürece, yabani olup olmaması önemli değil. Bunu unutma, Charlie." Sonra kendi kendine kıkırdayarak tekneyi yüklemeye devam etti.</p>

  <p>Gece indi. Kasaba geceleri daha dostane görünüyordu. Rıhtımdaki küçük lambalar yanıyor, liman bürolarındaki pencereler parlıyordu. Gün boyunca cılız ve zavallı görünen palmiye ağaçlarının tüylü kafaları vardı, bu koyu renkli şemsiye tüyleri rahat binalara siper olmuştu. Batı tarafındaki dağların üzerinde hâlâ kan kırmızısı gün batımı damaları uzanıyordu. Kasaba bu damarların altına sokulmuştu. Karanlığın içinde yanıp sönen cılız lamba ışıklarıyla dağ eteklerindeki kulübelerden göz kırpan loş payetlerden oluşan bir ışık deryası gibi uzanmıştı.</p>

  <p>Jerry annemin kucağında miskince esniyordu -annemin kucağında rahat edemeyecek kadar büyüktü- ikizler de tentenin altında çoktan uykuya dalmışlardı. Saat ondu. Akşamdan beri iki defa yağmur yağmıştı, denizin üzerinde hâlâ aniden şimşekler çakıyordu. Kasabayı bu geç saatte terk etmek zorunda kalmak dayanılmaz geliyordu. Biz erken yatan bir aileydik ve yatma saatini geçeli çok olmuştu. Görebildiğim evlerin içindeki insanları, pencereden bakanları kıskanıyordum - plajdaki derme çatma kulübelerde hamakta sallandıklarını hayal ettiğim insanları bile kıskanıyordum. Bu dar teknede olmak, tahta gövdesine çarpan dalgaların sesini dinlemek beni heyecanlandırmıyordu. Bir kutunun üzerine oturup titredim. Annem Jerry ve ikizlerle beraber uzandı - hepsi uyku tulumlarına girmişti. Kıyıya baktım. Buradan gitmek istemiyordum.</p>

  <p>Motor son bir saattir hafifçe tekliyordu. Mr. Haddy kapı şeklindeki motor kapağını kaldırdı, uzun saplı bir İngiliz anahtarını içeri uzattı; motordan kırık dökük güverte kaplamalarını zangırdatan yüksek bir ses geldi. Benzin dumanı beni neredeyse boğuyordu.</p>

  <p>Babam "Motorları bundan daha iyi durumda olan yumurta karıştırıcılar gördüm.," dedi. "Dinle bak nasıl tekliyor. Sen buna senkronizasyon mu diyorsun?"</p>

  <p>"Şu kuşlar ne?" diye sordum. Güneş battığından beri onları izliyordum. Küçük, sivri şekilli gövdeleri, yassı kanatları vardı, rıhtımın ışıklarının etrafında hızla dolanıyor, kırlangıçlar gibi birden dalışa geçiyorlardı.</p>

  <p>"Bir çeşit gece kuşu," dedi babam, başını bile kaldırmamıştı. Hâlâ kaşlarını çatmış, motorun sesini dinliyordu.</p>

  <p>"Yarasa onlar," dedi Mr. Haddy.</p>

  <p>Yüzlerce yarasa - ışıkları karartmaya yetecek kadar çoktular. İşte şimdi tekneyle açılmaya can atıyordum.</p>

  <p>Babam ön tarafa ilerledi. "Hazır gibiyiz, Anne. Ocakta sana kahve yaptım," dedi.</p>

  <p>"Ben bütün gün hazır durumdaydım," dedi. "Çocuklar uyuyor."</p>

  <p>Mr. Haddy çıkık dişlerinin arasından ıslık çaldı. "Yerry me, Ta Taam?" dedi; iskelede uyumakta olan bir adam rahatı bozulmuş bir böcek gibi kalkıp halatları çözdü ve güverteye attı. Mr. Haddy yanaklarını şişirdi ve bir kolu aşağı indirdi - bir traktörün vites koluna benzeyen, dümen bölmesindeki demir bir sopaydı bu- Ta Tom tekneyi ayağıyla itti. Yola çıkmış, karanlık denizin içine doğru ilerliyorduk.</p>

  <p>"Evet. Yarasa onlar," dedi Mr. Haddy.</p>

  <p>Dümen bölmesinden dışarı eğildi.</p>

  <p>"Keşke Utila'ya gidiyor olsaydık," dedi.</p>

  <p>Nedenini sordum.</p>

  <p>"Sadece iki saat sürüyor. Santa Rosa on saat." Uzun parmaklarını dümenden sarkıttı.</p>

  <p>"Jeronimo'ya gittiğimizi sanıyordum," dedim.</p>

  <p>"Jeronimo cangılın içinde. Oralarda tekne göremezsin. Sadece kuyruklu adamlar."</p>

  <p>"Adamı sorguya çekme," dedi babam. "Dümene geçsem sorun olur mu, Mr. Haddy?"</p>

  <p>Mr. Haddy dümenin başından ayrılmadı. Aksine, daha da sıkı kavradı. "Kurallara aykırı," dedi.</p>

  <p>"Hangi kurallar?"</p>

  <p>"Benim teknenin kuralları. Ben dümenci, siz yolcu."</p>

  <p>"Bir yürüyüşe çık," dedi babam.</p>

  <p>Mr. Haddy olduğu yerde kaldı.</p>

  <p>Babam, "Her iki yarımküredeki her yıldızı tanıyorum. Oktant ve sekstant uzmanıyım. Güneşin bir zift tenekesindeki yansımasına bakarak meridyen yüksekliğini bulabilirim," dedi.</p>

  <p>"Kurallar," dedi Mr. Haddy.</p>

  <p>Babam, "Kaç şınav çekebilirsin bakalım?" diye sordu.</p>

  <p>Bu Mr. Haddy'yi güldürdü. Ama yine de dümeni bırakmadı. Üzerine kapandı ve burnunu dümen bölmesinin pis camına dayadı.</p>

  <p>Dümeni doğuya kırıp gecenin karanlığına yöneldiğimizde, motorun sesi kıyıdaki palmiye ağaçlarından bize aksediyor ve La Ceiba'nın demir iskelesinde çınlıyordu.</p>

  <p>Babam, "Benzinimiz var, yemeğimiz var, her şeyimiz yanımızda. Çok miktarda içme suyu var, dayanıksız gıda hiç yok. Gittiğimize o kadar memnunum ki. Alınmayın, Mr. Haddy ama, o kasaba çocuklara göre değil," dedi.</p>

  <p>Arkamıza baktık. Kat ettiğimiz azıcık mesafe bile kasabayı düzeltmiş, hatlarını güzelleştirmişti. Dağların gölgesi ve gümüş rengi fırtına bulutları yığının altında uzanan sığ bir ışık göletiydi.</p>

  <p>"Nereye gittiğini biliyorsun, Babba."</p>

  <p>"Mr. Haddy, eve gidiyoruz. Şu dümeni bana verin de oraya tek parça halinde varalım."</p>

  <p>Mr. Haddy dümene sarıldı ve tekneyi denizin ay ışığıyla aydınlanmış kırışıklıkları üzerinden geçirdi. Babam içini çekti. Purosunu yaladı - uzun bir Honduras purosuydu. Babamda bunlardan bir sepet dolusu vardı. Puroyu yaktı; ucundan çıkan alev babamın Mr. Haddy'yi bakışlarıyla yakan kızgın gözlerini aydınlattı.</p>

  <p>"Bu şimdiye kadar gördüğüm pusulası olmayan tek açık deniz teknesi," diye mırıldandı. "İyi ki kendi pusulamı yanıma almışım. Ama sana yerini söylemeyeceğim."</p>

  <p>Kıyı boyunca sıralanmış küçük kulübeler, uzun palmiyelerin altında gece fenerleri gibi titreşiyordu. Daha sonra karanlık büyüdü, ışıklar seyreldi, kıyı yok oldu. Yerini gittikçe kararan kara parçasına, denize ve zifiri karanlıkta nadiren parlayan kıt alevlere bıraktı.</p>

  <p>"Neye baktığını biliyorum, Charlie," dedi Mr. Haddy.</p>

  <p>Kıyıdaki ışık noktalarına baktığımı söylemedim.</p>

  <p>Benimle beraber kıyıya bakarak, "Ben küçükken, Brewer's Lagon arkasında yaşardık. Zambu'yu orada öğrendim - yerli siyah adamlar öğretti bana. Bir gece odamda aniden bir karmaşa çıktı, bir çırpınma ve çarpma sesiyle uyanıp anneme seslendim: 'Anne, çabuk gel! Bir şey oluyor!' Elinde bir meşaleyle geldi ve 'Kukla gösterisi, benim zamanımı boşa harcama - rüyanda Duppy'leri gördün,' dedi. Duppy bizim hayaletlere verdiğimiz addır. Sonra yüzü bembeyaz kesildi. 'Yastığındaki o kan da ne?' diye sordu ve feryat etti. Yastığa bir baktım, kıpkırmızı. Kan! Başımın iyi olup olmadığını sordu. Başım kanıyordu ama hiçbir şey hissetmiyordum."</p>

  <p>"Niçin kanıyordu?" diye sordum.</p>

  <p>"'Hah!' dedi annem ve ayağını yere vurdu, kocaman bir yarasa havalanıp duvara çarptı. Yarasayı dışarı kovaladıktan sonra başımı kontrol etti. O koca yaşlı yarasa kulağımı emmiş, diş izlerini bırakmış. Kulağımdan kan fışkırıyormuş. Odamın her yerinde yarasa pisliği vardı. Yarasa pisliği fare gibi kokar."</p>

  <p>Bana bakıp kahverengi lekeli gözlerini kocaman açtı.</p>

  <p>"Neye baktığını biliyorum. Yarasalar."</p>

  <p>Aslında önceden baktığım yarasalar değildi ama artık onlara bakıyordum.</p>

  <p>Babam sessizdi, purosunu içiyor, Mr. Haddy'nin ellerini dümenden söküp almak ister gibi bakıyordu.</p>

  <p>"Bir adam tanıyorum," diye devam etti Mr. Haddy. "Uyurken bir yarasa ayak parmaklarını emmiş. Ah, yarasalar, öyle hemen saldırırlar. Oradakilerin bazıları yastık kadardır. Bluefields'da karıncayiyen büyüklüğünde olanları var, ayak parmaklarını ısıra ısıra yerler."</p>

  <p>Dümen bölmesinin karanlığında bembeyaz kuru dişlerini görüyor, o dişlerin arasından ıslık çalmaya başladığını duyuyordum.</p>

  <p>"Meyve yarasası," dedi babam.</p>

  <p>"Ah, tabii, meyve yarasası," dedi Mr. Haddy. "Ve tüm diğer çeşitleri."</p>

  <p>"Muz yerler," dedi babam.</p>

  <p>"Ama muz bulamazlarsa, sana saldırırlar."</p>

  <p>"Bize köpek balıklarını anlatsana," dedi babam.</p>

  <p>"Birkaç köpekbalığı gördüm," dedi Mr. Haddy.</p>

  <p>"Köpek kadar büyük?"</p>

  <p>"Daha da büyük."</p>

  <p>Babam küt parmağıyla işaret ederek "Burası kuzey, Mr. Haddy," dedi.</p>

  <p>"Sorsan söylerdim. Kuzeyi adım gibi bilirim."</p>

  <p>"Tam şu anda," dedi babam hülyalı bir edayla," Amerika'da birileri yola sarı çizgiler çiziyor, bir başkası bir yarım soğanı süpermarketin jelatin ambalajına sarıyor veya elektrikli bir sıkacağı çöpe atıyor ve 'Bozuldu bu,' diyor. Birisi, dışarıda yemek yemeye gitmek niyetindeyken arabasını çalıştıramadığından, güzel bir mutfakta durmuş bir çikolata aromalı çorba konservesini açıyor. Aslında bir çizburger yemek istiyordu. Birisi biraz önce kırmızı nitrat içeren bir sosisten zehirlendi ama tadı çok güzel olduğu için gülümsüyor. Ve herkes Başkan'a lanet okuyor. Alaşağı edilmesini istiyorlar."</p>

  <p>Babam bir süre sessiz kaldı.</p>

  <p>Mr. Haddy, "İşte kuzey," dedi.</p>

  <p>"Orada," dedi babam karanlığa dönerek, "bir bakanın lobisinde duran bir iç mimar var, büyük olasılıkla komik tavşanın teki. Bankayı yeniden dekore etmesi istenmiş. Banka şu sıralar başarısız. Yeni müşteriler lazım. Belki yeni bir lobi işe yarar. Ama dekoratör lobiyi ne renge boyayacaklarını veya sardunyanın nereye koyulacağını bilmiyor. Bankacıya 'Bu odanın insanlara ne <i>söylemesini</i> istiyorsunuz?' diye soruyor,"</p>

  <p>"Pek emin değilim," dedi Mr. Haddy.</p>

  <p>"Birisi mısır gevreği için yeni isim bulmaya çalışıyor," dedi babam. "Bir başkası ise biraz önce mısır gevreği yüzünden öldü."</p>

  <p>"Bu çok kötü," dedi Mr. Haddy.</p>

  <p>"Ama biz eve gidiyoruz," dedi babam.</p>

  <p>"Size hiç kaplan, annem ve Yampi'den bahsetmiş miydim?"</p>

  <p>"Anlat bana Mr. Haddy. Ama önce dümeni ver."</p>

  <p>Mr. Haddy "Bu dümeni sana asla vermeyeceğim. Kaptan benim, dümenci benim, bu benim teknem," dedi.</p>

  <p>Babam ses çıkarmadı. Bazen kızgın olduğunda bir koku salgılardı, şimdi bu koku burnuma geliyordu, kızmış bir erkek kedinin çıkardığı kokuya benzer bir kokuydu.</p>

  <p>"Yolcular siz." Ama Mr. Haddy'nin sesindeki kararlılık kaybolmuştu.</p>

  <p>"Eğer ben tipik bir yolcu olsaydım, orada olurdum," dedi babam. Kuzey'e, Amerika'ya işaret etti. "Git yat Charlie."</p>

  <p>Uyku tulumumu açıp annemin yanına serdim ve içine girdim. Teknenin motoru sırtımı titretiyordu. Sayısız yıldız gökyüzünü yakamozlu deniz gibi parlatıyordu - gökyüzü denizinde sürüklenen milyonlarca küçük yıldız balığı.</p>

  <p>Uyandığımda hava daha karanlıktı. Pat pat sesleri çıkararak ilerleyen teknenin etrafını rutubetli bir karanlık sarmıştı, hiç yıldız yoktu. Yanımdaki uyku tulumu yığınından Jerry ve ikizlerin hâlâ uyuduğunu anladım. Dümen bölmesinden cılız bir ışık geliyordu.</p>

  <p>Babam dümendeydi. Annem elinde bir haritayla yanında duruyordu. Mr. Haddy etrafta görünmüyordu. Elleri dümende, fener ışığında yüzü çarpılan babam hevesli ve sabırsız görünüyordu. Mr. Haddy'nin nerede olduğunu sordum.</p>

  <p>"Onu aşağı attım," dedi babam. "Strese dayanamadı."</p>

  <p>Babama ne kadar güveniyordum? Tamamen. Söylediği her şeye inanıyordum. Hatta, geminin kıçından teknenin çıkarttığı köpüklere bakıp boğulmakta olan Mr. Haddy'nin dişlerini görmeyi bekledim.</p>

  <p>Annem, "Seni kandırıyor, Charlie. Mr. Haddy uyuyor," dedi.</p>

  <p>"Onu uyumaya gönderdim," dedi babam. "Ah, keşke bizde de bu teknelerden bir tane olsa."</p>

  <p>Ağzında sönmüş bir puro vardı, ışığın aydınlattığı yüzü dümen bölmesi camına dönük, açık parmaklarla dümeni idare ediyordu.</p>

  <p>Arkasında annem hafifçe omzundan tutmuştu, beyaz eliyle Jerry ve ikizleri <i>Unicorn</i>'un küpeştesinden geri tuttuğu gibi, babamı tutuyordu. Yumuşak, düz saçlarla çevrelenmiş soluk yüzü ifadesizdi. Koyu renk gözleri önümüzdeki karanlığı yansıtıyor, fenerin alevini emiyor gibiydi. Sakindi, babam ise onun tutuşundan kurtulmak ister gibi öne eğilmişti. Çenesinde kas düğümlerinin gölgeleri vardı, yüzünü karanlığı anlamlandırmak için çarpıtmıştı. Gözleri kendine güvenle gomalak<a href="../Text/DiPNOTLAR.xhtml#a7" id="k7"><sup>[7]</sup></a>&nbsp;gibi parlıyordu. Aktif ve tetikteydi. Gözlerini oynatmıyordu, bir şeye bakmak istediğinde kafasını çeviriyordu.</p>

  <p>Annem ve babam bir süre konuşmadan bu şekilde durdular, baktıkça ikisi vahşi bir adam ve bir melek, bir tarafta kapkara cangıl, bir tarafta dipsiz deniz ve üzerimizde aysız gece varken karanlık suları yarıp geçtiğimiz bu tekne de yaşamımızın bir özeti gibi görünmeye başladı.</p>

  <p>Ama cangılı, Mr. Haddy uyanıp bana Trujilo'nın hemen ardındaki, Guayamoreto Lagünündeki "boğazı" geçtiğimizi söyleyene kadar görmedim.</p>

  <p>Dipsiz mürekkep gibi olan karanlık gittikçe yumuşadı, berrak bir griye dönüştü ve denizin üzerindeki örtüyü kaldırmadan toza bulandı. Etrafımızdaki tozlu şafak, güneşsiz bir gün doğuşunda kalınlaşıp külleşene kadar, köpüklü denizin ve kıyı şeridinin bir kısmını görmemize izin verdi; kapkara varak parçalarından oluşan cangıl kıyıda yükseliyordu. Kısa süre sonra güneş çıplak, düz kıyıda yükseldi.</p>

  <p>"Bab-ba teknemin dümeninde," dedi Mr. Haddy hayretle. Ama aramızda babamın kontrolü ele almış olmasına şaşıran sadece oydu. "Dün gece kendini kaptan yaptı. Kurallara aykırı diye şikayet ettim ama hiçbir işe yaramadı."</p>

  <p>Sanırım hepimiz gizliden gizliye buna memnun olmuştuk, babamın başka bir adamın teknesini yabancı bir denizde yabancı bir kıyıya götürüyor olması, onun her şeye muktedir olduğunun kanıtıydı.</p>

  <p>"Ah Tanrım," dedi Mr. Haddy sis içinde kısa bir süre için şimşek çakınca. Sakallı bulutlar şimşeğin ışığıyla aydınlanıp söndün. Kısa bir ölüm sessizliğinden sonra bomba sesine benzeye bir gök gürültüsü duyuldu ve kısa süre içinde denize mermer büyüklüğünde yağmur damlaları çakmaya başladı. Tan ışığı fırtına bulutlarıyla bu tropik deniz üzerindeki geniş gökyüzünde buluştu, güneş yanlamasına yaklaşan fırtınayı kıyıya doğru iteledi. Yağmur damlaları muntazam düşmüyordu. Denizi döven yağmurun kavisi altında tekneyle kıyı boyunca doğuya ilerlemeye çalıştık - yağmur damlaları artık babamın hırdavatlarını kamçılıyordu, sonra yağmur durdu, sessizlik çöktü, su basmış güvertenin ıslak döşemeleri kapkara olmuştu.</p>

  <p>Deniz hafif bir dalgalanma dışında, La Ceiba'dan yola çıkarken olduğu gibi tümüyle sakindi. Pürüzsüz denizin üzerindeki gökyüzünde bulutlar yavaşça bölünmeye, kenara çekilip şekil değiştirmeye başladılar; bir binanın sütunlarına ve çatı kirişlerine dönüşüp yıkılarak kıyıya çekildiler. Açılan gökyüzünde patlayan güneş gözlerimizi kamaştırdı. Çok keskin ve sıcaktı, yuvalarının alt kısmı hâlâ bulaşık suyuna benzeyen bulutların içindeydi; üzerimizde patlayınca ıslak teknenin her bir kerestesinden nem ve pis kokular yükselmeye başladı.</p>

  <p>"Kahvaltıya Santa Rosa'da oluruz," dedi Mr. Haddy. "Çok uzak değil, en fazla yarım saatlik yol. Birazdan ufukta belirir."</p>

  <p>"Size bir haberim var, efendim," dedi babam. Kahvaltıyı burada edeceğiz. Sizler uyurken bakın Anne ve ben ne tuttuk - "</p>

  <p>Arkaya eğilip bir sepetten üzerinde bir dizi balık olan bir sopa çıkarttı. Mr. Haddy onlara koyunbaş balığı dedi. Solungaçlarından ipliğe bağlanmış beş tombul balık.</p>

  <p>"Şimdi Mr. Haddy siz bu balıkları temizleyin. Anne de ocağı yaksın. Çocuklar güverteyi temizlesin ve doğru dürüst bir şeyler yiyelim. Yoksa Santa Rosa'ya gidip geçen aydan kalma fasulyelerden mi yemeyi tercih edersiniz?"</p>

  <p>Mr. Haddy balıkları alıp temizlemeye başladı. Baş tarafta, Jerry ve ikizler uyku tulumlarından çıkmış, gözlerini ovuşturuyorlardı. Annem yıkanmamız için bir leğen temiz su çıkardı, sonra ocağı yaktı (ikiye bölünmüş çelik bir fıçı üzerine bir ızgara) ve kahve koydu.</p>

  <p>"Başka bir şey daha söyleyeyim," dedi babam. "Santa Rosa'da durmayacağız."</p>

  <p>Mr. Haddy koyunbaşlarını zarf açar gibi açıp gri bağırsaklarını keserek çıkarıyordu. Parmaklarında bu sümüklü spagettilerin bir bölümü varken, "Önce misyoner görmek istemediğiniz için Trujillo'ya gitmek istemediğini söyledin. Şimdi de beni balıkçı yaptın, Santa Rosa'ya gitmiyoruz diyorsun. Kahrolsun. Santa Rosa o kadar da kötü değil. Nesi var?"</p>

  <p>Babam, "Haritayı inceledim," dedi.</p>

  <p>"Bab-ba ve haritası," dedi Mr. Haddy. Balıkları ve kendi başparmağını cezalandırırmış gibi kazıdı, donuk gümüşi pullarını güverteden denize fırlattı.</p>

  <p>"Oraya gitmiyoruz demedim," dedi babam. "Orada durmayacağız, dedim."</p>

  <p>Mr. Haddy bir balık kafasını keserek açtı, balığın beyninde cama benzeyen bir maddenin parçası vardı. Babam onu boynuna takmaya karar verdi. "Bir Zambu gibi," dedi Mr. Haddy ve yukarı bakmamızı söyledi. Orada, sicim gibi yağan yağmurun altında bir mendirek, birkaç sarı bina ve cangıl kıyısının yeşil şeridi vardı. Mr. Haddy, "İşte Rosy," dedi.</p>

  <p>Babam oranın yemyeşil Sivrisinek Sahili'ne yapılmış koyu bir hakaret olduğunu, on alçak binadan ve bir kilise kulesinden başka bir şey olmadığını söyledi. Buhar ve duman, kırmızı kiremitli çatılar ve mendirek üzerinde altı çocuk...</p>

  <p>"Rosy'de duruyor muyuz?" dedi Mr. Haddy.</p>

  <p>Babam, "Gideceğim yere varana kadar asla durmam," dedi.</p>

  <p>"Bu teknenin dümeni bende olsaydı, orada dururdum, Bab-ba," dedi Mr. Haddy. Hüzünle bana baktı. Kızarmış gözlerinin beyazlarında iri kahverengi lekeler vardı. Mendireği ve plajı geçmiştik. Annem ona üzülmemesini söyledi. Mr. Haddy üzülmediğini ama kafasının karıştığını söyledi.</p>

  <p>"Gömleğini çıkarma," diye bağırdı babam dümen bölmesinden.</p>

  <p>İkizler pruvadaydılar. "Dip görünüyor," dedi April. Jerry bakmak için aceleyle öne koştu.</p>

  <p>"Dümenin niçin bende olmadığını bile bilmiyorum," dedi Mr. Haddy. "Daha önce dümen hep bendeydi. Bakın -şu kahverengi köpüklü sular- orası haliç. İmdi ne yapacak bu adam?"</p>

  <p>Kıyıdaki geniş açıklıkta nehrin suları yükselen gelgite kavuşuyordu. Karaya yanlamasına çarpan dalgalar sahili bataklık kumuyla dolduruyordu. Daha ileride denizin dibinde girdaba kapılmış sopaları ve dalları görebiliyordum.</p>

  <p>Babam tekneyi bu kahverengi iç akıntının üzerine yönlendirdi. Dizlerine kadar yeşil dalgaların içinde duran bir balıkçı, ağını suya fırlattı ve bize el salladı. <i>Little Haddy</i> burnunu akıntıya sokunca pruvasının her iki tarafından sular fışkırdı.</p>

  <p>"Böyle yapılmaz, Bab-ba!" diye bağırdı Mr. Haddy. Kahvaltı artıklarının, kılçıkların, ekmek kırıntılarının ve kahve fincanlarının yanında oturmuş, kaşlarını çatıyordu. "BU adam kafayı yemiş," diye mırıldandı.</p>

  <p>Ayağa kalktı ve şikâyet etmek için dümen bölmesine gitti.</p>

  <p>"Lütfen Bayım. Bu bir cayuka değil. Bu bir tekne!"</p>

  <p>"Otur yerine," dedi babam.</p>

  <p>"Dümenci benim," dedi Mr. Haddy. "Bu nehirde akıntıya karşı dümen kırmam."</p>

  <p>"Bu sıradan bir nehir değil - bu bir sel," dedi babam. "Ne komik. Santa Rosa'yı haritada ilk gördüğümde nehri fark etmemiştim, çok küçüktü. Yağmur yağınca aklıma geldi. Bu nehirde Jeronimo'ya giden yolun büyük bir bölümünü kat etmemize yardımcı olacak kadar su var."</p>

  <p>"Bu nehir teknelere göre değil! Bir kayaya çarpıp parçalanabilir."</p>

  <p>"Bana güvenmiyor," dedi babam.</p>

  <p>"Lisansımı elimden almazlarsa, teknemi alacaklar. Ah, şapkam!"</p>

  <p>Tekne akıntının içinde sıçramaya başlamıştı, yelken bezi bir uçtan bir uca sallanıyordu. Babamın hırdavatları birbirine sürtünüp madeni sesler çıkarıyordu. "Allie!" diye bağırdı annem nehirden fışkıran sular üstünü başını ıslatırken. Tekne artık hafiflemiş, nehir ağzının akıntısında hafifçe sallanarak ilerliyordu. Alabora olacağından korkarak sıkıca tutundum.</p>

  <p>"Bunu tek başıma yapamam," dedi babam. "Yardımına ihtiyacım var, Mr. Haddy. Şimdi pruvaya çıkın ve eğer bir kaya görürseniz bana seslenin. Akıntıya karşı kürek çekiyoruz, o yüzden motoru kapatmanın anlamı yok. Şimdi, ne dersiniz," dümen bölmesi camına daha çok su püskürdü - "bana yardım edecek misiniz?"</p>

  <p>"İşte bir saçmalık daha," dedi Mr. Haddy. Gülümsemiyordu. "Bu nehirleri sevmem. O cangıldaki adamlar -siyah adamlar- onların kuyrukları var!"</p>

  <p>Babam burasının Aguan Nehri olduğunu söyledi, Santa Rosa kıyısında insanlar toplanmaya başlamıştı, belki de kıyıya çıkacağımızı düşünüyorlardı. Ellerinde meyve sepetleri, hindistancevizi desteleri ve hasırlar vardı. Bizim akıntının ortasına, sürüklenen dalların ve kırık bambu kamışlarının hareket yönünün tersine yöneldiğimizi görünce kıyıya dönmemiz için bağırmaya başladılar. Titrek köpekleri de bize havlıyordu.</p>

  <p>Santa Rosa'nın arkasındaki yerleşim yerinin önünde, yamuk barakaların, payandalar üzerindeki kulübelerin ve nehir kıyısında ters çevrilip sıralanmış kanoların önünden geçip ilerlemeye devam ettik. Kaleye benzer bir girişten geçip yeşil bir lagüne girdik, teknenin pruvasına toslayıp duran nehirle mücadele ederek ilerledik. Burada hava daha sıcaktı, güneş palmiyelerin üzerindeydi, fırtına bulutlarını kıyıdan içeriye kaçırmıştı. Burada ne dağ, ne de tepe vardı. Sadece palmiyelerle, bodur çalılarla, sarı kınakına ağaçlarıyla dolu nehir kıyısında, gökyüzü ağaçların tepelerine kadar iniyordu. Yükselen çamurlu nehir suları kıyıdaki çalılıkları basmıştı.</p>

  <p>Mr. Haddy elinde bir iskandille pruvadan sarkmıştı. Hüzünle şarkı söylerken bize de pantolonunun kıçını sergiliyordu. Arada bir, "İskele tarafında kaya!" veya "Hemen önümüzde kaya!" diye bağırıyordu. Okyanus kıç tarafında kalmıştı, nehrin bir dönemecini aldıktan sonra, taze esintisi, kaşındıran tuzlu suyu ve balık kokularıyla tamamen gözden kayboldu. Nehrin kısa bir kolu dışında cangıl tarafından kuşatılmıştık, her ağaçtan kuş ve böcek feryatları geliyordu. Tekne karakter değiştirmiş gibiydi. Denizde harap ve çok küçük görünüyordu ama burada, bu daracık nehrin sularında yarıklar açarak ilerlerken, motorunun kıyılarda yankılanan sesiyle, balıkçıl kuşlarını ve kelebekleri yerinden sıçratan büyük ve güçlü tekne gibi görünüyordu.</p>

  <p>"Bak şu dikkatsiz sürücüye," dedi babam Mr. Haddy bir kanodaki adama iskandilini çın çın öttürürken. Mr. Haddy, Jerry ve ikizlere kuşları gösteriyor, nehrin çakıllı bölümlerinde çamaşır yıkarken bizi izlemek için işlerine ara veren kadınlara ıslık çalıyordu.</p>

  <p>"Burada daha önce hiç tekne görmemişler," dedi Mr. Haddy.</p>

  <p>Annem, "Ne kadar uzağa gidiyoruz?" diye sordu.</p>

  <p>"Karaya oturana kadar," dedi babam.</p>

  <p>On beş milden biraz daha fazla ilerleyebildik, öğlene kadar nehrin yukarılarına, Mr. Haddy etrafımızı saran kayaları görüp bağırana kadar ilerledik. Sinyal vermiyor, sadece uluyordu. Buralarda su o kadar çamurlu değildi - nehrin çakıllarla döşeli zeminindeki yılanbalıklarını ve küçük balık sürülerini görebiliyordum. Bazı yerlerde, nehrin iki kıyısı arasındaki mesafe teknenin neredeyse geçemeyeceği kadar dardı, hızla akan su hızımızı kesiyor ve güverteye sıçrıyordu.</p>

  <p>Ağaçlardaki adamları işte bu darboğazlardan birinde gördüm. Önce onların köklü kütükler, garip şekilli kayalar olduğunu sandım - insan olabilecekleri aklıma bile gelmedi. Başlarını dallara yaslamış, kimileri çalıların altında çömelmiş, siyah, parlak derili adamlardı. Kimileri yüzünü bizden öteye çevirerek diz çökmüştü. O kadar yakınlarındaydık ki, onlar beni duymadan babama haber vermemin imkanı yoktu. Bazılarının ellerinde sopalar ve mızraklar ve balık ağları vardı ama hepsi sessizdi ve bizi tehdit etmiyorlardı.</p>

  <p>Mr. Haddy'nin üzerinden sarktığı pruvaya gittim. O da onları görmüştü, ağaçlara bakıyordu. Sonra üzerinde sadece haki renkli bir şort olan yaşlı bir siyah adam elinde bir kovayla suyun içinde kıyıya doğru sendeleyerek yürümeye başladı.</p>

  <p>"Nasıl gidiyor?" diye sordu Mr. Haddy.</p>

  <p>Adamla konuşuyordu.</p>

  <p>Adam elindeki kovayı çamurlu kıyıya attı, kovanın içindeki balıklar etrafa saçıldı.</p>

  <p>"Zambu," dedi Mr. Haddy. "Kuyruğu yoktur."</p>

  <p>Ama bunu derken gözlerini nehirden ayırmış ve iskandili serbest bırakmıştı. Altımızda koca bir tümsek vardı - tekne alttan darbe yedi ve ikizler güverteye düştü. Jerry "Dilimi ısırdım," dedi.</p>

  <p>Akıntının savurduğu tekne döndü ve ocağı devirerek yan yattı. Motor birden durdu, nehirde yüzüp duran ağaç dalları teknenin önünde küçük bir tepe oluşturacak biçimde birikti. Babam yanan ocağı tekmeleyerek nehre attı, ocak kendi dumanında kaybolarak dibe battı.</p>

  <p>"Yolun sonu, Mr. Haddy," dedi. "Şu beye nerede olduğumuzu sorun."</p>

  <p>Mr. Haddy sormadı. Diz çökmüş balıkları toplayan adamı izledi ve babama dönüp bağırdı "Bu, Balık Kovası!"</p>

  <p>Sonra, nehir etrafımızda dalgalandı, kıyıda yedi veya sekiz adam belirdi, hepsi kara tenli, büyük kafalı adamlardı; şort giymişlerdi, ellerinde ağlar ve sopalar vardı. Babam bir halata tutunarak teknenin kıçından atladı. Beline kadar suya batmıştı; aceleyle kıyıya ilerliyordu.</p>

  <p>Adamlar babamı <i>Little Haddy</i>'yi bir ağaca bağlarken izledi. Sanki ona yer açmak istermiş gibi biraz geri çekildiler, oysa zaten otuz fit uzaktaydılar.</p>

  <p>Babam adamlara çok arkadaşça bir tonla İspanyolca bir şeyler söyledi.</p>

  <p>Baktılar. Anlıyor gibiydiler ama cevap vermediler.</p>

  <p>"Nasıl gidiyor?" diye bağırdı Mr. Haddy pruvadan.</p>

  <p>"Gayet iyi," dedi adamlardan biri.</p>

  <p>Babam "İngilizce biliyorlar?" dedi ve gülmeye başladı. Bu siyah adamların hoşuna gitti. Ağızlarını açıp gülüşünü izlediler.</p>

  <p>"Günaydın Bab-ba. Benim adım Francis Lungley. Size yardımcı olabilir miyiz?"</p>

  <p>Babam, "Hey, her yerde sizi arıyordum," dedi.</p>
</body>
</html>
