<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>12</h3>

  <p class="p1">Benim için sadece bir ad olan Jerónimo, çamurlu bir yolun çamurlu sonuydu. Bir zamanlar orman içinde geniş ve çıplak bir alan iken, şimdi her tarafını herhangi bir cangılda olabileceğinden çok daha fazla çalı ve yabani ot kaplamıştı. Bunun dışında Mr. Haddy'nin Balık Kovası adını verdiği, Zambu nehri kıyısından başlayan yürüyüşümüzde içinden geçtiğimiz elli kadar çalıyla kaplı yerden hiçbir farkı yoktu. Sıcaktı, nemliydi, kokuyordu ve böceklerle doluydu; pörsümüş yapraklar babamın deyişiyle 'eski dolar banknotları gibi' koyu yeşil renkteydiler.</p>

  <p>Jerónimo bana Massachusetts'te balık tuttuğumuz bir günü hatırlattı. Babam küçük bir siyah kütüğü işaret etmiş ve 'Şurası eyalet sınırı' demişti. Bu çürük kütüğe bakmıştım -Eyalet Sınırı! Jerónimo da böyleydi. Ne olduğunu birinin bize söylemesi gerekiyordu. Yoksa buranın bir kasaba olduğunu düşünemezdik bile. Ortada üzerlerine küçük alakargalar konmuş yapraklı dallarıyla göğe yükselen kocaman bir ağaç vardı. Bu bir guanacaste ağacıydı ve gölgesi etrafındaki yarım dönümlük araziyi kaplıyordu. Weerwilly'nin hâlâ etrafta olan barakasının ve başarısızlığının kalıntıları, hüzünlü ve tesadüfi görünüyorlardı. Bu harabeler, bu ıslak öğleden sonrasında Jeronimo'yu daha da vahşi bir yer gibi gösteriyordu.</p>

  <p>Bir de, otların içinde dumanları tüten bir sandalye vardı, orada durmuş için için yanan bir koltuk. Döşemeleri kavrulmuştu, yayları görünüyordu, yanık kokusu çalıların içine doğru süzülüyordu. Bu işe yaramayan ve pis kokulu bir duman salan yanmış koltuk bu yer kadar önemsizdi; aramızda hedefe vardığımızdan emin olan tek kişi babamdı.</p>

  <p>İkizler yere oturup sızlandılar. Jerry'nin yüzü nemli sıcaklıktan kıpkırmızı olmuştu. "Bahse girerim seni şu ağaca tırmandıracak Charlie. Bahse girerim acayip korkacaksın," dedi.</p>

  <p>Ama babam göğüs hizasına kadar gelen otlara dalmıştı. Beyzbol şapkası yana çevrilmişti, bağırıyordu.</p>

  <p>"Hiçbir şey - hiçbir şey! İşte bunun hayalini kuruyordum - hiçbir şey! Bak, Anne -"</p>

  <p>Annem, "Haklısın hiçbir şey göremiyorum," dedi.</p>

  <p>"Sen görüyor musun Charlie?"</p>

  <p>Görmediğimi söyledim.</p>

  <p>Hâlâ çalılıkların arasından kendine yol açmaya çalışıyordu.</p>

  <p>"Burada bir ev görüyorum," dedi. "Şurada bir çeşit ambar, içinde bir atölye - gerçek bir demirci atölyesi, bir metal fırını var. Şurada, müştemilat ve atölye. Tüm bu alanı açıp ateşe verelim, 2-3 hektarlık verimli toprağımız olur. Su depomuzu şu çıkıntının üzerine yerleştiririz, akıntının bir kısmını yönlendiririz ki, şu tarlalara da su gitsin. Şu ağaçların bazılarını kaybedeceğiz ama yeterince ağaç var; hem zaten köprü kurmak için keresteye ihtiyacımız olacak. Evin doğuya bakması iyi olur; böylece şu tepeleri ve doğan güneşi görürüz. Aşağıya bir şamandıra ve kayıkhaneye giden bir kızak. Evin sol ve sağ taraflarında birkaç oluk açar, su basmasını engelleriz. Zemin yeterince yüksek ama garantiye almak için evi yükselteceğiz. Arka tarafta kanalizasyon gibi bir şey olsa iyi olur, burnuma bataklık kokusu geliyor. Çok basit - üç fitlik birkaç suyolu işimizi görür, suyu bir kontrol altına aldık mı pirinç yetiştirmeye ve hidrolik meselesine cidden girmeye başlayabiliriz. Asıl tesisi inşa etmek biraz zorlayacak bizi. Şu çukurun içine, rüzgâr almayacak şekilde kurarız. Oradaki odunları yakacak yaparız - sert keresteye beziyor. Yokuştan indirmek çocuk oyuncağı olacak -"</p>

  <p>Babam konuşurken Mr. Haddy ve Zambu yüklerini guaneaste ağacının altına yerleştirdiler. Mr. Haddy ayakkabılarını çıkardı ve kaşlarını çatarak babamı dinlemeye başladı. Babam kazıklarla evin sınırını çizerek, yolları işaretleyerek ve araziyi fasulye tarlalarına ve su yollarına bölerek konuşmaya devam ediyordu. Buraya geleli daha on dakika olmuştu.</p>

  <p>Ama babamın gürleyen sesi bile, Jeronimo'yu her tarafı otlarla kaplanmış bir açıklıktaki ekşi kokulu çalılıklardan fazlası gibi göstermeye yetmiyordu.</p>

  <p>Zambu'lar da bu yeri kendilerine göre görüyordu. Arka tarafında tepeler, ortasından akan bir nehir vardı. Zambu'lar tepelere dağ -Esparanza dağları- akıntıya da nehir -Bonito- diyorlardı. Jerónimo ise onların kanlı gözlerinde, bir çiftlikti -Estancia. Bu debdebeli adların hepsi yanlış ve hayaliydi, aynı Zambu'ların kendi adları gibi. Çabuk ve anlaşılmaz konuşan yarı çıplak adam dar dereyi işaret edip Bonito Nehri derken, kendisine de John Dixon diyordu. Yırtık bir şort giyen tez canlı, dağınık saçlı olan -Francis Lungley- bize dağların adını söyleyendi; en aptalları olan Bucky Smart paslı kulübeye Estancia demişti.</p>

  <p>İstedikleri adı verebilirlerdi ama ben Jeronimo'nun küçük bir çalılık alandaki teneke çatılı bir kulübeden, sürme hastalığına yakalanmış kahverengi püskülleriyle pörsümüş parmak muzlarından daha fazlası olmadığını biliyordum. Bir kenarda kırık bir sandal, bir diğerinde kesilmiş ve kimsenin iple bağlamaya tenezzül etmediği ağaç kütükleri vardı. Zamanında çit işlevi gören kütükler, tekrar ağaca dönüşmüştü; domuz ağılı olmaya uygun bir sıra körpe ağaç, çamur, bolca limon otu ve zehirli dumanlar çıkaran o koltuk.</p>

  <p>Babam "Burası çok güzel," diyerek geri geldi.</p>

  <p>Tam o anda, sırtını çıkararak çifte atan uyuz bir siyah domuz çalılıkların arasından koşarak yanımızdan geçti. Zambu Bucky ayağa kalktı, suratını buruşturup dişlerini çıkardı; sanki hayvanı ön dişleriyle keserek öldürecekti. Yüzü o halde hayvanı izledi, sonra omuzlarını silkip yere çömeldi. Yorgun olmalıydı - önce Clover'ı, sonra April'i, Balık Kovası'ndan buraya kadar taşımıştı.</p>

  <p>"Bu beyaz dudaklı bir pekari,"<a href="../Text/DiPNOTLAR.xhtml#a8" id="k8"><sup>[8]</sup></a>&nbsp;dedi Mr. Haddy.</p>

  <p>"Endişe," dedi Francis Lungley.</p>

  <p>"Ben endişelenmiyorum," dedi Clover.</p>

  <p>"Onlara böyle diyorlar - Endişeler. Bu bir isim. Burada bir tane varsa, ormanda elli veya yüz tane daha var demektir."</p>

  <p>"Weerwilly şu barakada yaşamış olsa gerek", dedi babam. "Ne pis bir yer. Ölsem o çöplükte yaşamazdım."</p>

  <p>"Neyse ki," dedi Mr. Haddy en kurbağa benzeri haliyle babama dönerek, "şu anda orada yaşayan insanlar var, seni bu dertten kurtarıyorlar."</p>

  <p>Paslı kulübedeki yuvarlak yüzler, evin dış cephesinde yükselen çiçeklerin sapları arasından bembeyaz gözlerle bize bakıyordu.</p>

  <p>"Gündüz sefaları," dedi babam ve koşarak kulübeye gitti.</p>

  <p>Bir borazan çiçeği koparıp, "Adınız ne?" diye sorunca yüzler biraz geri çekildi.</p>

  <p>Titrek bir ses, "Maywit," dedi.</p>

  <p>"Ona çiçeğin adını söylüyor," dedi Mr. Haddy. "Maywit çiçeğin adı, bu insanların adı değil. İnsanların adı herhalde Jones, Cangıl Jones, Tavukçu Jones." Mr. Haddy kafasını kaşıdı. "Keşke teknemde olsaydım. Bab-ba teknemin dibine koca bir delik açtı."</p>

  <p>Babam hâlâ dil dökerek kulübeden bir cevap almaya çalışıyordu ama penceredeki yüzler kaybolmuştu.</p>

  <p>Çadırlarımızı guanacaste ağacının dallarının altına kurduk ve babamın emriyle sivrisinekleri uzakta tutmak için tüten bir ateş yaktık. Annem eşyalarımızı ve yiyecek çantalarımızı toplayıp dallara, bir sıçanın ulaşamayacağı kadar yükseğe astı - daha şimdiden iki tane sıçan görmüştük. Sırt çantaları ve çadırlar babama Springfield'da nasıl alışveriş yaptığımızı hatırlatmıştı. Jerry'den Amerikan kampçılık malzemelerinin Çin ve Japonya'daki esir çocuklar tarafından nasıl yapıldığını anlatmasını istedi. Sonra Jerry'nin sözünü kesti ve Amerika ve Savaş konulu söylevini çekmeye başladı, ne var ki Zambu'lar hep yanlış yerlerde gülüyorlardı.</p>

  <p>Yemek yemeğe başladığımızda Mr. Haddy, "İşte tavuk adam Jones, geliyor," dedi.</p>

  <p>Maywit'ler ellerinde meyve tabakları -misket limonları, muzlar, avokadolar- bir avuç manyok ve wabool adını verdikleri bir şeyle dolu sukabağından yapılmış bir kapla geliyordu. Bunları çekinerek babama sundular, o da "Bunlar bağırsaklarınızı çalıştırır," diyerek bize dağıttı.</p>

  <p>Mr. Haddy'ye bir avokado gösterdi ve "A&amp;P'de iki papel. Bir tanesi için <i>iki Lemp</i>!" dedi.</p>

  <p>"Yağlı armut," dedi Mr. Maywit ürkekçe.</p>

  <p>"O nasıl bir şey?" dedi Mr. Haddy.</p>

  <p>"İşte burada," dedi Francis Lungley.</p>

  <p>"Sana sormadım," dedi Mr. Haddy. "Sen," dedi Mr. Maywit'i göstererek, "nasıl bir şey?"</p>

  <p>Ama Mr. Maywit sesini çıkaramayacak kadar korkmuştu.</p>

  <p>Babam, "Hepinizin arkadaşlarımız ve komşularımız olan Maywit'lerle tanışmasını istiyorum," dedi.</p>

  <p>Onlar bize ağızları açık baktı, biz de onlara ağızlarımız açık baktık. Bu aile de bir baba, bir anne ve dört çocuktan oluşuyordu. Ama en küçük çocuk çıplaktı ve kızlardan biri onu sırt çantası gibi taşıyordu. Onlar bizim yansımalarımızdı - küçülmüş gölgelerimiz. Adam kısa boyluydu ve ağaç kabuğu gibi sert, kahverengi bir cildi vardı, kadının tavuk gözü gibi gözleri vardı, çocukların bacakları kirliydi.</p>

  <p>"Bu sizin gerçek adınız mı? Maywit?" diye sordu Mr. Haddy.</p>

  <p>Babam, "Bu herkesin işine burnunu sokan adamı dikkate almayın," dedi. Adam onaylayarak "Ow," dedi, sonra göz kapaklarının üzerindeki sinekleri gözlerini kırpıştırarak kovdu ve "Sizin evi boşaltıyorduk, Bab-ba," dedi. Evi "hev" diye söylemişti.</p>

  <p>"Hiçbir yere gitmiyorsunuz," dedi babam. "Olduğunuz yerde kalıyorsunuz. Yapmanızı istediğim işler var."</p>

  <p>"İşte yine bir saçmalık," dedi Mr. Haddy ve Zambu kıkırdamasını yaptı.</p>

  <p>"İş ister misiniz?"</p>

  <p>Adam sorun olmadığını söyledi. Vahşi bakışlarla yukarı kıvrılmış ayak parmaklarına baktı.</p>

  <p>"Orası sizin eviniz. İşe yaradığınız sürece sizde kalabilir," dedi babam. "Benim şurada kendi evim var, su yollarının ve sayvanların öte tarafında, şamandıranın hemen üstünde, ambarın fasulye tarlalarıyla buluştuğu yerde."</p>

  <p>"<i>Hev göremiyorum,</i>" dedi bir tanesi yumuşakça. Zambu'lar, Maywit'ler ve Mr. Haddy gözleriyle çalılıkları tarıyor, babamın söylediklerini görmeye çalışıyorlardı. Suyolları yoktu, sayvan yoktu. Ambar, ev veya fasulye tarlaları da yoktu. Sonra babamın parmağına baktılar.</p>

  <p>"Görmüyor olmanız orada olmadığı anlamına gelmez," dedi Mr. Haddy ve gülme krizine tutuldu.</p>

  <p>Clover "Baba, çadırımın içine girmeye çalışan karıncalar var," dediğinde babam hâlâ o çalılıklara bakarak gülümsüyordu.</p>

  <p>"Burada her yer karıncalarla dolu," dedi Mr. Haddy. "Kaplanlar da var. Şu Habeş maymunlarının bazıları yetişkin bir adamdan daha büyük. Yolda da maymun bokuna bastım," dedi.</p>

  <p>"Onlar wee - wee." Bunu söyleyen tavuk gözlü kadın Mrs. Maywit'ti.</p>

  <p>"Evet, wee- wee." Mr. Maywit bir karıncayı parmaklarının arasında ezdi ve fiske vurarak attı. Bunu iğrenerek değil, nazikçe, biraz hüzünle yapmıştı.</p>

  <p>"Bu insanlara kulak verin," dedi Mr. Haddy. "Ne dediklerini bilirler. Burada yaşıyorlar. Bana sularla ilgili istediğini sor ama cangılı sorma."</p>

  <p>Bu doğruydu. Mr. Haddy kıyı şeridinin hâkimiydi, bu cangılda ise sesi kişner gibi çıkıyor, alaycı, yapmacık bir tavır takınıyordu. Yabancısı olduğu bu ortamda palyaço gibiydi.</p>

  <p>"Onlar yaprak taşır," dedi Mr. Maywit. "Ama size zarar vermezler."</p>

  <p>Babam, "Yarın bu çadırlar için bir platform, birkaç tane de böcek kapanı kuracağım. Çocuklarımın üzerinde dolanan karıncalar ve örümcekler istemiyorum," dedi.</p>

  <p>Mr. Maywit, "Siz Nikaragua'dan mı, Bab - ba?" diye sordu.</p>

  <p>"Nikaragua'dan değil," dedi Mr. Haddy. "Bunu nereden çıkardın?"</p>

  <p>"Oraları biraz sorunluymuş şu sıralar. Buraya son gelen insanlar. Silahları vardı. Nikaragua'dan gelmişler." Biraz önce uyandırılmış da, kendi kelimelerini ilginç bulmak için uğraşıyormuş gibi yavaş ve kafası karışık bir şekilde konuşuyordu.</p>

  <p>"Biz Amerikalıyız," dedi babam.</p>

  <p>Mrs. Maywit takdirle içini çekti; Mr. Maywit, "Orası bambaşka bir yer gerçekten," dedi.</p>

  <p>Babam elini süngerimsi zemine pat diye koyup, "Ama artık bizim evimiz burası," dedi. "Sence burası da yabancı bir ülke mi?" Mr. Maywit başını salladı. Hayır, öyle düşünmüyordu.</p>

  <p>Hava akvaryum suyu gibi köpüklü yeşildi, güneş alçalırken yeşil gölgeler yükseliyordu.</p>

  <p>Annem, "Buraya çok insan gelir mi, şu Nikaragua'dan gelenler gibi?" dedi.</p>

  <p>"Mrs. Maywit tavuk gözleriyle anneme bakarak "Bazı vaizler, Hanım," dedi. "Tanrı'nın Kilisesi. Yehova Şahitleri. Protestanlar."</p>

  <p>"Ve Dankırlar," dedi Mr. Maywit.</p>

  <p>"Eğer onlardan biri gelirse," dedi babam. "Kapının önüne koyarım. Tabii kapımız olduktan sonra!"</p>

  <p>"Sıkmayın canınızı," dedi Mr. Maywit.</p>

  <p>Güneş artık tepelerin arkasındaydı, gökyüzü hâlâ aydınlık olmasına rağmen, bizim ağacımızı yeşil gölgeler kaplamıştı. Jeronimo karanlıkta daha yoğundu. Her yerden sesler geliyordu -böcek hışırtıları, kuş ötüşleri ve nehrin ıslak mırıltıları- bu sesler Jeronimo'ya boyut veriyor, kokular onu biçimlendiriyordu. Uzaklarda bir jeronimo kuşu yumuşakça bir ağacın dalları arasında kanat çırptı.</p>

  <p>Babam çöken karanlıkta küçük bir konuşma yaptı.</p>

  <p>"Buraya üç aşamada geldik," dedi. Evi aceleyle terk edişimizi, Baltimore'a, oradan <i>Le Ceiba</i>'ya gidişimizi ve <i>Little Haddy</i>'yle yola çıkışımızı anlattı. Anlatırken olanlara bir macera havası katmıştı, oysa yolculuğumuz bana tesadüfi gelişmiş gibi gelmişti, hiç de eğlenceli değildi. Ne arıyorduk? "Söyleyeyim," dedi. "Sizi arıyorduk."</p>

  <p>Orada bulunan herkesin adını, tohum çuvallarını ve metal boruları Balık Kovası'ndan buraya taşıyan sessiz Zambu'larınki de dahil olmak üzere saydı - nasıl oluyorsa, adamların ad ve soyadlarını ezbere biliyordu. Beni şaşırtan iki gündür uyumamış olmasıydı. Eşyalarımızı <i>Little Haddy</i>'ye yüklemiş, rıhtımda yetmiş beş şınav çekmiş, kıyı boyunca ve nehirden yukarıya doğru dümen sallamış ve hepimizi tek sıra halinde Jeronimo yolunda peşine takmıştı. Uykusuzken garip bir şekilde enerjik ve konuşkan oluyordu.</p>

  <p>Jerry ve ikizler uyumuştu. Annem uyukluyordu. Ama babam ayağa kalkıp yeşil ateş ışığında yukarı aşağı yürümeye başladı, dumanlı havaya yumruklar savurarak, mutlu olduğunu, planları olduğunu, burada bu tarihi ana tanıklık edecek bu kadar çok insan olmasından mutlu olduğunu söyledi.</p>

  <p>Tesadüflere inanmadığını söyledi.</p>

  <p>"Sizi arıyordum," dedi. "Peki siz ne yapıyordunuz? Beni bekliyordunuz! Bekliyor olmasaydınız, başka bir yerde olurdunuz. Ama ben geldiğimde buradaydınız. Siz iyi insanlara ihtiyacım var ve sizin de bana ihtiyacınız olduğunu hissediyorum."</p>

  <p>Herkes söylediklerini onayladı.</p>

  <p>Francis Lungley "O nehre gittim. Niye gittim bilmiyorum. Sadece gitmek zorundaydım. Sonra o eski teknenin yaklaştığını gördüm," dedi.</p>

  <p>"Ben de bu yüzden pencereden dışarı baktım," dedi Mr. Maywit, aynı esrarlı ses tonuyla. "Niye baktığımı bilmiyorum. Birleşik Devletler'den gelen o adamı görüyorum. Otların arasında duruyor. İşte bu yüzden."</p>

  <p>Mr. Haddy, "Bir rüya gördüm. Bir adam vardı. İşte bu da rüyamdaki adamla aynı elbiseleri giyen, aynı şapkayı takan adam. Onunla rüyamda tanıştım."</p>

  <p>Ama ben Mr. Haddy'nin uydurduğunu biliyordum. Bana babamla La Ceiba rıhtımında tanıştığını ve Moravian Kilisesi mensubu bir misyoner olduğunu sandığını anlatmıştı. O anda onu yalancı çıkarmadım çünkü Jeronimo kamp ateşi etrafında oldukça ciddi bir hava hâkimdi.</p>

  <p>"Ben buraya gönderildim," dedi babam. "Beni kimin gönderdiğini veya niçin gönderdiğini söylemeyeceğim. Kim olduğumu veya ne yapmayı hedeflediğimi de anlatmayacağım. Size niçin burada olduğumu göstereceğim. Buyurun, izleyin. Eğer gördüğünüz şey hoşunuza gitmezse, beni öldürebilirsiniz."</p>

  <p>Yorgunluk sesini sertleştirmişti. Son söylediğini tekrarladı ("Beni öldürebilirsiniz") ve hazmedilmesini bekledi. Mırıldanmalar başladı. Mr. Haddy ayak başparmağını kaşıdı ve babamı öldürmeye yeltenmeyeceğini ama yine de teknesinin kısa sürede tamir edileceğini umduğunu söyledi.</p>

  <p>Babam, "Buraya size patronluk taslamaya gelmedim. Buraya sizin için çalışmaya geldim. Eğer yeterince çalışıyorsam, bana söyleyin yeter, daha fazla çalışırım. Bana gelin ve 'Bayım, bundan çok daha iyisini yapmanız gerekiyor,' deyin. Ben sizler için çalışıyorum, sizler de daha önce hiç görmediğiniz şeyler göreceksiniz. İlk olarak ne yapmamı istersiniz? Size kalmış," diyerek küçük konuşmasına devam etti.</p>

  <p>Kimse konuşmuyordu.</p>

  <p>"Yiyecek mi istiyorsunuz?" dedi babam. "Bir köprü, biraz fasulye, bir su pompası ve bir kümes?"</p>

  <p>Mr. Maywit boğazını temizledi.</p>

  <p>"Seni duydum," dedi babam. "Sana itaat edeceğim. Ve şu tepelerdeki yerliler burayı görünce gözlerine inanamayacaklar. Şaşkınlıktan küçük dillerini yutacaklar."</p>

  <p>Bütün dinleyiciler oldukları yere mıhlanmıştı. Sadece cangıldan gelen sesler ve arada bir sivrisineklere vurulan şaplaklar duyuluyordu. Çadırlarımızın ve küçük ateşimizin ötesinde cangıl kapkaraydı. Karanlık çığlık atıyor, homurdanıyordu - ayaklanıp sesiyle ve tatlı sert kıvrımlarıyla bizi sarmalamıştı. Gizlenen böcekler heyecanlıydı, kararmış ağaçlardan çalı süpürgesi sesleri geliyordu.</p>

  <p>"Şimdi uyuyalım," dedi babam, "sinekler hepimizi yemeden önce."</p>

  <p>Ama kendisi ateşin yanında kaldı.</p>

  <p>"Sen uyumayacak mısın?" dedi Mr. Haddy.</p>

  <p>Babam, "Ben hiç uyumam!" dedi.</p>

  <div>
    <br />
  </div>

  <p class="p1">Ertesi gün, mucize fasulyeleri ektik. Babam bunu bir merasime çevirdi. Adamları sıraya soktu ve el yapımı küreklerle -babamın palalarının ucuna taktığı tahtalar- toprağı kazmalarını istedi. Mr. Haddy kazmadı. "Ben çiftçi değilim, ben denizciyim," dedi. Babam da, "Dümen tutan ellerini kirletmek istemiyor," dedi. Adamlar omuz omuza dizilip çamurlu toprağı hançerlemeye başladılar. Zor iş değildi. Alman Weerwilly buraya bir bahçe yapmıştı - fasulye sırıkları için açılmış deliklerin çoğu duruyordu.</p>

  <p>Öğleden sonra bir dönüm çalılığı altüst etmiş durumdaydık. Babam fasulye tohumlarını çıkardı. Bunlara mucize fasulye dendiğini çünkü kırk günlük bir cins olduklarını söyledi. İlk ektiklerine isim taktı. "Bu Kaptan Haddy," deyip fasulyeyi havaya kaldırdı. Sonra deliklerin içinde yerleştirdi. "Bu Mr. Maywit. Bu Charlie. Bu Jerry -" Evleklerin üzerinde bacaklarını açarak yürüyordu, artık fasulyelere verecek isim kalmayınca daha hızlı ekmeye başladı. Tarlanın yarısı mucize fasulyelerle dolmuştu, diğer yarısında mucize mısır, domates ve biber vardı - bunlar Florence, Massachusets'te aldığımız tohumlardı. Öğleden sonra yağmur yağdı. Babam yağmur yağmasını beklediğini söyledi. Bunun da seremoninin bir parçası olduğunu söyledi.</p>

  <p>O gece kendi başımıza kaldığımızda annem babama "Biraz abartmıyor musun, Allie?" dedi.</p>

  <p>Ama babam güldü ve niyetinin bizi Amerika'dan çıkarıp kurtarmak olduğunu söyledi. Başka insanları da kurtaracağı aklına gelmemişti. Ama olan buydu. Eğer buraya gelmiş olmasaydık bu insanlar tembel tembel gezinirken akbabalara yem olacaklardı.</p>

  <p>"İnsanlara becerilerini kullanma şansı vermek istiyorum," dedi.</p>

  <p>Ertesi gün, Mr. Maywit'e ne iş yaptığını sordu.</p>

  <p>"Zamanında zangoçtum. Limon'da," dedi Mr. Maywit. "Pirinçten yapılmış eşyaları cilalar, parlatırdım. Ayinlere hazırlık yapardım. Sayıları tahtaya asardım. Sıraları düzenlerdim."</p>

  <p>Babam cesareti kırılmış gibi görünüyordu.</p>

  <p>"Biraz berberlik de var."</p>

  <p>"Saç kesme?"</p>

  <p>"Kesme ve tarama. Ve ütüleme. Kıvırma. Düzleşene kadar ısıtma. Briyantin sürmeyi de bilirim."</p>

  <p>Pacas adı verilen küçük gece sıçanları naylon çadırları köşelerinden kemiriyordu. Pacasları yedik. Tatları iyiydi ve babam bunun şiirsel adalet olduğunu söyledi. Çadırların zeminlerini kuru, tentelerini gergin tutmak için kalastan bir platform kurduk - kazıklar ıslak zeminde durmuyordu. Nehirde balıkları tel bir kafese yönlendiren bir kapan bulduk, basit bir çatı, bir kafes ve bir parça sineklikle, içinde oturabileceğimiz sinek geçirmeyen bir kameriye kurduk. Bunlar icat değil, araçtı ama yaşamı kolaylaştırıyorlardı, birkaç gün içerisinde Jeronimo'da bir yerleşim yerinin iskeleti oluşmaya başlamıştı.</p>

  <p>Zambu'lar her akşam sırtlarını dönüp cangıla karışıyorlardı. Her sabah, kırışık ve nemli bir halde ortaya çıkıyorlardı. Babam orada bir kampları olduğunu söyledi. Birinci haftanın sonuna doğru Mr. Haddy Zambu'lardan birkaç tanesiyle birlikte Jeronimo'dan ayrıldı. Mr. Haddy hemen dönmedi ama Zambu'lar, babamın onlar için yaptığı koşum takımlarıyla kütükten salları çekerek döndüler. Bu salların üzerinde <i>Little Haddy</i>'de kalan eşyalarımızın son partisi vardı.</p>

  <p>Kazanlar, depolar ve hurda metalin kalan kısmı bir kenara istiflendi. Babam boruların bir kısmını Jeronimo'daki ilk gerçek icadı için kullandı, nehir kıyısındaki bir kuleye tutturulmuş hindistancevizinden yapılma kapları taşıyan, harekete geçiren ve bir davlumbazı suyla dolduran basit bir su değirmeni. Davlumbazın yüksekliği suyu istediğimiz yere aktarmaya yetiyordu ama suyun büyük bir bölümü banyo evi diye bilinen kapalı bir barakaya gidiyordu. Orada çamaşır yıkıyor, duş alıyor, içme suyu kaynatıyorduk; banyo ev hayatımızı daha yaşanılır kılıyordu. Atık su, taşlık suyolundan akıp banyo evinin altından geçerek helanın olduğu açık alanın ucundaki ihtiyaç odasını gidiyordu. İhtiyaç odası her zaman temizdi ama Maywit'lerin helası çok pisti, içinde sinekler cirit atıyordu; babam, "O tahta çıkan Sineklerin Efedisi olur," diyordu.</p>

  <p>Bu değirmen, babamın buradaki ilk icadı, ilkel teknolojinin bir örneğiydi. Maywit'ler ve Zambu'lar pompanın şakırdayıp su fışkırtmasından çok etkilenmişlerdi ama babamın yağmur sezonunda, her yerde bolca su olan bir dönemde niye böyle bir şey yaptığını anlamadıklarını söylediler.</p>

  <p>"Geleceğe yönelik çalışıyoruz, kurak dönem için yatırım yapıyoruz," dedi babam. Bunun medeni bir alet olduğunu söyleyip ekledi, "Niçin mükemmel bir icat, biliyor musunuz?"</p>

  <p>"Çünkü elinde bir kovayla aşağıya yürümene gerek kalmayacak," dedi Mr. Maywit.</p>

  <p>"Bu çok açık," dedi babam. "Hayır, mükemmel çünkü kendi kendine çalışıyor, mevcut enerjiyi kullanıyor ve çevreyi kirletmiyor. Bunlardan Massachusetts'te yapsan, hemen ruhsat verirler. Ama onlar mükemmeliyete ilgi göstermez."</p>

  <p>Birkaç gün sonra şiddetli bir yağmurun ertesinde nehir suları yükselince değirmen braketlerinden ve çubuklarından koptu. Babamın metal bantlarla güçlendirdiği değirmen, bize su sağlamaya ve helayı sulamaya devam etti.</p>

  <p>Babam ne zaman bir şey yapsa, "İşte bunun <i>için</i> buradayım," diyordu.</p>

  <p>Kimsenin boş durmaması gerektiğine dair bir kural koymuştu. "Eğer oturduğumu görürseniz, siz de aynını yapabilirsiniz," demişti. Ama yemeğini bile ayakta yiyordu.</p>

  <p>Fasulye tarlasının bir kısmı parsellenmişti - her çocuğa bir parsel düşüyordu, herkes kendi bölgesini ekili tutmak zorundaydı. Bize verilmiş başka görevler de vardı, ateş için çalı çırpı toplamak ve balık kapanını temiz tutmak gibi. İşlerimizi bitirince, tavuk yumurtası büyüklüğünde taşlar toplayıp patika döşememiz gerekiyordu. Her zaman yapacak bir iş vardı; bu belki de iyiydi çünkü bize sıcağı ve sinekleri unutturuyordu. Tabii belirsizliği de; her ne kadar babam güvenle "İşte bunun için buradayım," dese de, biz niçin burada olduğumuzu bilmiyor, bunu sormaya korkuyorduk.</p>

  <p>İlk haftalarda işin büyük bir bölümü zemini temizlemekten ibaretti. Zemini çalılardan ve küçük ağaçlardan temizleme işlemi sırasında Weerwilly'nin başka çalışmaları da görünmeye, ardında bıraktığı aletler ortaya çıkmaya başladı. Bir pulluk, rulolar halinde kümes teli ve birkaç küçük alet, gayet iyi çalışan bir fener ve aylarca yetecek benzinle dolu bir bidon bulduk. Babam bu keşiflerle coşuyor ve Weerwilly'nin, Amerika'da gayet iyi durumda olan keresteleri ve telleri çöpe atan insanlar gibi, dikkatsiz olduğu için başarısız olduğu kanısına varıyordu. Maywit'ler biraz daha zeki olsalardı bunları bulup Sineklerin Tanrısı'nı oynamak yerine, burayı daha iyi hale getirmek için kullanmış olurlardı, dedi.</p>

  <p>Bir gün, zemini temizleyen Zambu'ların peşinden giderken bir çalılığın içinde çırpınan bir kuş gördüm. Kuşu tutan çalılık değil, yün çilesi gibi sık, ıslak bir örümcek ağıydı. Yere çömelip kuşu kurtardım ve örümceği aramak aklıma gelmeden uçurdum. İşte o zaman örümceği gördüm - elim kadar büyük, kahverengi ve tüylü, limon otlarının renginde bir örümcekti. Zambu Bucky bunun bir Hanancy Örümcek olduğunu, kuşları ağına düşürmekle kalmayıp onları yediğini ve dikkatli olmazsam beni de yiyeceğini söyledi. Çok parlak gri ve şeftali rengi tüyleri olan kuş Bucky'nin yolda birkaç haftalığına geldiğini söylediği kuşlardan biriydi. Sanırım göçmen kuştu ve vahşi cangıl çalılıklarında saklanan örümceklerden bihaberdi. Bizim de bir bakıma bu kuşa benzediğimizi düşünüp üzüldüm.</p>

  <p>Bu çalılıklarda her şey vardı - akrepler, yılanlar, teller, tavuk kemikleri, fareler, paçalar,<a href="../Text/DiPNOTLAR.xhtml#a9" id="k9"><sup>[9]</sup></a><span style="text-indent: 1em;">&nbsp;şarap şişeleri, karınca yuvaları ve kürek başları. Sivrisineklerin üreyecek yeri olmasın diye otları kesiyorduk ama bu sırada bir sürü kullanışlı şey buluyorduk. Örneğin, temizleme işi devam ederken (bu işi babamın Jeronimo'nun tümünü tıraşlayıp böceklerden kurtulma arzusunu bulaştırdığı annem yönetiyordu) Mr. Maywit ve babam yeni evimizin sütunları için çukur kazıyorlardı. Babam sütun çukurunu kazmaya yarayacak bir alete ihtiyaçları olduğunu söyleyip duruyordu. O gün daha sonra Francis Lungley palasını metal bir nesneye çarptı. Bulduğu şeyi, bunun bir sütun çukuru kazı aletinin ham hali olduğunu söyleyen babama getirdi.</span></p>

  <p>Bir hayvan çenesine benzeyen kürekle uğraşırken "Birkaç sapla tamam olur, sonra işimize bakarız," dedi.</p>

  <p>Aleti işe yarar hale getirmesi birkaç saatten az sürdü.</p>

  <p>"Bir sütun çukuru kazmasına ihtiyacım vardı ve bir sütun çukuru kazması bulundu. Sorarım size - bu tesadüf mü yoksa büyük planın bir parçası mı?"</p>

  <p>Zemin temizleme çalışmalarının en iyi keşfi kalas halinde kesilmiş odunlardı. Babam odunun en iyi cins akaju olduğunu söyledi - o kadar iyi ki, bunlarla bir piyano yapmayı da düşünmüyor değilim, dedi. Evin inşasında kullanmak için çok ağırdı ama bu kalaslarla ne yapacağını çok iyi bildiğini söyledi. Kalaslar bir kenara koyuldu, içine yerleşmiş yılanlar süpürgeyle kovulduktan sonra kurumaya bırakıldı.</p>

  <p>"Bana bu keresteden biraz daha bulun, şu tarafa bakın," dedi ve aynı gün biraz daha kereste bulundu. Zambu'lar güldü çünkü odunlar tam babamın gösterdiği yerdeydi.</p>

  <p>Annem üzerinde babamın gömleklerinden bir tanesi, saçları bir eşarpla bağlanmış, Zambu'larla beraber çalışıyordu. Bu babamın fikriydi - Zambu'ların hiçbirinin, bir kadın çalı çırpı keserken çalışmaya ara vermeyeceğini söylemişti. Kısa süre içerisinde Jeronimo'nun büyük bir bölümü açılmış ve yakılmış durumdaydı. Meydan bir savaştan çıkmış gibi görünüyordu - kara toprak, kara bataklıklar, topraktaki çatlaklardan tüten buhar ve duman. Mr. Maywit'in paslı kulübesi muz ağaçlarından oluşan bir ada üzerinde gündüzsefalarıyla birlikte asılı duruyordu. Bizim evimiz topraktan itibaren altı fit yüksekliğindeki otuz kadar direkten oluşan dikdörtgen şeklinde bir ağıldı. Bu direklerin üzerine bir zemin yerleştirilince, ocak guanacaste ağacının altından buraya taşındı. Evin bodrum katını oluşturan bu bölüm mutfağımız oldu.</p>

  <p>Zemin temizleme sırasında oluklu sac levhalar bulundu. Ama babam onların görünüşünü sevmedi, birkaç gün boyunca üç Zambu'yla beraber nehre bambu kesmeye gitti. Sabah erkenden yola koyuluyor, bir saat kadar sonra nehirden Jeronimo'ya doğru süzülen sekiz fit uzunluğundaki bambular beliriyordu. Diğer Zambu'lar, Maywitler ve annem tarafından kıyıya çıkarılıyorlardı. Babam taşıma işinin çoğunu nehrin hallettiğini söylüyordu. Herhangi bir işi kolaylaştırmak konusunda ustaydı.</p>

  <p>Yaklaşık beş inç kalınlığındaki bu bambular dikkatle ikiye ayrılıyor, oluk şeklini alana kadar iç kısımlardaki pürüzler gideriliyordu. Bambular çatı kirişlerine yerleştirilip kiremit gibi döşenerek -boydan birbirine kenetlenip üstüne ters olarak oluk hatları yerleştirilmek suretiyle- tümüyle sugeçirmez bir çatı yapıldı. Babam bundan o kadar memnun olmuştu ki, şarkı söyledi:</p>

  <p><i>Bam altında,</i></p>

  <p><i>Bu altında!</i></p>

  <p>Duvarları da aynı şekilde yaptı - dört odamız ve babamın Galeri adını verdiği bir verandamız olmuştu. Ev çatıdan sarkan saçaklarla kaplıydı, muazzam bir kuş evine benziyordu.</p>

  <p>Babam kendini eve ve Jeronimo projelerine o kadar kaptırmıştı ki, derslerimize ara vermiştik. Annem bizi ihmal ettiklerini söylüyordu. Zamanımızın birazını çocuklarla geçirmemiz lazım, diyordu. Eğitimimiz kesintiye uğramıştı.</p>

  <p>"İhtiyaçları olan eğitim işte bu," dedi babam. "Amerika'daki herkesin bu eğitimi alması gerekir. Amerika harap olup yıkıldığında, bu çocukları kurtaracak olan beceriler bunlar. Şiir yazmak veya parmak boyamak veya Texas'ın başkentini bilmek değil - hayatta kalmak, kül olmuş harabelerden bir medeniyet kurmak."</p>

  <p>Amerika'da savaş, babamın eski meşhur söylevlerinden biriydi ama artık buna bir çare bulduğunu hissediyordu.</p>

  <p>Maywit'ler ve Zambu'lar bambu evi bir mucize olarak görüyorlardı.</p>

  <p>Babam, "Resim yapmıyorlar, sepet örmüyorlar veya Hindistan cevizlerine surat oymuyor veya salata kasesi yapmakta kullanmıyorlar. Şarkı söylemiyor, dans etmiyor veya şiir yazmıyorlar. Düz bir çizgi bile çizemezler. İşte bu yüzden onları seviyorum. Masumiyet budur. Din onlara biraz bulaşmış ama onu da atlatacaklar. Anne, burada umut var."</p>

  <p>Evin inşası sırasında, babam Maywit çocuklarıyla beraber kendisini izlememizi istedi. Clover ve April, Maywit'lerin kızlarıyla iyi anlaşıyordu -ama Clover onlara tekrar tekrar alfabeyi ezbere okutarak şeflik taslıyordu- Jerry kendisi gibi on yaşında olan Drainy adındaki çocukla oynuyordu. Hiçbiri benimle yaşıt olmadığından, babama yardım etmekte veya kendi kendime oynamakta özgürdüm.</p>

  <p>Drainy kafası kazınmış, ayrık dişli, böcek gözlü bir çocuktu. Askılık telinden yapılmış oyuncak bisiklet ve araba koleksiyonu vardı. O Jerry'yle oynarken bunlardan bazılarını buldum ve yerde sürerek oynadım. Babam bana bunların ne olduğunu sordu.</p>

  <p>Gösterdim. Hünerli ellerden çıkmışlardı. Hareketli kısımları vardı, bir tanesi en küçük ayrıntısına kadar bir bisikletin aynısıydı, pedalları ve tekerlekleri vardı.</p>

  <p>Babam mekanik olan her şeye büyük ilgi duyardı. Yere oturup oyuncakları inceledi. Birkaç dakika evirip çevirerek inceledikten sonra, "Bunlar gayet gelişmiş aletlerle yapılmış. Şu telin nasıl bükülüp birleştirildiğini görüyor musun? Hiç lehim kullanılmamış, açılar ve kıvrımlar mükemmel," dedi.</p>

  <p>Bana bakıp göz kırptı.</p>

  <p>"Charlie," dedi, "sanırım birisinin bizden sakladığı aletler var, bu insanlar hakkındaki fikirlerim tamamen yanlışmış. Bunu yapan ince aletler benim çok işime yarar."</p>

  <p>Oyuncakları, bunların kesinlikle Drainy'nin olduğunu söyleyen Mr. Maywit'e gösterdi. Drainy Galeri'ye getirildi.</p>

  <p>"Bunları nereden buldun?" diye sordu babam.</p>

  <p>"Ben yaptım."</p>

  <p>"İyi düşün oğlum," dedi babam. "Bana bunları nasıl yaptığını tüm ayrıntılarıyla göstermeni istiyorum. Sana biraz tel vereceğim. Şimdi git aletlerini getir ve bana bunlardan bir tane yap."</p>

  <p>Babam çocuğa birkaç ince tel verdi ama Drainy yerinden kıpırdamadı. Teli salakça kirli elinde tuttu ve dişlerini emdi.</p>

  <p>"Bana aletlerini göstermek istemiyor musun?"</p>

  <p>Mr. Maywit çocuğu omuzundan dürtükledi.</p>

  <p>"Alet yok."</p>

  <p>Babam, "Yani aslında bunları yapamıyordun?"</p>

  <p>"Yapıyorum," dedi Drainy. Çömeldi ve teli dişlerinin arasına aldı, çiğneyip dişlerinin arasına diş ipi gibi geçirerek ve kemik iliği gibi çiğneyerek tele bir zincir dişlisi şekli verdi ve eliyle yukarı kaldırarak babamın beğenisine sundu.</p>

  <p>Mr. Maywit heyecanla "Dişleriyle yapıyor!" dedi.</p>

  <p>Babam Drainy'e "O dişlere iyi bak ve her gün fırçala. Daha sonra sana ihtiyacım olacak," dedi.</p>
</body>
</html>
