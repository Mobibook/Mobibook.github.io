<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>10</h3>

  <p class="p1">Tüyleri koyu benekli pelikanlar, yeşil denizin üzerinde avcı uçaklarından oluşan bir filo gibi alçaktan uçtu. Babam, "Bu kuşlardan nefret ediyorum," dedi. Martılar ve akbabalar da vardı tabii. "Bir sahil leş yiyicileri çekiyorsa, o sahilde yolunda gitmeyen bir şeyler vardır." Plajda bir inek vardı, rıhtımda yük vagonları sıralanmıştı, dümdüz uzanan La Ceiba kasabası sarı ve tıklım tıklım görünüyordu. Gemimizi yüzlerce adam karşıladı, bizi buyur etmek için değil, birbirleriyle kavga etmek için gelmişlerdi. Burada her şey tersine akıyordu. Babam "Çocuklar siz önden gidin - sizin sırt çantalarınız var," dedi ama sıcaklık ve gürültü bizi o kadar sersemletmişti ki, yerimizden kımıldamadık, pasaport memuruyla işini bitirip aletlerini ve tohum çuvallarını siyahi bir adamın el arabasına yüklemesini bekledik. Sonra annemle peşinden gittik, annem nefesini tutmuş gibi görünüyordu.</p>

  <p>Hâlâ ilahiler söyleyen Spellgood'lar pembe elbiseli, arkaya yatırılmış hasır şapkaları olan siyah kızlardan oluşan bir koro tarafından, Bummick'ler de kendilerine çok benzeyen birkaç kişi tarafından -haki renkli elbiseler giymiş bir oğlan çocuğu, bir kadın ve iki yaşlı adam- karşılanmışlardı. Rıhtıma kurutulmuş çorba sandıkları ve pirinç çuvallarıyla yüklü motorlu sandallar bağlanmıştı. Kamara yerine yelken bezinden tenteleri olan bu sandalların <i>Little Haddy, Lucy</i> ve <i>Island Queen</i> gibi adları vardı.</p>

  <p>Daha önce hiç, oturmak, ayakta durmak ve birbirine seslenmek dışında hiçbir şey yapmayan bu kadar çok insanı bir arada görmemiştim. Rıhtımın ana yola bağlandığı yerde, sepetlerde meyve ve yeşil yapraklara sarılmış köfteler satılıyordu. Yırtık elbiseli, omzunda beyaz bir papağan olan şişman bir zenci kadın vardı. Ayağında bir çift kirli mavi terlik, portakal satıyordu. Babam altı tane portakal aldı ve bize "Bunlar Springfield'daki A&amp;P'de ne kadardı?" diye sordu.</p>

  <p>Clover, "Tanesi otuz dokuz sent," dedi.</p>

  <p>"Şimdi altı tanesini bir çeyrekliğe aldım. Sanırım doğru yere gelmişiz."</p>

  <p>Babam kalabalığa daldı, annem, "Mutlu halini çok seviyorum. Şu gidişine bakın," dedi.</p>

  <p>Hızla sahile doğru gidiyordu, ona yetiştiğimizde "Bu kasabayı fetheden kimse göremiyorum. Şu sahilde karaya gemi çıkarıldığını hayal edemiyorum. Ya sen, Anne?" dedi.</p>

  <p>"Kim uğraşır ki?"</p>

  <p>"Demek istediğim de bu."</p>

  <p>Plajda yürüyüp kumu ayaklarında hissetmek istediğini söyledi. Siyah adam eşyalarımızla yüklü el arabasının yanında kaldı. Beklemeye alışık görünüyordu. Okyanusa bakan alçak ve uzun bir binanın yanından geçtik. Binanın önünde, elinde silah olan bir oğlan çocuğu kumda derin bir çukur kazan iki çocuğu gözlüyordu. Babam çukur kazanların mahkumlar olduğunu söyledi - o alçak bina Merkezi Hapishane'ydi.</p>

  <p>"Birleşik Devletler'de onlar gibi kodes kuşları televizyon izliyorlar, bu yüzden bana çukur kazmanın bir işkence olduğunu söylemeyin. Sadece kinlerini gömüyorlar," dedi.</p>

  <p>İnek derme çatma kulübelere doğru yavaşça ilerlerken toynakları kahverengi kuma batıp çıkıyordu. Hiç bu kadar kemikli bir inek görmemiştim, hem bir ineğin burada ne işi vardı? Oldukça yakında bir köpek başka bir köpeğin kafatasını çiğniyordu. Deniz kahverengiydi, tembel dalgalar plastik şişeleri, çöpleri, kırılıp açılmış hindistancevizlerini siyaha çalan kuma atıyordu. <i>Unicorn</i>'un güvertesinde dururken bu siyaha çalan kumu görmüştüm ama yakından bakınca, çukur kazan mahkumlar, inek, homurdanarak kafatasını kemiren köpek - tüm bunlar ve kokuşmuş hava buralara eski, tortulu ve dalgın bir cangıl havası veriyordu. Babam buraya Sivrisinek Sahili demişti - gayet uygun bir isimdi. Çıplak ayaklı insanlar bizi izliyorlardı, denizde yüzen kimse yoktu. Su kıyısındaki bir adam alçak dalgalara gevşek, yuvarlak bir ağ fırlattı. Ağı çekerek sudan çıkardı, olta iğnelerini salladı ve çözmek için dişlerinin arasına tutturdu. Sonra ağı yine suya attı. Bunu sekiz kere tekrarlayışını izledim - küçük bir balık bile tutamadı. Rıhtımın üzerinde bağıran insanları ve geminin homurtusunu duyabiliyorduk. Batan güneşin sarıya boyadığı <i>Unicorn,</i> uzanmış duruyordu. Hâlâ üzerinde olmadığımız için üzgündüm.</p>

  <p>Ağ atan adamın yanından ağır ağır geçip plaja karşı sıralanmış derme çatma kulübelerin olduğu tarafa doğru ilerledik. Kulübelerin durumu odunluklardan bile beterdi; gevşekçe tutturulmuş kereste duvarları ve akıtıyor gibi görünen çatılarıyla bunlardan kümes bile olmazdı ama buna rağmen içlerinde yemek pişiren veya uyuyan insanlar vardı - ateşlerini ve hamaklarını gördüm. Derme çatma evler yüzünden burada yürümek tehlikeliydi. Her kulübenin arka kapısından kuma bağlanan bir siyah su oluğu uzanıyordu - balçık, köpüklü su ve daha neler neler denize kusuluyordu. Plaj bu insanların çöplüğü, deniz de kanalizasyonlarıydı.</p>

  <p>Annem, "Allie, yeterince gördüm," dedi.</p>

  <p>Alacakaranlıkta yola ve yük arabamıza doğru yürürken müzik sesi duyduk. Elinde flüt olan bir oğlan çocuğu sendeleyerek bize doğru geliyordu. Neşeli bir günbatımı şarkısı çalıyordu. Şarkı plajı denizin üzerindeki mor-mavi gökyüzü kadar yumuşak bir büyüyle kaplıyordu. İncecik damlayan bir melodisi olan garip bir şarkıydı, havayı yağmur damlaları gibi tatlandırıyordu. Oğlan bir gölgeden ibaretti, flütü bir çomak parçasından daha büyük değildi ama çaldığı şarkı Sivrisinek Sahili'nde biraz daha kalmamız için gelen bir davetti. Şarkı bir vaat ve yakınma içeriyor, yapraklarla yüklü bir ağaçtaki sarıasma kuşunun cıvıltı pınarı gibi çözülerek havaya karışıyordu.</p>

  <p>Sonra çocuk gitti ve aniden çöken karanlıkta keskin sesler duyuldu, kendi aralarında fısıldaşarak önümüzde yürüyorlardı. Biz çocuklar onların peşinden gidiyor ve 'Şimdi ne olacak?' diye düşünüyorduk.</p>

  <p>Jerry, "Burası çöplük, kokuyor, beş para etmez, nefret ettim," dedi.</p>

  <p>"Aman seni duymasın," dedim.</p>

  <p>Kasabaya vardığımızda gece olmuştu; parlayan yeniayın altındaki kasabayı görünce büyülendim - eski sokak lambalarının haleleri, sağlam binalar, binalara siper olmuş ağaçlar yarı terk edilmiş sokaklar ve trafiğin hırıltılı soluması. Bir otele yerleştik, kasaba odamızdan pürüzsüz bir kadife gibi görünüyordu. Kasabanın tüyler ürperten bir sessizliğe sahip serin, yeşil yastıklardan ibaret olduğunu hayal ettim. Çayır çimlerinde yuvarlanarak kollarımı açtım ve yumuşacık ışığın içinde bildiğim yerlerin üzerinden uçtum. Genelde rüyalarımda uçabiliyordum - çok yüksekten değil, insanların beni görebilmek için yukarı bakmalarını gerektirecek kadar yüksekten. Güzel bir geceydi ve bu, o fırtınalı deniz yolculuğu sonrasında eve varmak gibiydi.</p>

  <p>Ama sabah olduğunda adını bildiğim kuşlar odamızın camları önünde durmaksızın gevezelik ediyor, güneş panjurların aralarından sızarak tozlu odanın karanlığını yarıyordu. Panjurları açtık ve tüm kasabanın güneş ışığıyla kavrulduğunu gördüm. Rengi solmuş kasaba, kulakları tırmalayan araba kornalarının sesini bile bastırarak bağırıp çağıran insanlar tarafından istila edilmişti.</p>

  <p>Artık ne büyü ne de tanıdık herhangi bir şey kalmıştı. Kokulara ve seslere aldırış etmemek imkansızdı, hava o kadar sıcaktı ki, pencere eşiğindeki eski boyanın kokusunu alabiliyordum. Buraya gelmek ne kadar uzun sürmüştü - yola şimdi çıksak bile evimize varmamız günler sürerdi.</p>

  <p>Annem ve babam başka bir odadaydılar. Biz çocuklar kendi odamızın penceresinden küçük dükkânlarla dolu şehre baktık. Şapkalı adamların hiçbir şey yapmadan durduğu palmiye ağaçlı parkın karşısında kireç badanalı bir kilise vardı. Sokaktaki -sokaktaki!- radyo sesi o kadar yüksekti ki, ses havayı ısıtıyor sanırdınız. Kasvetli plajı, kürekle çukur kazan oğlan mahkumlardan omuzlarına kadar çukura gömülmüş olanını hatırladım. Ağaçlar, cangıl, sükunet ve uçuşan kuşlar görmeyi beklemiştim. Babam bize evden çok daha iyi bir yer vaat etmişti, bu tozlu yeri değil. Bu çöl, güneş ışığının harap ettiği bu şehir, bir yaz harabesi kabusuydu.</p>

  <p>Otelde halılardan ve mutfaktan yükselen koku hakimdi. Dört yatağın sıkıştırıldığı odamız bomboş bir hücreydi, duvarlardan birinde, muhteşem bir benzin istasyonu takviminden koparılmış renkli bir New England manzarası resmi asılıydı - orman, yeşil bir dağı yansıtan bir göl ve göl üzerinde kırmızı bir kano. Bu resmi kesip çerçevenin içine yerleştiren her kimse, resimdeki yerin bu kasabadan çok daha güzel olduğunun farkındaydı. Jerry, "Wyola Nehrine benziyor," dedi.</p>

  <p>Babam bizi harekete geçirdi. Puro dumanını odamıza doğru üfledi ve açlıktan öldüğünü söyledi. "Babam hâlâ mutlu," dedi Clover. Ama kahvaltı için otelin yemek salonuna ilerlerken ilahi söyleyen insanların sesini duyduk. 'Bize İsa'nın etini veren Tanrım...' Bunlar Spellgood'lardı, onlar da burada kalıyorlardı; başlarını öne eğmiş kahvaltı duası ediyorlardı. Emily beni görünce tabağının üzerinde vızıldamayı kesti. Bu otelin yemek salonu <i>Unicorn</i>'un yemek salonuna benziyordu. Spellgood'lar iki masada, biz kendi masamızda oturuyorduk, Bummick'leri andıran bazı meyve şirketi çalışanları da kendi masalarında, kahvaltıya başlamak üzeriydiler.</p>

  <p>"İşte buradasınız, Mr. Fox," dedi Rahip Spellgood. "Sanırım Yüce Tanrı bizim bir arada kalmamızı istiyor. Eğer buralarda uzun süre kalacaksınız, ailenizi toplayıp bizi ziyarete gelin. Bizi Guampu'da, Tanrı hizmeti verdiğimiz yerde bulabilirsiniz."</p>

  <p>"Tanrı bana Guampu'dan bahsetmedi," dedi babam. "Ama keşke benimle irtibat kursaydı. Başka dünyalar yaratmayı düşünüyorsa birkaç tavsiyem olacak. Bunu yüzüne gözüne bulaştırdığı kesin."</p>

  <p>Rahip Spellgood üzgünce "Arkadaşım, yapılması gereken çok şey var," dedi.</p>

  <p>"Ben de öyle olduğunu fark ettim."</p>

  <p>"Bana burada ne yapmayı planladığını hiç anlatmadın," dedi Rahip Spellgood.</p>

  <p>"Kesinlikle haklısın, Gurney. Sana hiç anlatmadım." Babam bunu söyleyerek yerine oturdu; kırmızı çamura benzeyen fasulye lapası, kare kare dilimlenmiş ıslak keçi peyniri ve bir yığın sıcak Meksika pidesinden oluşan kahvaltımızı yedik.</p>

  <p>Babam, "buradan gidiyoruz," dedi.</p>

  <p>"Bu şehirden?"</p>

  <p>"Bu otelden. Bu odadaki insanların yarısı silah taşıyor. Gurney'de bile bir tane var - gömleğinin altında silah taşıyor. Tanrının zırhını böyle kuşanıyor demek ki. Dışarıya çıktım. Askerler ve ayakkabı boyacısı çocuklarla dolu. Hangisi daha kötü bilemiyorum, onlar mı, misyonerler mi?"</p>

  <p>Emily Spellgood salonun diğer ucundan bana bakıyordu.</p>

  <p>"Niye burada oyalanmamız gerektiğini anlamıyorum," dedi annem. "Şimdi yolda olabilirdik."</p>

  <p>"Yol yok - bu ülkenin güzel tarafı da bu," dedi babam. "Ama biz Robinson Ailesi<a href="../Text/DiPNOTLAR.xhtml#a5" id="k5"><sup>[5]</sup></a>&nbsp;değiliz, işgalci de değiliz. Peşin para ile bir parça arazi alacağım. Bu silahlı çocukların biri tarafından vurulmaya veya silah tehdidiyle ruhumu çaldırmaya hiç niyetim yok. Bundan sonra kendi başımıza olacağız ve eğer - ah kahretsin, yine geliyor."</p>

  <p>Ailesini yemek salonundan çıkaran Rahip Spellgood yanımızdan geçerken babama göz kırptı ve "Guampu," dedi.</p>

  <p>Emily gizlice sandalyemin arkasına sokularak, "Tuvalete gidiyorum Charlie," dedi.</p>

  <p>Jerry, "Charlie'nin yüzü kızardı!" diye bağırdı.</p>

  <p>Aynı gün şiddetle yağan yağmurun altında başka bir otele, La Caiba'nın doğu kıyısında, plajın yakınındaki kumlu yolun üzerinde bulunan The Gardenia oteline yerleştik. Yağmur hâlâ ağaçların yapraklarını kopararak şiddetle yağıyordu. Dolgun ve gri damlalar gürültüyle çarpıyordu; başladığı gibi hızla sona erdi. Sonra güneş çıktı, yağmur damlalarının buharlaşmasıyla o pis koku geri geldi.</p>

  <p>The Gardenia, cephesindeki sıvanın yarıklarından solmuş yeşil boyanın göründüğü iki katlı bir binaydı. Denize bakan uzun verandasından <i>Unicorn</i>'un hâlâ demirli olduğu rıhtım görünüyordu. O gemi benim umudumdu. Adamların sesleri, taşıma bantlarının ve yük vagonlarının gürültüsü suda yankılanıyordu. Gün içinde The Gardenia'da bir tek biz vardık ama geceleri, biz yatmaya gitmeden hemen önce kimi kadınlar verandada toplanıyor, Coca Cola içerek hasır sandalyelerde oturuyorlardı. Daha sonra müzik ve kahkaha sesleri geliyordu, odamızdan adamların seslerini, bağırtıları, çarpan kapıları ve bazen kırılan cam seslerini duyuyordum. Ağır ayak sesleri, şarkılar ve bağırtılar beni sıklıkla uyandırıyordu. Sabahları otel yine sessizliğe gömülmüş oluyordu. Etrafta elindeki süpürgeyle bir kenara yığdığı çöpleri kovaya doldurup götüren yaşlı bir kadından başka kimse olmuyordu.</p>

  <p>Bu otelin yöneticisi Tosco adında bir İtalyandı. Gümüş bir künye takıyor, yüzlerimizi acıtarak çimdikliyordu. Bir zamanlar New York'ta yaşamıştı. Oranın cehennemden farksız olduğunu söylüyordu. Babam, "Ne demek istediğini çok iyi biliyorum," dedi. Tosco, Honduras'ı seviyordu. Güzel ve ucuzdu. Burada istediğin her şeyi yapabilirsin, diyordu.</p>

  <p>"Başkan nasıl biri?" diye sordu babam.</p>

  <p>"Mussolini'nin tıpkısı," dedi Tosco.</p>

  <p>Bu ismi duyan babamın yüzü karardı; adın gölgesi hâlâ yüzündeyken, "Mussolini nasıl biriydi peki?" diye sordu.</p>

  <p>Tosco, "Sert. Güçlü. İş bitirici," dedi. Elini yumruk yapıp babamın çenesine doğru salladı. "Bunun gibi."</p>

  <p>"O zaman yoluma çıkmasa iyi olur," dedi babam.</p>

  <p>Babam her gün bir süreliğine şehre gidiyordu. O şehirdeyken annem bize plajda, gürleyen göğün altında ders veriyordu. Dersten çok oyun gibiydi. Bir sopayla ıslak kuma yazılar yazıyor, aritmetik problemleri çözdürüyor veya kelime heceletiyordu. Bize bulut tiplerini öğretti. Şans eseri bir ölü balık bulursak, hayvanı parçalara ayırıp organlarını gösteriyordu. Palmiye ağaçlarının dibinde büyüyen çiçekler vardı - onları koparıp çiçeğin bölümlerinin adlarını öğretiyordu. Hatfield'da, okul memurundan kaçmak için evde ders çalışırdık; burada plajda önümüze ne çıkarsa onu çalıştığımız açık hava derslerini tercih ediyordum.</p>

  <p>Annem babam gibi değildi. Babam bize konuşarak ders verirdi ama annem asla uzun nutuklar atmazdı. Babam yanındayken tüm dikkatini ona yöneltirdi ama o kasabaya indiğinde sadece bize kalıyordu. Tüm sorularımızı yanıtlıyordu. "Kum nereden geliyor?" ve "Balıklar nasıl nefes alır?" gibi en saçma olanlarını bile.</p>

  <p>Plajdan The Gardenia'ya döndüğümüzde babamı genelde kasabadan birisiyle otururken bulurduk. "Bu Mr. Hardy," derdi, "Buranın yerlisi." Derisi kuru eriğe benzeyen adam da ayağa kalkıp bizi selamlardı. Juanita Shumba'nın hindi yetiştirme konusunda bilmediği şey yoktu - kırmızı gözlü, yaşlı zenci bir kadındı. Mr. Sanchez, Patuca Nehri'nde kürek çekerek hayatını kazanıyordu - çelimsiz ve kahverengiydi, yamuk bir bıyığı vardı. Babam Mr. Diego'nun Zambu dilini anadili gibi konuştuğunu söyleyip adamı hapşırık sesine benzeyen Zambu selamını vermesi için zorladı. Bu insanlar ve onlar gibi olan birçoğu babamı büyük bir dikkatle dinlerdi. Saygılıydılar ve güneş almayan bir yerde duran sandalyelerinde huzursuzca otururken, ona hayranlıkla bakıyorlardı.</p>

  <p>"Yabancılarla arası çok iyi," dedi annem. Ama yabancılar beni rahatsız ediyordu, babamın planlarının veya bu insanların bu planlardaki yerinin ne olduğuna dair net bir fikrim yoktu. Babamın cesareti bende yoktu. Bu eksiklikten dolayı ona ve anneme yapışmıştım çünkü rahat ve güvenilir olduğunu bildiğim her şey elimden alınmıştı. Diğer çocuklar evden ne kadar uzakta olduğumuzu anlayamayacak kadar küçüktüler. Hâlâ rıhtımda olan <i>Unicorn</i> dışında tüm geçmiş silinmişti.</p>

  <p>Bir öğleden sonra plajdan dönerken Tosco'yu otelde Chevrolet'sine bir şeyler anlatırken gördük. Arabaya sorular soruyor ve uygunsuz isimlerle hitap ediyordu. Radyatör peteğinin yanında durmuş bağırıyordu; peteğe bir yumruk indirdi, sonra da bir tekme attı.</p>

  <p>"Aptal şey," dedi ayağını acı içinde sallayarak. "İstemiyor gitmek. Nefret ediyor benden."</p>

  <p>"Kocam tamir eder."</p>

  <p>Ve o akşam babam yeni arkadaşlarından biriyle -Mr. Haddy- arabayı tamir etti. Makinelerin gövdeleri olduğunu ama beyinleri olmadığını söyledi. Mr. Haddy babam sanki çok akıllıca bir şey söylemiş gibi baktı. Tosco tamirat için o kadar minnettardı ki, istediğimiz zaman arabayı kullanabileceğimizi söyledi. Ertesi gün, annem babam şehirde işlerini hallederken bizi arabayla gezdirmek istediğini söyledi. Tela'ya mı gidiyorduk? "Hayır," dedi annem. "Doğu'ya, Trujillo'ya doğru gidiyoruz," Tosco güldü. "Kısa süre içerisinde dönersiniz," diye arabanın anahtarlarını verdi.</p>

  <p>"Hangi yoldan gideyim?"</p>

  <p>"Yalnızca bir yol var," dedi.</p>

  <p>Kasabanın içinden geçerken, sandığımdan hem daha zengin hem de daha fakir olduğunu fark ettim. Sahildeki derme çatma evler gibi kümesler de vardı, önlerinde yeşil çimenlikler olan büyük evler de. En güzel evler çitlerle çevrilmişti. Bana en garip gelen de buydu; çünkü Connecticut Valley'de sadece atların ve ineklerin etrafında çit görebilirdiniz. Bu bana Kaptan Smalls'un Honduras'ı hayvanların dışarıda, insanların kafeslerin içinde olduğu bir hayvanat bahçesine benzetmesini hatırlattı. Biz şimdiye kadar dışarıda kalmayı başarmıştık.</p>

  <p>Kasabanın anayoluna çıkıp sola döndük. Yarım milden az ilerlemiştik ki, yolda içleri kırık taşlarla dolu çukurlar belirmeye başladı. İleride bir nehrin üzerine kurulmuş bir köprü vardı. Bu bir demiryolu köprüsüydü ama başka bir köprü yoktu. Sürücüler bu köprüyü dönüş yapmak için kullanıyordu. Annem bekledi ve arabayı bu kiriş köprünün kalasları ve rayları üzerinden sürdü. Altımızda kadınlar kakao renkli nehrin sularında çamaşır yıkıyorlardı.</p>

  <p>Köprünün öte tarafında yol tamamen bozuk durumdaydı. Önce arabanın kapısından içeri sızan çamur birikintisi, sonra dar bir patika ve nihayetinde kayaların ön tampondan daha yüsek olduğu kuru bir çay yatağı.</p>

  <p>"Yolun sonu," dedi annem.</p>

  <p>The Gardenia'nın bir mil uzağındaydık.</p>

  <p>Diğer yolları denedik. Biri plajda son buluyordu, diğeri bir nehir yatağında -önceki nehir yatağının aynısı- üçüncüsü de dağın bir bölümü olan bir taşocağına çıkıyordu. Bu yolların ikisinin sonunda, bir deri bir kemik havlayan köpekler arabanın camlarına atladı. Burası çıkmaz sokaklarla dolu bir kasabaydı.</p>

  <p>"O kadar kolay vazgeçmem," dedi annem. Batıya giden yoldan Tela'ya doğru ilerledik. Dağ yamaçları, ipince palmiye ağaçlarıyla doluydu; ağaçların altında, zeminin düz olduğu yerde, muz fidanları, greyfurt ağaçları ve sivri uçlu ananaslarla dolu tarlalar vardı. Annem muzların nasıl yetiştirildiğini inceleyebilelim diye arabayı durdurdu ama arabadan indiğimizde yolun yamacındaki yüksek otların içinde akbabaların toplandığını gördük. Kel kafalı kuşlar ölü bir ineğin pembe kaburgalarını çiğneyen bir köpeği izliyorlardı. Köpek hayvanın deşilmiş derisinin altını kemiriyordu. "İneğe bir araba çarpmış olmalı," dedi annem. "Leşini otların içine atmışlar." Arada bir akbabalardan biri sürüden -toplam yirmi üç tane akbaba vardı- ayrılıp sarkan et parçalarını gagalayıp sökmeye çalışıyordu. Ama eti hırlayarak çiğneyen köpek, akbabaları bekletiyordu; korkunç görünümlü bu kuşlar, takke takmış cadılar gibi köpeğin işini bitirmesini bekleyerek izliyorlardı. Kanatları yerleri süpüren eteklere benziyordu.</p>

  <p>Yolun ilerisinde ölü bir köpek gördük. Beş akbaba, köpeğin karnında bir delik açmakla meşguldü. Akbabalar kanatlarını titreterek arabamızın geçmesi için kenara zıpladılar. Sonra köpek leşinin başına döndüler. Clover ve April midelerinin bulandığını söylediler; artık geri dönebilir miydik? Böylece, Tela'yı göremeden geri döndük.</p>

  <p>Gördüğümüz kadarıyla Honduras bundan ibaretti. Ölü köpekler ve akbabalar, kirli bir plaj, kümes gibi kulübeler, hiçbir yere çıkmayan yollar. Gemiden bakınca manzara bir tablo gibi görünmüştü ama şimdi biz de o tablonun içindeydik. Açlık, gürültü ve zulümden ibaretti. Bunun yanında greyfurtların hiçbir önemi kalmıyordu, güneş ışığı da her şeyi daha kötü hale getiriyordu. Babam bizi bunun için mi evden uzaklara sürüklemişti?</p>

  <p>The Gardenia'ya döndüğümüzde babam bir başka adamla terasta oturuyordu - daha önce görmediğimiz bir adamla. Adam annemi görünce dengesizce ayağa kalktı, konuştuğunda ağzından tükürükler saçıldı.</p>

  <p>"Kocanızla konuşuyordum," dedi "O deli."</p>

  <p>Gök gürledi ve yağmur, çatının üzerinde tıpırdamaya başladı. Aniden şiddetle başlamış, toprakta küçük krater açmıştı.</p>

  <p>"Bu, benim hayatımda gördüğüm en güzel kadın," dedi adam.</p>

  <p>Annem, "Çok yaşlı sayılmazsınız. Belki açıklaması budur," dedi ve çocukları uzaklaştırdı.</p>

  <p>Babam bana "Sen buralardan uzaklaşma," dedi. "Mr. Weerwilly'yle tanış. Emlak konusunda konuşuyoruz."</p>

  <p>"Güzel, güzel," dedi adam.</p>

  <p>"Bu en büyük oğlum Charlie."</p>

  <p>Mr. Weerwilly başını bana doğru eğdi ve "Ama ben Almanım, o yüzden sana Karl diyeceğim. Biliyor musun Karl? Bu adam deli."</p>

  <p>Babama baktım. Sırıtıyordu. "Hayır," dedim.</p>

  <p>"Evet! Deli! Ona buranın kokuşmuş bir ülke olduğunu söyledim. O bana çok sevdiğini söylüyor. Bu çılgınlık. Bilirsin, Karl, burası dünyadaki en son koloni, ben de buranın çiftçilerinden biriyim. Kaç Alman vardır burada? Yirmiden fazla değil. Ama binlerce Amerikalı var - binlerce!"</p>

  <p>"Jeronimo'da değil," dedi babam.</p>

  <p>Mr. Weerwilly, "Jeronimo'nun harika bir yer olduğunu sanıyor. Bu çılgınlık, Jeronimo'yu bilmiyor. Jeronimo harika bir yer değil. La Ceiba'dan daha iyi, bu doğru. Bir dönüm için dört yüz dolar? Bir dönümü burada bu fiyata bulamazsın."</p>

  <p>"Onu duydun Charlie," dedi babam ve gözlerini Mr. Weerwilly'ye dikti.</p>

  <p>"Yol yapılırsa, fiyat da yükselir," dedi Mr. Weerwilly. "Benim param yok. Ben bir çiftçiyim. Toprağımı sana satmak zorundayım." Gülmeye başladı. "Ama Jeronimo'da ne yapabilirsin?"</p>

  <p>"Ne istersem yapabilirim."</p>

  <p>"Çok fazla bir şey istemiyorsun."</p>

  <p>Bu adamdan nefret etmiştim, yüksek sesinden nefret etmiştim. Kalın dili ağzını dolduruyor, kelimelerin çıkmasına engel oluyordu. Dizime dokundu, şişkin dudaklarının arasından tükürükler fışkırdı.</p>

  <p>"Ben sadece ellerimi kullanarak çalışıyorum," dedi. "Meyve şirketinin makineleri var. Toprağı temizlemek için bir pala kullanıyorum. Şirketin buldozerleri var. Şirket helikopterden böcek ilacı püskürtebiliyor. Benimse küçük bir pompam var. Şirket işçilere iyi para verebiliyor - günde iki <i>Lemp.</i> Ben ne yapabilirim? Bir sap muz için bir <i>Lemp</i> alıyorum - sadece bir dolar. Bir portakala ve bir greyfurta bir sent." Birasını gargara yaparak içti ve "İşte bu yüzden açlıktan ölüyorum," dedi.</p>

  <p>Babam bana "Açlıktan ölmüyor. Cebinde benim param var," dedi.</p>

  <p>"Sen delisin," dedi Mr. Weerwilly.</p>

  <p>Ben, "Sanırım içeri gireceğim," dedim.</p>

  <p>"Sen gir Karl," dedi Mr. Weerwilly. "Bay bay."</p>

  <p>"Olduğun yerde kal," dedi babam. "Ona cebinde param olup olmadığını sor."</p>

  <p>Sormaya yeltendim ama Mr. Weerwilly suratını bir palyaço gibi çirkinleştirerek dizimi sıktı. "Bu adamı niye seviyorum, biliyor musun Karl? Çünkü şirketten nefret ediyor. Çünkü misyoner değil. Ve hiş yapmasını biliyor."</p>

  <p>"Hiş mi?" dedim.</p>

  <p>"İş!" dedi Mr. Weerwilly. "Bana taraçalarıma nasıl su çıkartabileceğimi anlattı. Arkadaşlarım bile bunu bana göstermez. Bu yüzden onu sevdim. Hem de nakit ödüyor."</p>

  <p>"Sen şahitsin, Charlie," dedi babam. "Bunu hatırla."</p>

  <p>"Ama biz farklıyız," dedi Mr. Weerwilly. "Sen bir Amerikan emperyalistisin. Toprağımı alıyorsun. Ben zavallı bir komünistim, sadece küçük bir çiftçiyim. Sana satmak zorundayım. Şimdi bir evim ve birkaç ağacım kaldı."</p>

  <p>Mr. Weerwilly konuşmaya devam etti. Kendini tekrarlıyor, peltek peltek konuşuyor, tükürüyor ve bira içiyordu. Zaman çok yavaş geçiyordu. Babam niçin yağmur yağarken burada oturmam için ısrar ediyordu?</p>

  <p>Mr. Weerwilly "Ama o güzel kadını ve bu çocukları Jeronimo'ya niçin götürdüğünü biliyorum - çünkü sen delisin," dedi.</p>

  <p>"Bayanı duydun," dedi babam. "Ancak bir tilki kadar."</p>

  <p>"Burada bedavaya yemek alabilirsin. Sadece bir tişört sana yeter. Beş <i>Lemp</i> karşılığında bir kız bulabilirsin."</p>

  <p>"Dikkatli ol, Mr. Weerwilly," dedi babam ve adama sırıttı.</p>

  <p>Babam ucu uçmuş parmağını kızgınca kaldırarak Mr. Weerwilly'yi ürküttü. Sanırım adam babamın yumruğu üzerindeki küt parmağını bir tabancanın namlusu zannetmişti. Ellerini gömleğine götürdü.</p>

  <p>Babam, "Charlie, kontratın nerede olduğunu sor," dedi.</p>

  <p>Soruyu sordum.</p>

  <p>"Teşekkür ederim," dedi Mr. Weerwilly. "Bunu hatırlamama yardımcı oldunuz." Gömleğinin içinden bir zarf çıkarttı ve masanın üzerine fırlattı.</p>

  <p>Babam zarfı yırtarak açtı. Ama ben ona bakmıyordum. Gözlerimi Mr. Weerwilly'ye dikmiştim. Zarfı almak için gömleğinin önünü açtığında, eli göğsüne sarılmış siyah deri bir tabanca kılıfına değmişti.</p>

  <p>"Ne kadar da acele ediyor."</p>

  <p>Babam, "Bu bir Harvard diplomasına benziyor," dedi.</p>

  <p>"İspanyolca," dedi Mr. Weerwilly.</p>

  <p>"Okuma biliyorum," dedi babam.</p>

  <p>Gözlerimi Mr. Weerwilly'nin gömleğindeki tabanca kılıfı şişkinliğinden alamıyordum.</p>

  <p>"Onu dolandırdığımı sanıyor."</p>

  <p>Babam kontratı dikkatle, kaşlarını çatarak, küt parmağını sayfada gezdirerek okudu. Sonra, "Seninle iş yapmak bir zevkti," dedi.</p>

  <p>Mr. Weerwilly birasını bitirdi ve geğirdi. Ayağa kalktı, saçımdan tutup yüzüne bakmam için başımı çevirdi. O kendine has çirkin tavırla bana gülümsedi ve "Belki de o kadar deli değildir," dedi.</p>

  <p>Sonra, gömleğindeki şişkinliğe dokunarak güldü.</p>

  <p>O gittikten sonra babam "Kaldığın için sağ ol, Charlie. Ne hazin bir vaka, değil mi? Sarhoştu. Kontratı bana vermeyeceğini sandım. Paramı alıp çalabilirdi." Babam kâğıdı katladı ve zarfın içinde soktu. "Elde edilmesi güç insanı oynuyordu," dedi.</p>

  <p>"Bir tabancası vardı," dedim.</p>

  <p>"Doğru. Benden üstün olduğunu sanıyordu."</p>

  <p>"Korkmadın mı?"</p>

  <p>Şefkatle elimi tuttu. Kendi eli sıcak ve yapışkandı, titriyordu. "Hayır," dedi.</p>

  <p>Elimi bırakıp zarfa uzandı.</p>

  <p>"İstediğimi aldım."</p>

  <p>"Arazi mi?"</p>

  <p>"Jeronimo," dedi babam.</p>

  <p>"Bir kasaba?"</p>

  <p>"Sırıtmayı kes," dedi babam. "Küçük bir kasaba."</p>

  <p>Yağmur çatıya vuruyor, ebegümecilere çarparak çiçeklerine boyun eğdiriyordu. Toprak kapkara olmuştu, Tosco'nun Chevrolet'sinde davul çalan yağmura, simsiyah denizin üzerinde çakan şimşekler eşlik ediyordu.</p>

  <p>"Yine de," dedi babam, "Belediye başkanı ben olacağım."</p>

  <p>Yağmur dinene kadar orada oturduk, sonra annem çocuklarla birlikte bize katıldı. Tosco yemeğimizi terasta servis etti.</p>

  <p>Jerry, "Ölü bir inek gördük," dedi ve babama köpeğin yol kenarındaki ineği nasıl yediğini ve 'patates soyacağı gibi gagaları olan akbabaların' onu izlediğini anlattı. Clover ve April yoldaki ölü köpeği ve cesetten parça kapmak için itişip kakışan akbabaları anlattılar. Clover, "Midem bulanana kadar cesedi gagalamaya devam ettiler," dedi.</p>

  <p>"Baba hiç etkilenmedi," dedi annem.</p>

  <p>"O kuşlara dayanamıyorum."</p>

  <p>Annem ona yolların durumunu, çukurlarla dolu olduğunu, kaygan raylar ve gevşek kalaslarla döşeli demiryolu köprüsünün ötesindeki yolun devam edilemeyecek kadar kayalık olduğunu, bir yolun taşocağına, diğerinin plaja çıktığını, yolların aslında yol olmadığını, bir milden daha az ilerledikten sonra ağaçlara veya bir köpeğe, genelde ölü bir köpeğe ulaşıldığını anlattı. Yollar hiçbir yere çıkmıyordu.</p>

  <p>"Buna içerim," dedi babam.</p>

  <p>Clover, "İnsanlar tuvaletlerini sokağa yapıyor. Evet," dedi. April kıkırdamaya başlayınca itiraz etti. "Birini gördüm!"</p>

  <p>"İdrar raventlere<a href="../Text/DiPNOTLAR.xhtml#a6" id="k6"><sup>[6]</sup></a>&nbsp;iyi gelir," dedi babam.</p>

  <p>"Muzdan başka bir şey görmedik," dedi Clover.</p>

  <p>"Bak hâlâ gülümsüyor," dedi annem.</p>

  <p>"Onlara haberi ver, Charlie."</p>

  <p>"Babam bir kasaba satın aldı," dedim.</p>

  <p>"Şaka yapıyorsun," dedi annem.</p>

  <p>Babam, "Tapusu burada," dedi. "Hem yerini bir haritada gösterebilirim. Adı burada yazılı - South Hadley kadar bir yer. Sarhoş bir Alman'dan satın aldım. Orada muz yetiştirmeye çalışmış. Birkaç vahşi var ama onların dışında sadece güneş ışığı.</p>

  <p>Jerry, "Ölü bir köpek de olduğuna bahse girerim," dedi.</p>

  <p>"Belki canlı bir köpek," dedi babam. "Ama köpek avcıları yok. Polis, telefon, elektrik, havaalanı yok; hiçbir şey yok. Bir yer ne kadar önemsiz olabilirse o kadar önemsiz. O Alman oraya lanet ediyordu, söyledikleri bana övgü gibi geldi. Sıfırdan başlamaktan bahsediyorduk. İşte Jeronimo bizim sıfırımız."</p>

  <p>"Oraya nasıl gideceğiz?" diye sordu annem.</p>

  <p>"Kafamı önemsiz sorularla karıştırma," dedi babam. "Yeterince ipucu verdim. O Alman dışında burasıyla Tapu Dairesi arasında nereye gittiğimizi bilen tek bir kişi yok. Bu açıdan bakarsak, ıssız bir adadan bile daha iyi." Küt parmağı havalandı. "Bu konuda tek bir kelime daha etmeyelim!"</p>

  <p>Tam o anda bir araba The Gardenia'ya girdi ve çamura park etti. Parlak elbiseler giymiş dört kadın arabadan indi. Uzun siyah saçları, el çantaları vardı. Avludan geçip uçtaki bara doğru yürüdüler. Kahkahalarını tanımıştım.</p>

  <p>"İşte gecenin kadınları geliyor," dedi babam. "Bu toplantı sona ermiştir."</p>

  <p>Biz odamıza gitmek için kalkarken Tosco babamın yanına geldi. Arabasını tamir ettiği için tekrar teşekkür etti ve istediğimiz zaman kullanabileceğimizi tekrarladı.</p>

  <p>"Sen bir beyefendisin," dedi babam.</p>

  <p>"Ama artık bir arabaya ihtiyacın yok, ha? Jeronimo'yu satın aldığını duydum." Parmak uçlarını öptü. "Çok güzel Jeronimo."</p>

  <p>Gece gürültüsü her zamankinden daha kötüydü ve neredeyse şafağa kadar sürdü. Sonra parlayan limandan rıhtıma baktım ve <i>Unicorn</i>'un gitmiş olduğunu gördüm.</p>

  <p>Beyaz geminin yok oluşu bana kendimi, çaresiz ve sanki kafamdaki işe yarar bir şey hileyle alınmış gibi, adeta kör hissettirdi. O şey umuttu. Gemi orada olduğu için kendimi güvende hissetmiştim - eve gidebilirdik. Artık kendimi terk edilmiş hissediyordum.</p>

  <p>Bundan sonra babamın yanından hiç ayrılmadım. Kasabaya giderken ona eşlik etmek için türlü mazeretler uydurdum. Jeronimo'da ihtiyacımız olacağını söylediği teçhizatı alırken, dükkânlarda ve nalburlarda sabırla yanında bekledim - donanım diyordu, borular ve hırdavat. Meyve şirketinin ucuza sattığını söylüyordu. Bana ne diyorsa yaptım ve bakır boruları veya eski kazanları inceleyen babam, satıcılara, onları bu çöplerden kurtardığına ve bunlarla ne yapacağına dair en ufak bir fikri olmadığına ikna amaçlı hurda taciri söylevini çekerken, kendimi Mr. Haddy adındaki adamla bir ağacın gölgesine çömelmiş buluyordum.</p>

  <p>"Atmak yazık olur," diyor, bu mallar onların olduğu için onlara açıyormuş ve malları ortadan kaldırarak onlara iyilik yapacakmış gibi davranıyordu.</p>

  <p>Bunların hepsini önceden duymuştum ama yine de yanından ayrılmıyordum. Amerika'yla olan son bağlantımız <i>Unicorn</i>'un gitmesiyle kopmuştu. Babam beni Kaptan Small'un tarafını tutmakla suçlamakta kısmen haklıydı - o yaşlı adamın bize göz kulak olacağını hissetmiştim, bazen aynı şeyi Polski için de hissederdim.</p>

  <p>Ama artık tüm kontrol babamın elindeydi. Bizi bu uzak yere getirmiş, büyüleyici tavırlarıyla bir kasaba, bir nalbur dükkanının yarısını dolduracak kadar bakır boru ve bir dönümlük eski bir kazan alarak bizi şaşırtmıştı.</p>

  <p>"Bunlar medeniyetin hammaddeleri," dedi. Ama bu benim umurumda değildi. Sadece onun yakınında olmak istiyordum. Cesaretinin pervasızlığından korkuyordum. Alman adamı ve tabancasını unutmamıştım. <i>Eğer ölürse</i> diye düşündüm <i>mahvoluruz.</i> Ne zaman ortadan kaybolsa endişeleniyor, ıslık çaldığını ve "Bam altında, Bu altında," şarkısını söylediğini duyana kadar sakinleşemiyordum. Peşinden ayrılmadığımı fark etmişti. Sıklıkla eğilip bana, "Nasıl gidiyorum?" diye sorardı.</p>

  <p>İyi, diyordum. Ama neyi niçin yaptığını bilmiyordum. Tek bildiğim, yaptığı her neyse, bunu vahşilerin arasında yapacağıydı.</p>
</body>
</html>
