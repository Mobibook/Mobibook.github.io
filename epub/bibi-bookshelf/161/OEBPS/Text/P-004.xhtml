<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>4</h3>

  <p class="p1">Korkuluğun bulunduğu tarladan geçip kara çamlığa giden otlarla kaplı küçük yola saptığımızda, babam hâlâ gülümsüyordu. Bir kütüğün üzerine çivilenmiş 'Geçilmez' tabelasının arkasındaki çalılığın içinde "Maymun Evi" diye bilinen ev vardı.</p>

  <p>Evi daha önce uzaktan görmüştüm. Hiç içine bakacak kadar yakınına yaklaşmak istememiştim. Zaten, tabelada da yazdığı gibi, bu yasaktı. Vahşilerin bir kısmının bu evde yaşadığından emindim; içeriden radyo sesleri ve bağırtılar geldiğini duymuştum.</p>

  <p>Evin tahta kaplamaları bir zamanlar beyazdı ama şimdi renkleri atmış, aşınmışlardı. Bu ahşap ev tekrar ağaca dönüşüyormuş gibi görünüyordu ama taşlaşmış bir ağaca. Pencerelerin hiçbirinde perde yoktu, bazılarının camı bile yoktu. Evi tek koruyan etrafındaki yaprak dökmeyen ağaçlardı, bu ağaçlardan fışkıran zamkın bir bölümü evin üzerine sıçramıştı. Çam iğneleriyle kaplı patikada ilerledik, yaklaştıkça kapıdaki sinekliğin yırtık olduğunu, gevşemiş bir oluğun sersemlemiş bir rüzgâr gülü gibi sallandığını gördüm, çatı oluğundan boşalan sular, pervazlarda küflü su lekeleri bırakmıştı. Ev çürük ve çökmüş bir perili ev gibi görünüyordu.</p>

  <p>"Gel, Charlie. Sana bir şey göstermek istiyorum."</p>

  <p>Onu reddedemedim. Birlikte eve girdik. Ter, pişmiş fasulye, kirli çamaşır ve is kokuyordu. Duvar kâğıdı sarı kabuklar halinde sökülüyordu, duvar boyası kimi yerlerde kabararak kalkmıştı.</p>

  <p>"Buraya Maymun Evi diyorlar," dedim.</p>

  <p>"Kim diyor?"</p>

  <p>"Çocuklar."</p>

  <p>"Eşek sudan gelinceye kadar döverim onları. Sakın senin evden bu adla bahsettiğini duymayayım."</p>

  <p>Evde ne masa ne de sandalye vardı; girdiğimiz ilk odada, diğer hepsinde olduğu gibi, yer döşekleri, döşeklerin üzerinde yeşil ordu battaniyeleri, paçavralar ve çoraplarla birlikte bir köşeye tıkılmış küçük, eski püskü mukavva valizler vardı. Açılmış sardalye konserveleri, ekmek parçalarıyla dolu torbalar ve boş ekşimiş süt kutuları evdeki diğer çöplerdi. Bir rafın üzerindeki transistörlü radyo seloteyple yapıştırılmıştı. Tüm ev döşekler, eski püskü giysiler, saç fırçaları ve yıkanmamış bulaşıklarla doluydu. Bu ev bir maymun kafesi gibi tırmalanmış ve hasar görmüştü. Ama bu, içinde yaşanılan bir evin karmaşıklığı değildi; orada yaşayan her kimse bir daha dönmemek üzere çekip gitmiş gibi bırakılmış ve terk edilmiş bir görüntüsü vardı.</p>

  <p>"Şu zavallı insanların haline bak," dedi babam. Yerden kirli bir battaniye alıp duvara doğru tuttu.</p>

  <p>"Şu eşyanın haline bak."</p>

  <p>Orada olmadığını bildiği bir şeyi arar gibi, hiddetle bir odadan diğerine dolanmaya başladı. Yanına fazla yaklaşmadan peşinden gittim. Kollarını havada sallıyor, hiddetle pis eşyaları işaret ediyordu.</p>

  <p>"Geceleri ev diye buraya dönüyorlar. Uyudukları yer burası!"</p>

  <p>Bir şilteyi tekmeledi.</p>

  <p>"Şu yedikleri şeylere bak."</p>

  <p>Bir sardalye konservesi babamın ayağının ucunda havalanıp hole zıpladı. "Kendi kestikleri Allah'ın belası kuşkonmazı bile yemiyorlar."</p>

  <p>İşte o zaman vahşilerden bahsettiğini anladım.</p>

  <p>"- ki, çalsalar onları suçlamazdım."</p>

  <p>Bağıra çağıra evin arkasına yürüdü, başını pencereden çıkardı ve hüzünlü bir kahkaha savurdu.</p>

  <p>"Bir kovayla yıkanıyorlar. İşlerini bu barakada görüyorlar. Bu âdil mi? Sana soruyorum! Neden keçi gibi koktuklarını ve sadece komik tavşanların yapacağı ağza alınmaz işler yaptıklarını merak mı ediyorsun?"</p>

  <p>Bunu hiç merak etmiyordum. Beni şaşırtan, bu insanlara vahşiler diyen ve onlardan uzak durmam için beni uyaran babamın, onlar hakkında bu kadar çok şey bilmesiydi. Bu eve gelirken kamyoneti hiç duraksamadan sürmüş ve bir dolabın içinde veya battaniyenin altında saklanmış bir vahşinin üzerine atlayıp boğazını keseceğinden zerre korkmadan içeri girmişti.</p>

  <p>"Burada olmamamız gerektiğini düşünüyorum," dedim.</p>

  <p>"Onlar misafir severler, Charlie. Ormandan kalma, eski bir gelenek bu. Yabancılara iyi davran çünkü sen de bir yabancı olabilirsin - cangılda yolunu kaybedip susuzluktan, açlıktan veya böcek ısırıklarından ölebilirsin. Cangılın kanunu budur - yardımseverlik. İnsanların sandığı gibi zulüm değil. Bu vahşilerde hayran olunacak çok şey var. Şüphesiz ki misafirperverler."</p>

  <p>"Ama burası cangıl değil," dedim.</p>

  <p>"Hayır," dedi babam, "değil. Çünkü hiçbir cangıl burası kadar öldürücü ve pis olamaz. Bu harabe için yeşil ağaçlarından vazgeçtiler. Çok acıklı. Beni çıldırtıyor çünkü önünde sonunda onlar da sorunun bir parçası olacaklar."</p>

  <p>Evden çıkmak için kapıya yöneldi.</p>

  <p>"Temiz havaya ihtiyacım var," dedi.</p>

  <p>Ama arabaya binip uzaklaşmak yerine Buz Fıçısını kamyonetin kasasından indirdi. Takozların üzerine yerleştirdiği aleti, çekerek evin içine soktuk. Babam Buz Fıçısını arka odaya kurdu, fitilini yaktı ve içine suyla dolu bir tepsi koydu.</p>

  <p>"Bu buzu görünce sevinçten çıldıracaklar," dedi.</p>

  <p>"Yani, öylesine onlara mı vereceksin bunu? Harcadığın onca emeğe ne olacak?"</p>

  <p>"Şu kavruk Polski'nin ne dediğini duydun. İşine yaramazmış. Bizim de kendi buzdolabımız var. Bu insanlar bunun değerini anlar. Çalıştırmak için para harcamalarına da gerek yok. Hem yiyeceklerini saklayacak hem de tasarruf edecekler. Tarladan döndüklerinde içecek güzel, soğuk bir içkileri olacak. Bu harabenin lanetini biraz azaltacak bir alet. Önemli olan da bu."</p>

  <p>Yere diz çökmüş aletin alevini ayarlıyordu.</p>

  <p>"Buz medeniyettir," dedi.</p>

  <p>Takdirle dilini şaklattı.</p>

  <p>"Bunu buraya kimin koyduğunu merak edecekler," dedim.</p>

  <p>"Hayır, etmeyecekler," dedi.</p>

  <p>Eski evi döşekleri ve fare dışkılarıyla birlikte geride bıraktık, kendimi yabanla ilk karşılaşmamı atlatmış gibi hissediyordum. Bizim düzenli evimizin çok yakınındaydı ama yine de vahşiydi. Bizden ayrıydı. Boş ve yalnızdı. Beni korkutmuştu, tehlikeli olduğu için değil, bu kadar sefil ve umutsuz göründüğü için. Kötü durumda başlamış, giderek kötüleşmişti ve böyle kalacaktı, tüm çöpüyle - teneke konserveleri, üzerine bir şeyler karalanmış duvarları, döşemelerdeki maymun tırmıkları, paslı yıkanma kovası, bir işe yaramayan lavabosu, süpürülerek köşeye yığılmış çöpleri ve bana çarpık ayakları hatırlatan çarpık ayakkabılarıyla.</p>

  <p>"Korkunç," dedim.</p>

  <p>"Böyle hissetmene sevindim," dedi.</p>

  <p>Kamyoneti yola doğru sürdü, vites değiştirirken içini çekti.</p>

  <p>"Bu, Amerika," dedi. "Rezalet. Beni çok üzüyor."</p>

  <div>
    <br />
  </div>

  <p class="p1">Bundan sonra, tanıdık yerlere dönmek ve tekdüze işlerde babama yardımcı olmak bana iyi geldi. Sıcaktan terlerken, zehirli sarmaşık yaralarım kaşınmaya başladı ama sızlanmadım. Babam da konuyu açmadı. Çalılıklarda aylaklık ettiğimden emindi, bu da benim cezamdı.</p>

  <p>Polski'nin on yağlı koyunu ve küçük bir inek sürüsü vardı. Hayvanları birbirinden ayıran elektrikli çitin trafosunu tamir ettik ve yalağın tıkanmış borusunu açtık.</p>

  <p>Babam, "Eskiden bu ülkede benim gibi bir adama yer vardı," dedi.</p>

  <p>Öğlene doğru, pencereleri olmayan büyük soğutucu binasına gittik. Kalın duvarlar içerisini soğuk tutuyordu. Aşırı yüklü devre tekliyordu; havada bir sessizlik ve karanlıkta olgunlaşan kuşkonmazın keskin kokusu hakimdi. Kuşkonmaz sapları üç kiloluk demetler halinde bağlanmıştı. Uçları nazik ve kolay kırılır olduğundan, bitkiyi depolamak zordu. Demetler rafların üzerine yüklü cephane gibi dikkatle yerleştirilmişlerdi. Polski'nin yeterince yeri olmadığı açıktı ama babam Polski'nin kuşkonmaza bu kadar talep varken saklamasının bile şaşırtıcı olduğunu söyledi.</p>

  <p>"Şuna bek hele!"</p>

  <p>Vizon kürkünden bir palto yüksekteki bir kancada asılı duruyordu; büyük olasılıkla Polski Ana'nın olan palto, güvelerden korunması için burada soğukta saklanıyordu. Koyu altın rengindeydi, babamın el fenerini paltoya yöneltmesiyle ince tüylerin her biri parladı.</p>

  <p>Bunu gören babam dünyanın hali üzerine gülmeye başladı; harap bir evde yerde uyuyan insanlar ve soğutma sistemine bir servet harcanan düzenli, küçük bir odada saklanan tonlarca kuşkonmaz ve kürk palto. Bunun korkunç bir şaka olduğunu söyledi. İnsanoğlunun aptallığı! Vahşiler nasıl aldatıldıklarını bilseler, Polski'nin kafasını keser ve kürk paltoyu giyip dans ederek uzaklaşırlardı.</p>

  <p>Soğutucunun aşırı yükünden dolayı patlamış bir sigortayı değiştirirken, "Kavruk haklıydı. Burada bir milim boş yer yok ve hâlâ biçmeye devam ediyorlar. Şuraya yazıyorum, bu adam çok yakında ziyaretimize gelecek. Kafasında birtakım fikirler olacak. Bu sabah bana dediklerini hatırlamayacak. Bazı insanlar hiç ders almaz," dedi.</p>

  <p>Öğleden sonra, yol kenarında Mart ayında çözülen buzlarla taşan suyolunu kazıyorduk. Hava önceki gün gibi sıcaktı; babam gömleğini çıkarmıştı. Doldurduğu el arabasını tutuyordum. Sesler duydum.</p>

  <p>Bisiklete binmiş üç çocuk bize doğru yaklaşıyorlardı; okuldan eve giden Hatfield çocuklarıydılar. Yere çömeldim. Beni bu halde, üzerimde eski elbiselerimle çalışırken, babamı da bir hendek kazıcı gibi eğilmişken görmelerini istemiyordum. Başkalarının ne düşündüğüne aldırmayan babamdan utanıyordum. Bu kadar özgür olduğu için onunla gurur duyuyor, utandığım için kendimden nefret ediyordum. Çocuklar dikkatimi çekmek ve bana kendimi kötü hissettirmek için bisikletlerinin zillerini çalıp bağırıştılar. Babamın ateşle çalışan bir buz kutusu icat etmek için aylarca çalıştığını ve aleti bu sabah, başkasına öylesine hediye ettiğini, sora herhangi bir ırgat gibi kazmasını alıp çalıştığını bilmiyorlardı.</p>

  <p>Yüzlerine bakamıyordum. Yanımızdan kayıp geçerken yine bağırdılar. Bir süre sonra başımı kaldırıp baktım ve kır yolunda yalpalayarak ilerlediklerini gördüm.</p>

  <p>Babam hâlâ suyolunu kazıyordu; büyük bir ayakkabı kalıbına benzeyen kendi icat ettiği bir kürekle içerideki çamuru boşaltıyordu.</p>

  <p>"Kendini kötü hissetme. Bugün çok önemli şeylere tanık oldun, Charlie. Ya o bir işe yaramayan küçük adamlar ne yapıyordu? Okulun bahçesinde tiner koklayıp oyuncaklarıyla böbürlenip resimlere bakıp kıyameti koparıyorlardı. Televizyon izliyorlardı - okulda bütün yaptıkları bu. Gözlerini mahvetmek. Senin buna ihtiyacın yok."</p>
</body>
</html>
