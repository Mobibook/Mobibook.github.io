<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>7</h3>

  <p class="p1">Arabayla evden uzaklaşırken gördüğüm son şey, sabahın soğuk çiyinde ağaçlarımızın alçak dallarına asılı kırmızı kurdelelerin gevşekçe sallanmasıydı. Şafaktan hemen sonraydı. Bu parlak kurdeleler dışındaki her şey sıcak loş ışıkta buğulu griydi. Kurdeleleri önceki gece vahşiler bağlamıştı.</p>

  <p>Masada yemek yiyorduk, önce insan seslerini, sonra uzun çimleri süpürerek geçen ayak seslerini duyduk. Babam "Kim o," diye seslenip kapıya gitti. Verandanın ışığını yaktığında, evin eşiğinde toplanmış bir düzineden fazla kara yüz gördüm. Onu almaya geldiler - sürükleyerek götürecekler, diye düşündüm.</p>

  <p>"Adamlar geldi, Anne." Vahşiler dememişti. Annem, "Tam zamanında geldiler," dedi.</p>

  <p>Babam adamlara döndü ve eliyle içeriye davet etti.</p>

  <p>Uzun boylu ve hepsinin en karası olan ilki sırıtarak ve elinde bir palayla salınarak içeri geldi. Aman Tanrım, diye geçirdim aklımdan. Palayı gayet teklifsizce, bir İngiliz anahtarı taşırmışçasına tutuyordu, istese, kolaylıkla kaldırıp babamı iki parçaya ayırabilirdi. Diğerleri de onu takip etti; ayakları olağanüstü büyüklükte olmasına rağmen kedi gibi süzülerek hareket ediyorlardı. Beyaz gömlekleri çok temiz ve kolalıydı, hepsi gömleklerden daha beyaz yamalarla kaplıydı. Mırıldandılar, gülüştüler ve odayı evlerinde burnuma gelen köpek kokusuyla doldurdular, ter, fare pisliği ve benzin kokusuyla. İkizler ve Jerry gözlerini fal taşı gibi açmış adamlara bakıyorlardı - korkmuşlardı; Jerry kokudan neredeyse yemeğini kusacaktı.</p>

  <p>Ama adamlar da, elinde pala olan adam da dahil olmak üzere, biraz korkmuş görünüyorlardı. Yüzleri yaralı bereli çarpık maskeler gibi, saçları bir misk sıçanının kuyruğu gibi yağlı ve kara, deşilmiş bir koltuk minderinin dışarı fırlayan dolgusu kadar sık bukeleri dimdikti. Adamların çoğu koyu tenli ve şahin burunlu yerliler, kalanları da upuzun kollarını gevşekçe ileri geri sallayan zenciler ya da en az zenciler kadar kara tenli adamlardı. Bazılarının yüzleri o kadar siyahtı ki, burunlarını veya yanaklarını seçemiyordum. Bize baktılar, daha önce hiç doğru düzgün bir evde bulunmamışlar da, evi yakıp yıkmakla, diz çöküp haykırmak arasında seçim yapmaya çalışır gibi odayı incelediler. Sessizlikleri, kafalarının karışıklığı, dingin bir hiddet gibi odanın havasında buharlaşıyordu.</p>

  <p>Babam iri olanın omzunu kavradı ve "Siz baş belaları, ne istiyorsunuz?" diye sordu.</p>

  <p>Adamlar çocuklar gibi gülüştüler, işte o zaman babama karşı itaatkâr bir saygı beslediklerini anladım. Yüzleri hayranlık ve minnetle parlıyordu. Güvende olduğumu fark edince adamlar gözüme daha az çirkin ve sinsi göründü.</p>

  <p>Babam, "Bu, Mr. Semper," dedi. İri adamın elini sıkarken onu diğerlerinin arasından çekerek öne çıkardı. "İngilizceyi çok iyi konuşuyor, değil mi Mr. Semper?"</p>

  <p>Mr. Semper, "Hayır," diye kişnedi ve çaresizce anneme baktı.</p>

  <p>Bu Semper denen adamı tanıyordum. Gece yarısı tarlaları geçerken gördüğüm yüz onundu. Korkuluk cesedini kollarında taşıyan adamdı. Ağzının yanında bir imza gibi duran soluk yara izini ayırt ettim. Bu yara izini o gece görmediğime memnundum.</p>

  <p>"Bir bakalım bira var mı, Anne. Bu beyler susamış."</p>

  <p>Bir süre sonra her adam elinde bir şişe bira tutuyordu. Mr. Semper çenesini öne doğru uzatıp azı dişleriyle şişenin kapağını söktü. Diğerleri de aynını yapıp kendi şişelerini dişleyip dilleriyle kapağını söktüler. Biradan utangaç yudumlar alıp gözlerini babama diktiler.</p>

  <p>Babam, "Bana ne getirdin, kardeşim?" dedi.</p>

  <p>Mr. Semper palayı avucunda dengeleyerek, "Bunu," dedi.</p>

  <p>"Çok güzel," dedi babam. Başparmağıyla bıçağın keskinliğini kontrol etti, "Bununla tıraş olabilirim," dedi.</p>

  <p>Mr. Semper başka bir dilde hızla bir şeyler söyledi.</p>

  <p>Babam adamın söylediklerini anlıyordu! Bize döndü ve, "Buz Fıçısı için teşekkür ediyorlar. Medeni insanlar olduklarını söylememiş miydim? Bakın, hepsi birer beyefendi," dedi. Adamlara onların dilinde bir şey söyledi.</p>

  <p>Mr. Semper yüksek sesle kahkaha attı. Diş köklerini pürüzsüz balmumu gibi kaplayan diş etleri mükemmeldi. Sulu, yarı kapalı gözleriyle izlediği babam bir kase fıstık sununca mırıldanarak teşekkür etti.</p>

  <p>Beni asıl şaşırtan bu adamların evimizde olmasıydı. Aylarca tarlaları sessizce aşmalarını, kuşkonmaz ekip olgunlaşınca eğilip toplamalarını izlemiştim. Bu adamların o gece tanık olduğum korkuluk merasiminde ellerinde meşaleler taşıyan adamlar olduğundan emindim. Vahşi olduklarını düşünmüş, evlerinin kokusundan korkmuş, yüzlerini şişkin ve kaba bulmuştum. Şimdiye kadar gördüğün en garip on beş adam işte karşımda duruyordu.</p>

  <p>Yakından hiç de vahşi görünmüyorlardı. Sefil ve itaatkâr görünüyorlardı. Gömleklerindeki yamalar yüzlerindeki yaralara uyuyordu, elleri çalışmaktan çatlamıştı, saçları tozluydu. Kocaman eski ayakkabılarının büktüğü omuzları ve paçavra pantolonları onları sandığım kadar tehlikeli değil, güçsüz gösteriyordu.</p>

  <p>Babam, "Sizinle tanışmak istiyorlar," dedi.</p>

  <p>İkizleri, Jerry'yi ve beni takdim etti, hepsiyle el sıkıştık. Avuç içleri çatlak ve nemliydi, tenleri pul pul, el tırnakları sarıydı. Elleri tavuk ayaklarına benziyordu, el sıkıştıktan sonra benim elim de kokmaya başladı.</p>

  <p>Babam, "İyi bir harita satın alarak önlemimi aldım," dedi ve haritayı açıp bir lambanın altına yaydı. Adamlar haritaya bakmak için itişip kakıştılar. "Bir harita kitap gibidir - hatta daha da iyidir. Bunu aylardır okuyorum. Her şeyi öğrendim. Bakın, ortası boş - yol yok, kasaba yok, ad yok. Amerika da bir zamanlar böyle görünüyordu."</p>

  <p>"Yeterince su var burada," dedi Mr. Semper parmağını mavi nehirlerin üzerinde gezdirirken.</p>

  <p>Bu, çene biçiminde bir yerin, iç kısımları boş olan bir sahil şeridinin haritasıydı. Nehirlerin mavi damarları, ovaların yeşili ve dağların turuncusu, haritadaki yerlerin adı değil, sadece parlak renkleri vardı. Babamın parmağı harita üzerindeki bir şeyleri işaret etmeye uygundu, "Gideceğimiz yer burası," derken, ucu kesik küt parmağıyla işaret ettiği yer kocaman bir boşluktan başka bir şey değildi.</p>

  <p>"Bizimle gelmek istemediğinden emin misin kardeşim?"</p>

  <p>Mr. Semper dişlerini gösterdi, burun delikleri bir atınkiler gibi kocaman açıldı.</p>

  <p>"Burada kalıp sonuçlarına katlanmayı tercih ediyorlar," dedi babam. "Garip değil mi? Bir bakıma ülkelerimizi takas ediyoruz - ülke değiş tokuşu."</p>

  <p>Mr. Semper gülüp ellerini çırptı ve, "Çok uzaklara gidiyorsun," dedi.</p>

  <p>Babam ona sırıttı ve "Ben ortadan kaybolan Amerikalıyım," dedi.</p>

  <p>Mr. Semper, yanımızda çömelip uzun kollarıyla ikizlere, Jerry'ye ve bana teker teker sarılırken gözlerinin etrafındaki kara damarlar kabarıp parlak derisinin altında kapana kısılmış kurtçuklar gibi gerildi.</p>

  <p>"Bu baba büyük adam. Benim de babam." Mr. Semper'in homurtularından hazmedilmiş fıstıkların nemli kokusu geliyordu. "Biz onun çocukları."</p>

  <p>Bu söylediği bana çok saçma geldi ama sonra babamın bu adamlara fakir oldukları için çok yardımcı olduğunu hatırladım. Bu Mr. Semper'in ateşle çalışan buz kutusu için teşekkür etme şekliydi.</p>

  <p>Diğer adamlar sessizdi. Babam onlara gülümsedi ve elleriyle işaretler yaptı. Sonra bir şeyler mırıldandı ve anneme dönüp "Bu, 'Benim yapmayacağım bir şey yapmayın,'ın İspanyolcasıydı," dedi.</p>

  <p>Annem, "Tam senlik bir tarif," dedi.</p>

  <p>Mr. Semper babamın parmaklarını kavrayıp son kez yüzüne bir şeyler mırıldandıktan sonra adamlar bahçedeki otları süpürerek yola koyuldular; babam palayı havaya kaldırıp bir korsan kılıcı gibi savurarak havada yarıklar açtı.</p>

  <p>"Allie, dikkatli ol," dedi annem.</p>

  <p>"Bir an önce gitmek istiyorum."</p>

  <p>"Yer takası," dedi annem. "Zavallı adamlar."</p>

  <p>"Değiş tokuş edebilecekleri tek bu var - başka bir şeyleri yok. Biz de yakında bu durumda olacağız. Onlar olmasaydı, hayatta aklıma gelmezdi. Bana onlar ilham verdi."</p>

  <p>Dışarıda bir hareketlenme vardı. Adamlar ağaçların altında durmuşlardı.</p>

  <p>"Ama bu dolandırıcılık," dedi babam. "Onları akbabalara bırakıyormuş gibi hissediyorum."</p>

  <div>
    <br />
  </div>

  <p class="p1">Adamların ağaç dallarına bağladığı kurdeleleri ertesi sabaha kadar fark etmedim. Ucuz, kırmızı kurdelelerdi ama sabahın gri ışığında zengin ve şatafatlı görünüyorlar, ağaçlara görkemli bir hava.</p>

  <p>Bir süre sonra ne kırmızı kurdeleleri ne de evi seçebiliyordum. Evimiz gittikçe küçülerek aşağıya kaydı, ardından da ağaçların tepeleri. Bir süre sonra hepsi yolun altında kaldı.</p>

  <p>Polski'nin çiftlik evinin önünden geçerken bana söylediklerini hatırladım. Mooney hikâyesi kafamı karıştırmıştı. Kulağını koparması, babasının kendisine kötü davrandığını fark ettiğini mi gösteriyordu yoksa suçluların hiçbir zaman değişmediğinin, darağacı merdivenlerinde bile kötülükle dolu olduklarının kanıtı mıydı? Polski'nin babamın ukala ve tehlikeli bir adam oluşuna dair söylediklerini zaten kimseye söyleyemezdim. Babam yalan söylediğimi biliyordu. <i>Peki kimi korumaya çalışıyorsun</i> - <i>beni mi, onu mu?</i> Cevap, hiçbiriydi. Kendimi korumaya çalışıyordum.</p>

  <p>Artık bunların hiçbir önemi yoktu. Hatfield'dan ayrılıyorduk. Babam Thunderbox'ını, Atom Ezicisini, aletlerinin çoğunu, kitaplarının bazılarını ve satın aldığımız her şeyi - kamp malzemelerini yanına almıştı. Ama diğer her şeyi, evi ve içindeki eşyaları bırakmıştık - bütün mobilyalar, kap kacak, yataklar, perdeler, annemin bitkileri, radyo, yuvalarındaki ampuller, çekmecelerdeki giysilerimiz, hidrolik sandalyenin üzerinde uyuklayan kedi. Evin kapısını da aralık bırakmıştık. Bu babamın bize güven verme yöntemi miydi? Eğer öyleyse, başarılı olmuştu. Sırt çantalarımıza koyduğumuz birkaç giyecek dışında bir şey alma gereği duymamıştık.</p>

  <p>Babam uyanmış ve "Tamam, hadi gidelim," demişti. Etrafına hiç bakınmadan evin içinde hızlıca yürümüş ve "Buradan gidiyoruz," demişti.</p>

  <p>Ancak sonraları bunun gerçek mültecilerin yaptığı şey olduğunu anlamıştım. Kahvaltılarını edip bulaşıkları lavaboda ve kapıyı açık bırakarak kaçarlardı. Bu, eşyalarımızın hepsini özenle toplayıp evi boşaltmaktan çok daha acıklı bir durumdu.</p>

  <p>Ev şimdi bir mil uzaklıktaki tarlaların arasında bir minyatür boyutlarında yükselmişti. Daha önce hiç bu kadar huzur dolu görünmemişti gözüme. O bizim fare deliğimizdi. Bütün eşyalarımız içinde olduğu ve saat hâlâ tik tak çalıştığı için, istediğimiz zaman geri dönebileceğimizi ve evi aynen bıraktığımız gibi bulup tekrar sahibi olacağımızı hissettim.</p>

  <p>Bu nedenle, gidiyor oluşumuzu dert etmiyordum. Ama, nereye gidiyorduk? Bunu bilmediğim için zamanın yavaşlığı beni çıldırtıyordu. Springfield'ı geçtikten sonra paralı otobana çıktık, çıkış sapaklarında şehirler ve kasabalar yükselmeye başladı. Bacalar, kiliseler, yüksek binalar gördük. Kirli pencereli otobüsler, kesik egzoz dumanlarıyla ve yükleri üzerinde çırpınan siyah bayraklarıyla hızla yanımızdan geçen kamyonlar görmeye alıştık. Yol tabelaları önce Connenticut'ı, sonra New York'u gösterdi. Howard Johnson's'da öğle yemeği molası verdik. Babam, "Burası benim iğrendiğim her şeyi simgeliyor," diyerek yemek yemedi. Kızartılmış deniztaraklarının midelerinin bile olmadığını ve muhtemelen ipten ibaret olduklarını söyledi. "Çizburger!" diye bağırdı. Sonra, New Jersey. Burada şimdiye kadar gördüğüm en uzun fabrika bacaları ve en kirli hava vardı, kuşlar küçük ve yağlıydı. Arabayla yanımızdan geçen insanların, özellikle kızların, Jerry'ye ve bana bakarken ağızları açık kalıyordu. Onlarla göz göze gelmemek için beyzbol şapkalarımızın siperliklerini aşağı çektik. Gözlerimi kapatıp gideceğimiz yere bir an önce varmamız için dua ettim.</p>

  <p>Babam kamyoneti o kadar hızlı kullanıyordu ki kaçtığımızı, peşimizdeki gök gürültüsünden aceleyle uzaklaştığımızı düşündüm; yağlı bir lavaboya benzeyen bir manzara eşliğinde uzun, dümdüz bir yoldan aşağı doğru uçuyorduk. Bacalardan fışkıran bu alevler gibisini daha önce hiç görmemiştim. Kara borularda yılan gibi kıvrılan alevli perçemlerin "pat pat" seslerini duyabiliyorduk.</p>

  <p>Bir tabelada <i>Baltimore, Sonraki Yedi Çıkış</i> yazıyordu. Üçüncü sapaktan çıktık, o sabah Springfield'da önünden geçtiğimizin tıpatıp aynısı olan bir alışveriş merkezi gördük; bana Chicopee'yi hatırlatan bir banliyönün içinden geçip şehre girdik. Massachusetts'teki şehirlerin tümünden daha engebeli bir şehirdi burası. Evler ve oteller yokuşlu sokaklar boyunca yığılmıştı. Akşamın bu erken saatlerinde şehrin yakınındaki sulardan yükselen alacakaranlığı pembemsi mavi gökyüzünün kıvrımları çevreliyordu - Hatfield'da görmeye alışık olduğum altın rengi ışınlarla bezeli küf yeşili gün batımının yoğunluğuna hiç benzemiyordu. Baltimore'un sütlü okyanus ışığı ve macun rengi bulutları, ağaçlar tarafından önü kesilmeyen devasa bir solgunluk sunuyordu. Gördüğüm çok az sayıdaki ağaç da rüzgâra karşı koymaya çalışıyordu.</p>

  <p>Yaklaşık beş dakika sonraki günbatımıyla her şey değişti. Gökyüzünün bir bölümü griydi ve kararıyordu, kaynatılmış ıstakoz kabuğu renginde pençe şekilli bulut kümelerinin olduğu diğer bölümü, göz kamaştıran kırmızısıyla, ıstakozlar gibi yarılarak parçalanıyordu. Bu muhteşem kıpkırmızı gökyüzü benim için tümüyle yeniydi. Bakması için babama seslendim.</p>

  <p>"Hava kirliliği!" diye bağırdı. "Fabrika dumanları ışığı kırıyor!"</p>

  <p>Kamyoneti yoğun trafikte dura kalka şehrin alt kısımlarına doğru sürmeye devam etti. Bir eşya deposunun önündeki dönemeçte park etti.</p>

  <p>"Burada ne işimiz var?" diye sordu Jerry.</p>

  <p>Babam küt parmağıyla deponun üst katını işaret etti. "Şurası otelimiz," dedi.</p>

  <p>Burun deliğine benzeyen localarının etrafı pas izleriyle kaplı beyaz-sarı bir gemi pruvasıydı. Geminin kalan kısmını göremiyorduk ama pruvasına bakılırsa çok büyük bir gemi olmalıydı. Kalacak bir yerimiz olmasına ne kadar sevindiğimi söylemedim. Hava artık kararmıştı. Yol kenarında bir yer bulup uyuyacağımızı sanmıştım.</p>

  <p>Güverteden uzatılmış iskeleden gemiye çıktık, güvertede duran denizci babama gideceğimiz yeri gösterdi. Biz çocuklara bir kamara verildi, annemle babam da yandaki kamarada kalacaklardı. Her şeyin üzerine kuruyan boyanın ekşi kokusu sinmişti. İki kamara arasında duşu ve lavabosu olan bir bölme vardı. Eşyalarımızı kuşetlerin altına istif edip bir şey olmasını bekledik. Sabah Massachusetts'teydik, akşam altı yüz mil ötedeki bir gemide. Babam mucizeler yaratan bir adam gibiydi.</p>

  <p>"Bu bir gemi!" dedi Clover. "Gerçekten bir gemideyiz!"</p>

  <p>Babam başını kabinimizden içeri uzatıp "Eee, nasıl buldunuz?" diye sordu.</p>

  <p>Gemiye yükleme yapılıyordu. Gece boyunca vinçler gıcırdayarak dönüp durdu, taşıma bantları altımızda vızıldadı, boş kamaramızın çelik duvarlarında kızakla ambara kaydırılan kargoların sesleri yankılandı.</p>

  <p>Üzerinde kargo yazan sandıklar ve hatta arabalar, halat sapalarıyla gemiye yüklenirken biz bu rıhtımda bağlanıp kalmıştık. Boş yemek odasında yemek yedik, gün boyunca ileri geri sallanıp duran vinçleri izledik. Gördüğüm kadarıyla bizden başka yolcu yoktu. Ve, babam hâlâ nereye gittiğimizi söylemeyi reddediyordu. Bu beni üzüyor, ona ne kadar bağımlı olduğumuzu hatırlatıyordu. Bu geminin adını bilmiyordum, o ana kadar gördüğüm kimse İngilizce bilmiyor gibiydi. Mürettebat bizi görmezden geliyordu. Babama mecburduk.</p>

  <p>Sefere çıkmadan önceki sabah eski kamyonetimizle şehirde gezindik; bir köprünün üzerinden geçip sonunda plaj olan bir yola saparak denize doğru ilerledik. Annem kamyonette kalıp kitap okurken biz de taş toplayıp yelkenlilere bakarak plajda yürüdük. Plajın sonunda yıkılmış bir iskele vardı, kayaların bir bölümü su altında kalmış, bazıları da kuma gömülmüştü.</p>

  <p>"Gelgit yaklaşıyor," dedi babam. Sigarasının izmaritini dalgalara savurdu. "Kim bana ne kadar cesur olduğunu göstermek ister?"</p>

  <p>Neler olacağını biliyordum. Bunu daha önce de birkaç kere yapmıştı. Gidip bir kayanın üzerine oturmamızı söyleyecek, yükselen dalgalar tehdit edici bir hal alana kadar orada kalmamızı isteyecekti. Bu Cape Cod'da oynadığımız bir yaz oyunuydu. Ama Baltimore'da mevsim hâlâ bahardı, su yüzmek için çok soğuktu ve hepimizin giysileri üzerindeydi. Ciddi olduğuna inanmadığım için deneyeceğimi söyledim ve gülmesini bekledim.</p>

  <p>"Bizi bekletiyorsun," dedi.</p>

  <p>Bir dalga patlayıp kum ve çakıl taşlarını sürükleyerek geri çekildi. Giysilerimi ve ayakkabılarımı çıkarmadan dalgaların hizasındaki yosun tutmuş bir kayaya doğru koşup babamın beni geri çağırmasını bekleyerek üzerine tünedim. İkizler ve Jerry gülüyorlardı. Babam plajda onların gerisinde durmuştu, bana bakmıyordu bile. İlkin dalgalardan rahatsız olmadım. Hemen arkamda yükselip yanımdan geçiyor, köpüklenip yok oluyorlardı.</p>

  <p>"Charlie korktu," diye bağırdı Jerry.</p>

  <p>Hiçbir şey söylemedim. Orada dengesizce çömelip parmak uçlarımla kayaya tutundum. Üzengileri olmayan bir eyer üzerinde gibiydim. Blöf yapanın ben mi yoksa babam mı olduğunu ayırt edemiyordum. Art arda gelen bir sıra dalga bacaklarımı ve ayakkabılarımı ıslattı. Kayanın önünde küçük bir havuz oluştu. Dalgalar artık parmaklarımı uyuşturuyordu.</p>

  <p>Vazgeçmek için bir mazeret ararken soluk akşamüstü ışığında babamın siluetini gördüm; güneş omzunun altında kalmıştı. Gölgedeydi, onu tanımıyordum, beni bir yabancı gibi, ilgiden çok merakla izliyordu. Kendimi ona yabancı biri gibi hissettim. Duraklayan iki insandık - biri bir kayanın üzerinde, diğeri kumda, çocuk ve yetişkin. Ben onu tanımıyordum, o beni tanımıyordu. Kim olduğumuzu bulmak için beklemeliydim.</p>

  <p>Tam o anda -babam oradan tesadüfen geçen birisiymiş gibi kayıtsız duruşuyla beni tedirgin ederken- dalga geldi. Beni arkamdan sert bir şekilde burdu, sırtımda yükseldi, ensemde köpüklenerek öne itti, sürükledi ve aynı hızla serbest bıraktı. Soğuktan titrerken kayaya sıkıca tutundum, içimde tuttuğum çığlığın göğsümü patlatacağını sandım.</p>

  <p>Jerry plajda daireler çizerek koşarken "Başardı!" diye haykırdı. "Tamamen ıslandı!"</p>

  <p>Artık babamın yüzünü görebiliyordum. Yüzünde çenesini kaskatı kesen çaresiz bir anıya benzer bir vahşet ifadesi dalgalandı. Sonra sırıttı ve karaya çıkmam için seslendi. Ama iki dalga daha üzerimde patlayana kadar vazgeçmedim, sonra sendeleyerek karaya çıktım ve elimde olmadan soğuktan ağlamaya başladım.</p>

  <p>İkizler şamata yapıp ıslak giysilerime dokunurken, babam "Bu daha iyi," dedi. Bana değil de kendine iltifat ediyor gibiydi. "Çıkar şu ayakkabıları."</p>

  <p>Plajda anneme ve kamyonete doğru yürürken babam ayakkabıların her birini bir elinde taşıdı.</p>

  <p>"Hey, çocuğun ayakkabılarını giydir." Ses arkamızdan geliyordu. "Burası cam kırıkları ve çöp dolu."</p>

  <p>Arkamıza döndük ve siyah bir adam gördük. Kulağına bir radyo tutmuş, başına sıkı bir yün çorap geçirmişti. Kendisinin iki katı olan ve hâlâ gülümseyen babama göz kırptı.</p>

  <p>Babam, "Sen tam da benim aradığım adamsın," dedi.</p>

  <p>Adam radyosunu kapattı. Gerçekten kafası karışmış görünüyordu. Adının Sidney Torch olduğunu ve buralarda yaşamadığını söyledi. Ama bu plajda cam şişe kıran çocuklar görmüştü, çıplak ayakla yürümek tehlikeliydi, insanın ayağı kesilebilirdi. Kardeşini ziyaret etmeye giden bir yabancıydı ve bizi daha önce hiç görmemişti ama yine de işimize karışmadan edememişti.</p>

  <p>Babam, "Size bir şey söylemek istiyorum," dedi.</p>

  <p>Bunu nazikçe söylemişti, gözünün ucuyla babamı inceleyen siyah adam kıkırdamaya başladı.</p>

  <p>"Kimse bu ülkeyi benden daha fazla sevemez," dedi babam. "Gitmemin nedeni de bu. Çünkü görmeye dayanamıyorum." Sidney Torch'un yanına gidip kolunu omzuna attı. "Annemin öldüğü zamanki gibi. Yavaş yavaş ölmesini izlemeye dayanamamıştım. Bir öküz gibi kuvvetli bir kadındı ama bir gün kalçasını kırdı ve hastanede yatarken iki akciğerinden zatürreeye yakalandı. Orada yatakta yatıp ölmeyi bekliyordu. Yanına gidip elini tuttum. Bana ne dedi, biliyor musun? 'Niye bana fare zehri vermiyorsun?' dedi. Görmek istemedim, dinleyemedim. Bu yüzden, gittim. Berbat bir mücadele verdiğini anlattılar, hastalık çok tehlikeliymiş - annem ölüme mahkumdu. O öldükten sonra eve döndüm. Bazıları bunun kalpsizliğin ta kendisi olduğunu düşünebilir. Ama ben hiç pişman olmadım. Onu, ölmesini izleyemeyecek kadar çok seviyordum."</p>

  <p>Babam bunları anlatırken Mr. Torch sinirle radyosunun düğmelerini çeviriyordu. Babamın bu hikâyesini daha önce hiç duymamıştım ama yabancı birine kişisel hayatının ayrıntılarını anlatmasına şaşırmadım. Bu belki de ihanetten sakınmak için bulduğu bir yoldu, sırlarını tesadüfen karşılaştığı ve bir daha hiç görmeyeceği insanlara açmak.</p>

  <p>"Bu gerçekten acıklı bir hikâye," dedi Mr. Torch.</p>

  <p>"O zaman ana fikri anlamamışsın," dedi babam.</p>

  <p>Mr. Torch bozulmuştu, annem sırılsıklam halimi görüp babama, "Neyi kanıtlamaya çalışıyorsun?" diye bağırdığında yutkunarak geri çekildi.</p>

  <p>Ama babam yine ona döndü. Bir teklifi vardı. "Mr. Torch," dedi, "bu kamyoneti size yirmi iki dolara satmaya hazırım, tescil işlemleri de bana bu kadara mal olmuştu."</p>

  <p>"Ben sadece çocuğunuzun ayakkabılarını giymesi gerektiğini düşünmüştüm." Mr. Torch bunu çok yumuşak bir biçimde söylemişti.</p>

  <p>Babam, "Ya da, karşılığında bana radyonuzu verebilirsiniz. Kamyonette bir radyo var. Benim işime yaramaz." Elini uzattı, siyah adam uysal bir tavırla radyoyu ona verdi.</p>

  <p>Gemiye geri döndük. Mr. Torch arkada, Jerry ve benim yanımda oturuyordu. "Babanız şüphesiz konuşmayı biliyor. Vaiz olabilirdi. Ama yine de size bir şey diyeyim. İş adamı olmadığı kesin!" Kendi kendine güldü ve, "Sizler nereye gidiyorsunuz?" diye sordu.</p>

  <p>Bilmediğimizi söyledik.</p>

  <p>"Direksiyondaki sizin babanız değil mi? Yerinizde olsam o kadar emin olmazdım."</p>

  <p>Jerry "Benim babam Allie Fox," dedi.</p>

  <p>Mr. Torch uzun tırnaklarından biriyle dişini kaşıdı.</p>

  <p>"Bir dahi," dedim.</p>

  <p>"Bu doğru," dedi Mr. Torch.</p>

  <p>Gemide babam adama anahtarları verdi ve radyoyu da alabileceğini söyledi. Nasıl olsa kendisi istemiyordu. İskeleye gittik ve iş bitti.</p>

  <p>"Nihayet özgürüz," dedi babam. Kamaramızın dışındaki dar güvertede durduk. Baltimore'un ışıkları, şehri parıldayan bir bulut halesi gibi sarıyordu. Gece karanlık değildi, sadece farklı, kirli bir ışık vardı. Boğuk ve sinirli bir trafik gürültüsü geliyordu. Bir esinti geminin bordasını yalayıp geçti, şehirle hiçbir bağlantımız yokmuş, çoktan denizdeymişiz gibi. Rıhtımda Mr. Torch'un kamyonetimizi sürerek uzaklaştığı bölgeye bakıyorduk.</p>

  <p>Annem, "Polis onu durdurursa arabayı çaldığını düşünecek. Tutuklanacak," dedi.</p>

  <p>"Umurumda değil!" dedi babam. Halinden memnundu. "Ben ona karşılık beklemeden verdim. Al!' dedim. 'Benim işime yaramıyor!' Yüzündeki ifadeyi gördün mü? Yeni bir radyosu olan bedava bir kamyonet! Buz fıçısı gibi. Öylesine verdim! Polski'yi ve işini bıraktığım gibi. Fazlalıklardan kurtuldum!"</p>

  <p>Ama annem sertçe, "Neyi verdin ki? Başından atması zor eski püskü bir kamyonet. Leş gibi kokan ev yapımı bir buz dolabı. En başından kabul etmemiş olman gereken bir iş."</p>

  <p>"Benim demek istediğim de bu."</p>

  <p>"Olduğundan daha iyi biriymiş gibi davranma."</p>

  <p>Babam hâlâ Baltimore'a bakıyordu.</p>

  <p>"Hoşça kal Amerika," dedi. "Bizi soran olursa, deniz kazası geçirdiğimizi söyle. Tüm çöpüne ve eski pisliğine elveda! Ve, iyi günler!"</p>
</body>
</html>
