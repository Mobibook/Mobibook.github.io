<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>29</h3>

  <p class="p1">Güverteye tırmandığımızda annemin uyanmış, kamaranın dışında ayakta durduğunu gördük.</p>

  <p>"Neredeydiniz?" Kızgın görünmeye çalışıyordu ama sesi korkmuş gibi geliyordu. Karanlıkta konuşan insanların nasıl hissettiğini anlamak kolaydır. Bunu ilk Emily'de görmüştüm, şimdi de annemde görüyordum.</p>

  <p>"Orada," dedim. "Benim fikrimdi, Jerry'ye kızma." Kanoyu görmek için etrafıma bakındım ama yoktu. "Babam nerede?"</p>

  <p>"Onunla birlikte olduğunuzu sanıyordum. Kıyıyı gözlüyordum, sonra bütün ışıklar gitti."</p>

  <p>"Jeneratörleri bozuldu." Uzaktaki kıyıyı görmeye çalıştık ama Guampu karanlığın içinde kaybolmuştu - sadece cangıl ve bungalovların üzerindeki beyaz tebeşir işaretleri görünüyordu. "Babam bize yalan söyledi, Anne," dedim.</p>

  <p>Emily'nin Baltimore ve Amerika hakkında anlattıklarını tekrarladım. <i>Bu çok aptalca.</i></p>

  <p>Annem, "Bir önemi yok," dedi.</p>

  <p>"Amerika aynen bıraktığımız gibi, Anne! Her şey yolunda."</p>

  <p>"Baban o halinden nefret ediyordu. Bu yüzden orayı terk etti. Bu yüzden buradayız. Asla geri dönmeyecektir.</p>

  <p>"Ben burada kalmam," dedi Jerry.</p>

  <p>"Ben de," dedim.</p>

  <p>"Buradan çıkış yok," dedi annem. "Bize söyleneni yapmalıyız."</p>

  <p>"Korkunç bir hata yapıyoruz - bunu sen söylemiştin."</p>

  <p>Annem üzgün ve yenilmiş bir ses tonuyla, "Size bunu asla söylememem gerekirdi," dedi. "Doğru ama bununla yaşamayı öğrenmeliyiz. Bizim hayatımız artık bu." Daha fazlasını söyleyecekti ama hıçkırarak ağlamaya başladı - Clover gibi minik minik hıçkırıyordu.</p>

  <p>"Çıkış bulabiliriz, Anne. Şu ağaçların altında, nehrin bu tarafında park edilmiş bir cip var." Ona anahtarları gösterdim ve nereden aldığımı anlattım. "Cipi sen kullanabilirsin," dedim. "Beşimizi buradan götürebilirsin - o geri dönmeden."</p>

  <p>"Yani babanı burada mı bırakalım? Bunu söylediğine inanamıyorum."</p>

  <p>"Bu bizim son şansımız olabilir," dedim. "Anne, lütfen, ikizleri uyandır ve gidelim. Acele edelim, yoksa bizi durduracak."</p>

  <p>"Babanın bu tekneye döndüğünde onu terk ettiğimizi görmesini mi istiyorsun? Bu korkunç, Charlie."</p>

  <p>"Eve gitmek istiyorum!" Annemi omuzlarından tuttum ve sarstım.</p>

  <p>"Ya ben?" dedi. "Sanki ben buradan gitme şansını kaçırmak ister miyim? Ama bak etraf ne kadar karanlık. Baban burada değil. O yokken çok korkuyorum."</p>

  <p>Ellerimi itmedi ama o kadar kötü titriyordu ki, ben bıraktım. Cipi o sürmezse kaçmamız olanaksızdı. Ne var ki, annemin yumuşadığını hissediyordum. Teklifimizi kabul edecekmiş gibi görünüyordu. Ama korkuyordu da. Babam karanlığın içinde bir yerlerdeydi - kanoda veya kıyıda.</p>

  <p>"Belki de o bizi terk etmiştir," dedim.</p>

  <p>"O olmadan hiçbir şey yapamayız."</p>

  <p>"Geri dönmeyebilir!"</p>

  <p>Jerry, "Lütfen anne! Lütfen!" dedi.</p>

  <p>Annem başını salladı, sesi titriyordu. "Karanlıkta düşünemiyorum."</p>

  <p>"Yarın çok geç olacak. Spellgood anahtarlarını aramaya başlayacak. Teknemizi görecek. Tutuklanacağız."</p>

  <p>Ben konuşurken Guampu'dan bir ışık yükseldi. Artık bungalovların hatlarını seçebiliyorduk. Bungalovların arkasında, bir şey gündoğumunun şenlik ateşi gibi alev aldı. Yüksek alevler yakınlardaki ağaçları yeşile ve altın rengine boyadı, onları ışıkla yıkadı; kendinden geçmiş Zambu'lara benziyorlardı. Kuşlar çığlık atarak havalandılar, bağıran insanların sesleriyle yanan gazolinin kokusunu aynı anda duydum.</p>

  <p>"Yangın," dedi Jerry. Alevler yüzünü aydınlatıyordu.</p>

  <p>Sırada jeneratör vardı. Jeneratörün deposu gümbürdedi ve tüm barakayı nehre uçurarak patladı. Ateş topları ve yanan çalı çırpılar akıntıda hızla dans etmeye başladı. Guampu'daki insanlar bağırıyordu, tüm cangıl maymunların çığlıklarıyla ve kuşların ağaçların dallarına sürtünen kanatlarının sesleriyle ayaklanmıştı.</p>

  <p>Annem, "Aman Tanrım!" dedi.</p>

  <p>İkizler uyanmış, kamaranın içinden bize sesleniyorlardı.</p>

  <p>Jerry'nin gırtlağından korku dolu bir hırıltı yükseldi yavaşça.</p>

  <p>Annem avucuyla teknenin parmaklıklarına vuruyor, "Tanrım, Tanrım, burada asla durmamalıydık. Niye yolumuza devam etmedik ki?" derken yanaklarından yaşlar süzülüyordu.</p>

  <p>"Jerry, ikizleri getir, "dedim. "Hadi, Anne, gidelim buradan."</p>

  <p>"<i>Otur yerine!</i>"</p>

  <p>Bu babamın sesiydi. Nehirde, kanonun içinde ayakta durmuş, arkasında alevler yükselirken, tehditkâr gölgelerle dolu yüzüyle bize bakıyordu.</p>

  <p>"Hiçbir yere gitmiyorsunuz."</p>

  <p>Kanoyla boğuşuyordu. Küreğini suyun alevlerle parlayan yüzeyine daldırdı ve teknenin yanına geldi.</p>

  <p>"Allie, neler oluyor?"</p>

  <p>"Yangın kontrol altında. Kimseye bir şey olmadı. O uçağı özlemeyecekler. İyi ki görmüşüm - onlara bir iyilik yaptım. Tehlikeyi büyümeden yok ettim. Tamam, hadi hareket edin - yola çıkıyoruz."</p>

  <p>Jerry, "Sen bir yalancısın," dedi ve bir köpek gibi babamın üzerine yürüdü. "Her şey hakkında yalan söyledin! Amerika'nın yok olduğunu söyledin."</p>

  <p>"Haklıydım," dedi babam. "Şu alevlere bakın."</p>

  <p>"Yalancı! Yalancı!"</p>

  <p>"Charlie, şu yaygaracıyı pruvaya götür. Yola çıkıyoruz."</p>

  <p>"Seninle gelmiyoruz, bize söylediğin onca yalandan sonra. Bize boş yere acı çektirdin," dedim.</p>

  <p>"Pruvaya!"</p>

  <p>"Allie, dinle onu. Bir planı var."</p>

  <p>"Sen!" Babam annemi kamaraya doğru itti. "Sen her zaman bana karşı oldun. Her zaman ayağımı kaydırmaya çalıştın. Bu çocuklar gibi işe yaramazsın."</p>

  <p>Guampu'daki yangının, yanan uçağın alevleriyle yüzü kıpkırmızıydı, saç telleri teker teker parlıyor, gözleri dipsiz kara kuyular gibi görünüyordu. Yüzünü görünce çok korktum, ikizler hâlâ kamarada bağırarak ağlıyordu. Jerry'yi kolundan tutup pruvaya ittim.</p>

  <p>Tekne hâlâ demir atmış durumda, nehirde yalpalıyordu. Parmaklıklardan uzanan iki halat Guampu kıyısının karşısındaki kıyıda bir ağaca bağlanmıştı. Spellgoodların şaşkınlık dolu nidalarını ve rüzgârdaki yelkenler gibi çırpınan alevlerin sesini duyabiliyorduk.</p>

  <p>"Hadi onu öldürelim," dedi Jerry. "Ellerini bağlayıp bir çekiçle kafasına vururuz. O zaman bize engel olamaz. Bunu hak ediyor."</p>

  <p>"Tamam," dedim.</p>

  <p>"Sen yap."</p>

  <p>"Nasıl?"</p>

  <p>"Bir çekiçle," diye fısıldadı. "Kafasını ez."</p>

  <p>O sahneyi hiç bu kelimelerle canlandırmamıştım kafamda. Jerry kelimeleri tekrarladıkça, söylediklerini yapmak imkânsızlaşıyordu. Sert ve vahşi kelimelerdi (çekiç - ezmek) ve kanımı donduruyorlardı. Guampu'dan yükselen çığlıklar yara almış vicdanımın feryadı gibiydiler.</p>

  <p>"Yapamam."</p>

  <p>"Yapmazsak, peşimizden gelir. Bizi öldürür."</p>

  <p>"Konuşma - söyleme."</p>

  <p>"Bize yalan söyledi. O tehlikeli. O insanların uçağını yaktı ve jeneratörlerini patlattı. Anneme vurdu. Onunla kalırsak, bundan sonra hep böyle olacak - belki daha da kötü."</p>

  <p>"Demir alın," diye bağırdı babam. "Halatı o ağaçtan çıkartın."</p>

  <p>"Yapma," dedi Jerry. "Gitmek istiyor. Bizi nehrin daha da yukarısına götürecek. Yangın çıkardığı için başı belada. Asla eve dönemeyeceğiz."</p>

  <p>"Demir! Acele edin."</p>

  <p>"Hadi gidelim," dedim. "Şu kıyıya atlayıp uzaklaşabiliriz. Hadi, Jerry."</p>

  <p>"Annemi ve ikizleri öldürür. Biliyorum, yapar."</p>

  <p>O anda babam arkamızda belirdi, bağırıyordu.</p>

  <p>"Siz ikinizin neyi var? Charlie, şu halatları çekmeme yardım et. Jerry, bir sırık kap ve tekneyi hareket ettirmeye başla. Eğer o vahşiler bizi görürse, ensemize binerler."</p>

  <p>Kıvrılmış, yığın halinde duran iskandilin ortasına bastı. Düşünmeye veya kendimi durdurmaya izin vermeden zinciri çekip ayak bileklerine sarılmasını sağladım. Hareket etmeye çalıştı ve yere düştü. Sert bir düşüştü, başını parmaklıklara vurdu. Bayılmamıştı ama sersemlemişti, hafifçe gülümsüyordu.</p>

  <p>"Üzgünüm!" dedim. Dehşete kapılmıştım. Üzgün olduğumu tekrarlayarak ona yardım etmek için ileri atıldım. Ama ben daha elimi uzatmaya kalmadan Jerry babamın ellerini bağlamaya, halatı bileklerinin ve başparmaklarının etrafına dolamaya başlamıştı.</p>

  <p>"Ayaklarını bağla," dedi. "Bana yardım et!"</p>

  <p>Zincirin kalanını ayak bileklerine doladım.</p>

  <p>"Başına vurmayacağım," dedim. "Onu öldürmeyeceğim."</p>

  <p>Jerry, "O zaman sıkı bağla," dedi ve babamın ellerini bağlamaya devam etti. Düğüm atmayı babamdan öğrenmiştik.</p>

  <p>Annem teknenin kıçından, "Allie, geliyorlar!" diye seslendi.</p>

  <p>Babam annemin dediğini anlamış görünüyordu ama sırtüstü yatmaya devam etti, ellerine ve ayaklarına birer düğüm daha attık. Mırıldandı: ben ona yaptıklarımızdan dolayı özür dilerken sersemce ve anlamsızca konuşmaya devam etti.</p>

  <p>"Işıkları var," dedi annem. Bizi göremiyordu. "Allie, ne yapmamı istiyorsun?"</p>

  <p>Uçak hâlâ bungalovların arkasında yanıyordu, jeneratörün alevlerini ise cangıl yutmuştu. Kıyıda, karanlığın içinde parıldayan ışıklar gördük - meşaleler, fenerler.</p>

  <p>Annem bize seslenmeye devam etti. Annemin sesiyle kendine gelen babam gözlerini açtı ve bize doğru bir hamle yaptı. Ama attığımız düğümler yüzünden hareket edemedi, kıskıvrak yakalanmıştı. Başını yine çarptı. Dizlerinin üzerinde oturup ellerindeki halatlardan kurtulmaya çalıştı. Jerry güverteden demir bir boru alıp babamın başı üzerinde havaya kaldırdı. Boruyu elinden kapıp suya attım. Babam olanları görmemişti. Homurdanarak düğümlerle boğuşuyordu, sonra halatı bir hamlede çözemediği için utançtan ve sinirden inledi.</p>

  <p>Sarhoş bir tonla, "Hey," dedi ve bileklerini ısırmaya başladı.</p>

  <p>İplerden kurtulduğunda yanında olmak istemiyordum. Jerry'yle birlikte teknenin kıçına doğru koştuk. Teknenin Guampu'ya bakan kenarında duran kanoyu ipinden tutarak öbür tarafa yüzdürdüm ve anneme atlamasını söyledim. İkizlerin ellerinden tutmuş, karanlıkta eğilmişti, arkasını dönüp ışıkların titreştiği, uçağın yandığı Guampu'ya baktı.</p>

  <p>Karada bir çığlık yankılandı. Önce İspanyolca, sonra bir yerli dilinde -belki de Twakha dili- bağıran Spellgood'du. Sesi bir megafonla veya mikrofonla bağırıyormuş gibi yankılanıyordu.</p>

  <p>"Kanoya bin anne, lütfen. Acele et!"</p>

  <p>Bir silah sesi duyuldu; çok yüksek bir ses değildi ama zehirli bir ok gibi kötücüldü; ses bize yakın olan kıyıdaki ağaçlarda yankılandı.</p>

  <p>"Babam nerede?"</p>

  <p>"Gelmiyor."</p>

  <p>Bir silah sesi daha ve Spellgood'un yerli dilindeki küfürleri.</p>

  <p>"Allie!" Annem April ve Clover'ı kanoya koyarken babama seslendi. İkizler elleriyle yüzlerini kapatmışlardı, o kadar korkmuşlardı ki, bağıramıyorlardı. Sonra Jerry kanoya bindi ve en son da hâlâ "Allie! Allie!" diye bağıran annem.</p>

  <p>Kanoya atladım ve kürek çekerek tekneden uzaklaştırdım. Guampu'nun karşısındaki kıyının sadece birkaç metre uzağındaydık ama biz daha yolu yarılayamadan teknenin kamarası üzerine doğrultulan bir ışıkla aydınlandı. Teknenin gölgesi bizi saklıyordu, başımızı kaldırıp baktık.</p>

  <p>Babam ayakta durmuş ışığa bakıyordu, elleriyle yüzünü kapatmaya çalıştığında ellerinin hâlâ bağlı olduğunu gördüm.</p>

  <p>Spellgood bağırıyordu. "<i>Communistas! Satanas! Komünistler! Şeytanlar!</i>"</p>

  <p>Annem, "Allie! Buradayız," diye bağırdı. "Babanızın nesi var böyle?"</p>

  <p>Babam halatlara bağlı ellerini kamaranın çatısına sürtüyor, düğümleri kalaslara vurarak kurtulmaya çalışıyordu.</p>

  <p>"<i>Satanas! Diablos! Şeytanlar! İblisler!</i>"</p>

  <p>"Bir el atın," dedi babam düz ve sakin bir sesle.</p>

  <p>O konuşurken bir silah sesi daha duyuldu. Uzaklarda patlayan sesten bir an önce daha küçük, neredeyse masum bir ses çıkmıştı, yere düşüp dağılan olgun bir eriğin sesine benzer bir ses.</p>

  <p>Ve babam dizleri üzerine çöküp, "Ben iyiyim! Bir şey olmadı! Yaşıyorum!" dedi.</p>

  <p>Kıyıya varmıştık. Çocuklar kanodan karaya atladı ama annem kanoda kaldı.</p>

  <p>"Allie!"</p>

  <p>"Beni terk etmeyin." Bağlı ellerini havaya kaldırdı. "Vuruldum, Anne!"</p>

  <p>Annem elimdeki küreği kapar kapmaz suya daldırdı ve ben kanonun kenarına tutunurken tekneye doğru yüzdürdü.</p>

  <p>"Kim var orada?" Spellgood nehrin öte tarafından megafonla bağırıyordu. Elindeki fenerle bizi bulmaya çalışıyordu. "Kim konuştu?"</p>

  <p>Babam tekrar inledi. "Hareket edemiyorum."</p>

  <p>Nehrin güvenli tarafında kanonun içinde ayağa kalkıp babamı güverteden kanoya çektik. Sırtını kırmışız gibi acı dolu bir çığlık attı ama durmadık. Bacağının biri küpeştelerin üzerinden suya sarkarken çocukların bizi beklediği kıyıya döndük.</p>

  <p>"Acele edin," dedi annem.</p>

  <p>"Peşinizden geliyorum," diye bağırdı Spellgood.</p>

  <p>Babam, "Bu şeyden çıkamıyorum," dedi.</p>

  <p>Annem babamı tutup kıyıya sürükledi ve 'kulübe tekne'mizin gölgesinde Guampu'dan saklanarak babamın elindeki halatın düğümlerini çözdük. Ama o elleri ve ayakları serbestken bile hareket edemiyordu. Başını kaldırdı ama bedeni tüm ağırlığıyla yerde kaldı.</p>

  <p>"Bana yardım et, Charlie," dedi annem. "Hepiniz - tutun!" Biz bacaklarından tutarken o da omuzlarından tuttu ve babamı çalılıkların arasında sürükledi.</p>

  <p>Karşı kıyıda şimdi daha fazla insan vardı. Silah seslerini duymuş olmalıydılar. Düzinelerce ses bir birine karışmıştı. Bize sesleniyorlardı, bir iki kere Emily'nin adımı söylediğini duyduğumu sandım. Ama nehir burada çok genişti. Guampu kıyısının elli metre uzağındaydık. Tek kelime bile etmeden cipi bulana kadar ilerledik. Diğer kıyıdaki sesleri hâlâ duyuyorduk. Sanki kayıp, yaralı ve karanlığın içinde yardım için bağıran onlardı - biz değil.</p>
</body>
</html>
