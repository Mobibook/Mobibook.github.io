<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>15</h3>

  <p class="p1">Nehrin şimdiye kadar gördüğüm en dar ve sığ bölümü yirmi mil boyunca uzanıyor, sonrasında dağlar ve cangıl bükülerek nehri ince bir akıntıya çeviriyordu - insanlar kıyılarda diz çöküp bize el sallıyor ve dua ediyorlardı. Artık kim olduğumuzu ve ne taşıdığımızı biliyorlardı. Şişman Çocuk'un haberi nehir vadisi boyunca yayılmıştı.</p>

  <p>Babam bizi misyoner sanan nehir kıyısındaki bu insanlara "içecek bir şeyler isteyen var mı?" diye sesleniyordu. Bu soruyu çok komik bulan Mr. Haddy babam her söylediğinde kıkır kıkır gülüyordu. Bunu gören babam, nehrin kimsenin yaşamadığı bölümlerinde bile Mr. Haddy'nin bakışını yakalayınca "Burada içecek isteyen biri var mı?" diye bağırıp onu güldürmeye başladı.</p>

  <p>Ama insanların diz çökmeleri ve saygı göstermeleri nihayetinde babamın canını sıktı. "Bu aptallar tüm bu yolu onlara İncil vermek için kat ettiğimizi sanıyorlar!"</p>

  <p>Teknede beş kişiydik - ben, babam ve Mr. Haddy'den başka Clover ve Francis Lungley de vardı. Bu tekne <i>Little Haddy</i> değildi. Şişman Çocuk'un buz üretmeye başlamasından sonraki haftalarda yapılan yeni teknemiz, sivri burnu, geniş karnı ve neredeyse dümdüz dibiyle bir pipanto kayığı uyarlamasıydı. Boston Public Garden'daki kuğu şeklindeki tenekelere benziyordu ve kıçındaki çarkı döndüren bir pedal mekanizmasıyla hareket ediyordu. Babam tekneye, şekline ve yüküne uygun olarak Buz Saçağı adını verdi.</p>

  <p><i>Buz Saçağı</i>'nın çalışma mekanizması pedallar, zincir dişlileri ve zincirin bir bölümü dışında (zinciri Mr. Harkins'in bisikletinden almıştık - babam "adamın Raleigh'ini parçaladım!" demişti). Jeronimo'daki metal fırında, bazı küçük parçaları da Drainy Maywit'in tel kemiren dişleri tarafından yapılmıştı. "Bu çocuk mikrometrenin insan hali!" Babam, teknenin ortasına bir buz saklama kasası yapmıştı. Ön tarafta iki, kıçta, babamın "Dilek Havuzu" adını verdiği pedalcı kokpitinin (çünkü pedal çeviren kimse, kesinlikle başka bir yerde olmayı diliyordu) önünde yan yana iki oturak vardı. Akıntıya karşı ilerlerken pedallara Francis basıyordu. Nehrin üst kısımları için mükemmel bir tekneydi. Babam onun asla batmayacağını, çimlerde biraz çiy olsa karadan bile ilerleyebilecek kadar hafif olduğunu iddia ediyordu.</p>

  <p>Mr. Haddy, "Bu insanlar hayatlarında böyle bir tekne görmemiştir," dedi.</p>

  <p>"Şaka yapıyorsun," dedi babam. "Onlar her şeyi görmüştür. Nehir yolculuğu yapmak kolay. Burası turnike gibi. Misyonerler yıllardır bu sularda kanolarıyla bir yukarı, bir aşağı geziyorlar. Açıkçası, ben bunu pek başarı olarak görmüyorum."</p>

  <p>"Sana bir şey söyleyeyim," dedi Mr. Haddy -Clover'in arkasında oturduğu pruvadan bağırarak konuşuyordu- "onların yanında buz yoktu!"</p>

  <p>"Bu sadece bir tahmin -"</p>

  <p>Francis Lungley bu kelimeyi duyunca bir çığlık attı.</p>

  <p>"- ama buradaydılar."</p>

  <p>Mr. Haddy omzunu silkti. Annemin <i>La Rosa</i>'un çuvallarından yaptığı gömleklerden giyiyordu. Arkasında <i>Enriquecida con Vitaminas</i><a href="../Text/DiPNOTLAR.xhtml#a10" id="k10"><sup>[10]</sup></a>&nbsp;yazıyordu.</p>

  <p>"Ben onların hiç gitmediği yerlere girmek istiyorum," dedi babam.</p>

  <p>Çok sayıda mavi kelebek sesimizi duyunca irkilip nehrin üzerinde asılı duran eğreltiotu dallarına doğru havalandı. Ayakla çalıştırılan çarkımız suya dalıp etrafa su sıçratırken çamaşırları köpüklü suda döndüren bir çamaşır makinesi gibi ses çıkarıyordu. Ağaçlarda gördüğüm kuşların bazılarını tanıyordum, ala kargalar ve fildişi renkli gagaları olan ağaçkakanlar, kakadular ve crasco kuşları; görünmeyenleri de seslerinden tanıyordum, küçük dişi hindinin aniden çıkardığı kaz sesi, orman bıldırcının çığlıkları ve ağaç hindisinin bas keman sesine benzer sesi. Bu kuşlar, babamdan, angaryalarından ve çenesine vuran hırsından saklanmak için sığındığımız Dönüm'deki gizli kampımızın etrafında da yaşıyorlardı.</p>

  <p>"Honduras'ın en sıcak, en karanlık, en iğrenç köşesine, insanların su için dua ettiği, hayatlarında buz görmediği, konserve diye bir şeyi, hele de spreyli tenekeyi hiç bilmediği yere buz götürmek istiyorum."</p>

  <p>Pedallara basarken bir yandan da başını aşağı yukarı sallayan Francis Lungley "Ama Seville de öyle bir yer," dedi. Onun da üzerinde bir <i>La Rosa</i> gömleği vardı. Onunkinde <i>Molino Horinero</i> ve 45-36 <i>Kgs Netos</i> yazıyordu. "Cidden. Seville berbattır."</p>

  <p>Babam insanın hayal edebileceği en kötü yeri istediğini söylediğinden beri Seville'i tavsiye edip duruyordu. Bu, Jeronimo'daki ilk kavgalardan birini başlattı. Mr. Haddy, Mr. Harkins ve Mr. Peaselee buzu nehrin aşağısına, Santa Rosa'ya veya Trujillo'ya götürmek istiyorlardı. Babam, bunun ne işe yarayacağını sordu. Bu limanlara büyük gemiler yanaşıyordu - o kasabalarda işlerine yarayacağından çok daha fazla elektrik vardı.</p>

  <p>"Siz sadece arkadaşlarınızı etkilemek istiyorsunuz. Hayır, nehrin yukarısına gideceğiz."</p>

  <p>İşte o zaman Francis Lungley bir zamanlar nehrin gidilebilecek en uç noktasında bulunan Seville'e gittiğini söyledi. Mr. Haddy ve diğerleri, insanların kendilerine saygı duymadığı ve muhtemelen kuyruklu olduğu, her tarafında dumanlar tüten, pislik dolu bir yere gitmeyeceklerini söylediler. Ama orası babamın ilgisini çekmişti. Francis orada iki kere ölümden döndüğünü söyledi - ilkinde korkudan, ikincisinde de açlıktan. İnsanların toprak yediği ve maymuna benzediği -ya da maymunlar kadar çirkin olduğu- harabe bir köydü. Çoğunun saçları fare tüyü gibiydi ve çıplaktılar. Hristiyan bile değillerdi.</p>

  <p>"Tam bana göre bir yer galiba," dedi babam.</p>

  <p>O zaman Mr. Haddy onaylayarak, en iyi balıkçıların ve en güçlü kürekçilerin putperestlerden çıktığını söyleyip "Bu çocuklar nasıl çalışılması gerektiğini bilirler, gerçekten," diye ekledi.</p>

  <p>Ama nehrin yukarısına doğru köpükler çıkararak ilerlerken (sağımızda maymunlar, solumuzda kinkajular)<a href="../Text/DiPNOTLAR.xhtml#a11" id="k11"><sup>[11]</sup></a>&nbsp;babam "Daha önce bir misyonerin buraya gelip bu insanların ruhlarını Twinkie kekleriyle, teneke kutulardaki peynir ezmesiyle, hazır pilav sandıklarıyla satın almamış olduğuna inanmak zor," dedi. Bir dalın üzerinde duran bir maymuna baktı. "Çikolata?" Dalı geçtik. Geri dönüp maymuna tekrar baktı. "Diet Pepsi!" Sonra kinkajulara döndü. "Yara bandı." Purosunun izmaritini nehre fırlattı. "Ağzınızı sulandırıyor, değil mi?"</p>

  <p>"Sen Seville'i bir gör Bab-ba," dedi <i>La Rosa</i> gömleği terden kapkara olmuş Francis pedallara daha hızlı basarak.</p>

  <p>"Ben bir adı bile olmayan, insanların iki bin yıldır sivrisinekleri öldürüp ekşimiş wabool yediği harabe bir köy görmek istiyorum." Babam eliyle dağları gösterdi. "Şu siperlerin arkasındaki, cehennem gibi olan ve insanların canlı canlı kızartıldığı yerleri."</p>

  <p>"Brewer'ın Lagünü'nün arka tarafında olsaydık keşke," dedi Mr. Haddy. "Oradaki köylerin bazıları tam çöplük."</p>

  <p>Yola şafak sökmeden çıkmıştık - o kadar erkendi ki, gece sivrisinekleri hâlâ etrafta uçuşup bizi ısırıyorlardı. Öğle vaktinde, millerce ilerlemiş olmamıza rağmen, Seville'in bulunduğu yer olan nehrin en uç noktasındaki Olancho dağlarının uzağındaydık. Öğle yemeği için tekneyi nehir kıyısına bağladık. Kıyı o kadar sık otlarla kaplıydı ki, tekneden inemedik. Kara, çalılıkların ve metrelerce tropik sarmaşığın altında saklıydı. Annem yanımıza bir sepet meyve, cassava ekmeği, taze domates ve babamın "Cangıl Suyu" adını verdiği, guava ve mangodan yapılan bir Jeronimo içeceği vermişti. Clover içeceğin yeterince soğuk olmadığını söyledi.</p>

  <p>"Yeterince soğuk," dedi babam. "Bakın, kimse bu buza dokunmayacak!"</p>

  <p>Buzun hâlâ sağlam olduğundan emin olmak için teknedeki kutuyu kontrol etti. Buz muz yapraklarına sarılmıştı, kasa da ağaçlardan çıkardığımız kauçukla astarlanmıştı. Babam galoş yapmamıza izin vermemişti.</p>

  <p>"Biraz küçülebilir," dedi. Buz, muz yaprağının içinde küçülmüştü. "Sızıntı. Doğal sarfiyat. Sürtünme" ellerini birbirine sürttü, "aşırı çalkantı sonucunda. Değil mi, Francis?"</p>

  <p>Francis Lungley elindeki muzu soyuyordu parmak uçlarıyla, bir hediye paketini açar gibi nazikçe soyuyordu.</p>

  <p>"Yani, daha ne kadar yolumuz var?"</p>

  <p>Francis Seville köyün daha uzakta olduğunu söyledi. Tam mesafeyi bilmiyordu. Babam kaç mil olduğunu sorunca yüzünü buruşturdu.</p>

  <p>"Sen daha önce geldiğinde cayukayı kaç adam kullanıyordu?"</p>

  <p>"Cayuka yok," dedi Francis. "Sadece ayaklar." Çatlamış ayaklarını gösterdi. Ayak bilekleri teknenin pedallarına basmaktan yağlanmıştı.</p>

  <p>Babam patladı. "Bunu bize şimdi söylüyor! Yürümüş! Bu durumda, yarından önce oraya yaramayabiliriz." Pruva halatını daldan hızla çekip öğle yemeği molasının bittiğini söyledi. "Burada kalmak istiyorsan kalabilirsin," dedi bana. "Ama burada oyalanıp tıkınmanı izlemeyeceğiz."</p>

  <p>Sandviçimi cebime sokuşturdum ve yola çıktık. Kısa süre sonra, babamın ulumaları eşliğinde, altımızda motorlu bir tekne varmış gibi köpükler saçarak ilerliyorduk.</p>

  <p>"Ne kara kara düşünüyorsun?"</p>

  <p>"Oradaki avokadolardan bir tane koparmak istiyordum," dedim.</p>

  <p>"Hayal görüyorsun," dedi babam. "Buralarda avokado yok."</p>

  <p>Ama vardı, küçük, yabani avokadolar. Dönüm'de onlardan yemiştik. Alice Maywit onları tanımıştı. Ona da Zambu John göstermişti. Soyup tuzla püre haline getirmiş, çekirdeklerini de toprağa ekmiştik. Francis'e baktım ama onun gözleri babamın üzerindeydi.</p>

  <p>"Gerçek yağlı armut değil," dedi Francis. "Sadece çalılarda yetişen cinsten.</p>

  <p>"Teknede bu kadar çok bilirkişi varken niye bu kadar yavaş ilerliyoruz acaba?"</p>

  <p>Hiçbir nehir dümdüz akmaz. Nehirler dönemeçlerle doludur, zikzak yaparlar ve bazen de insanı geriye götürürler -teknenin burnunun biraz önce geçtiğiniz yöne döndüğünü görürsünüz. Nehir yolculuğu ebediyen dönüp durmak ve hedefe ulaşamamak gibidir. Güneş, yandan, pruvadan sancağa doğru kayar, orada, bir nehir kıvrımı onu iskele tarafına geçirene kadar oyalanır. Kısa süre sonra geminin gerisinde kalır. İlerlemekte olduğunuzu bilirsiniz ama güneş artık yüzünüzde değildir - başınızın arkasını ısıtmaktadır. Birkaç dakika sonra eklemlerinize vurmaya başlar. Sonra yine sancak tarafına geçer. Bir dönemeç daha ve artık teknenin dört yanındadır, kaçış yoktur. Size tek gösterdiği şey zamanın geçtiğidir. Denizde seyrederken güneş iyi bir rehberdir ama nehirde sadece kafa karıştırmaya yarar.</p>

  <p>Cangılda tüm nehirler labirent gibidir; bu nehir ise çoğu nehirden daha karışık bir labirentti - sadece küçük bir cayukanın veya bizimki gibi usta işi bir pipantonun üzerinde seyredebileceği bir nehirdi. İşin kötü tarafı geriye gidiyor olmamız değil, hiçbir yere gitmiyor gibi oluşumuzdu. Örneğin, nilüferler, sümbüller ve buruşuk yeşil yapraklarla dolu bir kıyıya varıp bir dönemecin önünde olduğumuzu görüyor ve dönemece giriyorduk. Yarım saat sonra, sümbüller önümüzde yığınlar halinde yükselmeye, kıyıdaki ağaç dalları tekneye sürtünüp yüzümüze vurmaya ve babamın beyzbol şapkasını yana kaydırmaya başlayınca, yanlış yola girdiğimizi anlıyorduk. Veya kendimizi toprak kadar sağlam bir dolgusu olan bir bataklıkta, kara ağaçlarla çevrili bir lagünde veya kütüklere çarparken buluyorduk. O zaman kıyı zannettiğimiz geçit vermez çiçeklerle ve kütüklerle mücadele ederek geri dönmek zorunda kalıyorduk. Bu engelleri bir geçtik mi, bazen dar, bazen bir göl kadar geniş ve hiçbir çıkışı olmayan yeni bir nehir kolu gibi görünen suların üzerinde yolculuğumuza devam ediyorduk. Böylece güneş etrafımızda dönüp duruyor, babam küfredip beş kara mili kadar ilerlemek için elli nehir mili gitmek zorunda oluşumuzu sorguluyordu.</p>

  <p>Biz ilerlerken nehrin haritasını çıkartıyordu, sığlıkları, dönemeçleri ve yanlış sapakları, koylardaki hilal şekilli kumlukları, bataklıkları ve lagünleri - nehrin düzensiz akışındaki tüm aldatmacaları işaretliyordu. Nehir sadece kıvrımlı değildi. Kışları toprağın altında mevzilenen solucanlar gibi arapsaçına dönmüş manasız bir düğümler demetiydi. Karmaşık durumları seven babam bile nehrin korkunç bir labirent olduğunu söylüyor, elinde bir tarak makinesi ve dinamitle dolu bir mavna olsa, nehrin bir ucundan öteki ucu görülebilecek şekilde tüm dönemeçleri düzleyeceğini söylüyordu.</p>

  <p>Söylevlerinin ana konusu buydu. Açık suya aldanıp bir bataklığa yönlendiğimizde, babam "Bu konuda bir şeyler yapacağım," -göllerde- "Burada bir kanal açacağım - tüm ihtiyacım olan dinamit ve istekli eller," diyordu.</p>

  <p>Şimdi babam pruvada Clover'la beraberdi, pedal çevirme sırası Mr. Haddy'ye geçmişti. "Tüm bu engelleri temizlemeli - tüm bu esmer yosunları kökünden kesip çıkaracak büyük bir kepçe gibi bir alet yapmalı. Bu karışıklığı düzeltmeli. Ah ne kadar da Amerikalı, diyorsunuz, biliyorum - adam bu huzurlu cangılda kalıcı değişiklikler yapmak istiyor! Ama ben zehirden bahsetmedim ve ticarileştirme gibi bir amacım da kesinlikle yok. Ah, şu işe el atmayı istiyorum," dolambaçlara ve dönemeçlere bakıp sırıttı. "Beni çıldırtıyor!"</p>

  <p>Yüzü kızarıyordu ve uzun boyuyla bu dar teknenin iğne burnunda çömelmekten rahatsız görünüyordu. Elleri kalçalarında, ellerini kullanmadan bisiklet kullanır gibi sallanıyordu. Sıklıkla başını buz kasasına sokup "En azından buz dayanıklı, aynısını mürettebat için söyleyemem. Pedallara asıl Mr. Haddy! Yengeç avlamayı bırak. Sen de mi avokado arıyorsun?" diyordu.</p>

  <p>Kulübelerden oluşan bir yarım dairenin önünden geçtik. Francis Lungley burasının bir köy olduğunu söyledi.</p>

  <p>"Burada yozlaşma işaretleri görüyorum," dedi babam. "Teneke bir kutu gördüm!" Nehir kenarındaki başka bir köyün önünden geçerken. "Her yerde sakız kâğıtları var," dedi.</p>

  <p>Sadece bir köy daha vardı, pek de köy sayılmazdı - birkaç tane yanları açık kulübe ve bir sıra muz ağacı. Bu babama umut verdi. İki adam nehrin kenarında oturmuş ellerindeki kayalarla su altındaki taşlara vuruyorlardı. Francis Lungley adamların balık tuttuğunu söyledi - taşların altında yaşayan canlıları sersemletiyorlardı. Taşları dövdükten sonra ters çevirip ezilmiş yılanbalıklarını, kurbağa yavrularını ve kurbağaları çekerek alıyorlardı.</p>

  <p>"Yaklaşıyor olmalıyız," dedi babam.</p>

  <p>Francis başına şaplak attı. "Unuttum! Şu akaju ağaçları!" Ağaçlara onların da karşılık vermesini bekler gibi gülümsedi. "Köy yakında!"</p>

  <p>Babam tatmin olmuş görünüyordu. "Ağaçları kesmemişler. Kesecek bir şeyleri yok. İlkel aletler. Ağaçları kullanacakları bir şeyleri yok. Sadece oturup büyümelerini izliyorlar. İşte bu, iyiye işaret."</p>

  <p>Burada sudan sivri uçlu otlar çıkıyor, kesilmiş bodur ağaçların gövdeleri su birikintilerinde duruyordu. Nehirde ıspanak topakları salınıyor, kara sarmaşıklar, bir fırtınada kopmuş yüksek voltajlı teller gibi sarkıyorlardı. Bu yeşil enkaz, şimdi, öfkesi geçmiş bir selin ardında bıraktığı bir karmaşa gibiydi. Nehir olması gereken yerde yaprakların fıskiye filizleri vardı, karada köpüklü pis suyla dolu kraterlerden dumanlar çıkıyordu. Çamur ve sivrisinekler - nehrin nerede bittiği, karanın nerede başladığı belli değildi. Belirli bir nehir kıyısı yoktu, arkadaki yüksek ağaçlar olmasaydı tekneyi döndürüp geri giderdik - daha fazla ilerleyemeyeceğimiz kesindi. Küçük ağaçların çoğu ölmüştü, en cansızların dallarının altında titreşen kahverengi iplikler vardı. "Yarasalar," dedi Mr. Haddy. "Bunlar yarasa." Kan emme hikâyesini Clover'a tekrar anlattı ama o "Beni korkutamazsın," dedi.</p>

  <p>Çalılıklara bakarken insan yüzleri gördüm. Tümüyle hareketsiz ve yuvarlak olan bu yüzler, bana sabit, bembeyaz gözlerle bakıyorlardı. Teknemizle yabani bitkilerin ve yosunların arasında çırpındığımız tüm o zaman boyunca orada durup bizi seyrediyor olmalıydılar, işte bunu anlayınca onlardan korkmaya başladım.</p>

  <p>Babam onları gördü. "Size küçük bir sürprizim var," dedi.</p>

  <p>Onun sesiyle beraber, yüzler, biz hâlâ onlara bakarken ortadan kayboldu. Hareket etmemişler sadece görünmez olmuşlardı - bir an bize bakarken, birden ortadan kaybolmuşlardı. Yaprağa dönüşmüşlerdi ama yapraklar bile kımıldamıyordu.</p>

  <p>"Öğle yemeğine çıkıyoruz," dedi babam. "Çamur paletlerini alın. Peşlerinden gidiyoruz. Önce sen, Charlie."</p>

  <p>"Niçin ben?"</p>

  <p>Ama bu soruyu sormamam gerektiğini biliyordum.</p>

  <p>Babam, "Çünkü buradaki en cesur kişi sensin, oğlum," dedi.</p>

  <p>Bu doğru değildi. Ama babamın beni risk almaya zorlaması, onun aslında hiçbir risk olmadığını gösterme yoluydu. Baltimore'daki kayada, <i>Unicorn</i>'daki direğin üzerinde, Şişman Çocuk'un içinde tırmanırken - bunların hepsinde bunun gibi zamanlar için eğitiliyordum. Babam benim güçlü olmamı istiyordu. Başından beri beni daha kötü durumlara, çamur paletleri üzerinde, pis köpüklü su birikintilerinin ve sarmaşıkların arasından ayak uçlarında yürüyerek bataklıktan geçmeye hazırladığını biliyordu.</p>

  <p>"Ayaklarını yere vur, Charlie."</p>

  <p>Vurdum, alçak bir ağaç dalına bedenini altı bilezik oluşturacak şekilde dolamış asılan bir yılan toparlanıp suya atladı ve yüzerek uzaklaştı.</p>

  <p>Bundan sonra, her fırsatta ayağımı yere vurdum; daha ileride, ayakkabımın pençesinden çıkan sesle gafil avlanan kısa ve şişko bir engerek yılanı kuyruğunun gri ucunu dışarıda bırakarak bir kütüğün içine kıvrıldı.</p>

  <p>Babam, "Bu insanların ne olduğunu bilemeyiz. Munchy olabilirler - ha!" diyordu.</p>

  <p>Çamurun içinde kendimize yol açmak için, en sondaki çamur paletini öne uzatıp bu işlemi devamlı tekrar ederek otuz metre kadar ilerledik. Daha önce tam burada, bu bataklığın içinde duran insanlar olduğuna inanmak zordu. Tek bir damla bile sıçratmadan nasıl kaçabilmişlerdi?</p>

  <p>Çitlere benzeyen çalılıklara vardık; arkalarındaki ağaçlar daha büyüktü, gövdeleri asılı duran kalın, kabarık eteklere benziyordu. Papağanlar ve böcek büyüklüğündeki kuşlar başlarımızın üzerinde çığlık atıyorlardı. Maun ağaçlarının en tepesine tünemiş oturan veya uçuşan daha büyük kuşlar vardı. Bu kuşların kanatları ağaçların tepelerine yavaşça süpürür gibi çarpıyordu. Ağaç hindisi olabilirlerdi -o kontrbas tonunu duymuştum- ama babam akbaba olduklarını ve leş yutan o cılız boyunlarını koparmak istediğini söyledi.</p>

  <p>"Seville," dedi Francis ve birkaç metre ilerideki bir açıklığı işaret etti - orada daha fazla cangıldan başka bir şey yoktu ama bizim bulunduğumuz yer karanlıkken orası güneşliydi. Tatarcıklar ve sinekler ışığın içinde spiraller çizerek uçuşuyor, benek benek parlıyorlardı.</p>

  <p>"Bu yer, şu ana kadar hoşuma gitmedi," dedi Mr. Haddy.</p>

  <p>Clover, "Bunlar ne tür evler, baba?" diye sordu.</p>

  <p>"Bu tür barınaklar, elbette -"</p>

  <p>Bir şeyi bilmediğini asla kabul etmezdi ama bu kulübelerin ne olduğunu açıklamak pek kolay değildi. Çamur paleti üzerinde aştığımız sivri uçlu otlardan yapılmış püsküllü tümseklerdi. En üste deste deste yerleştirilmiş ot çilelerini, cılız ağaç dallarından oluşan bir iskelet dengede tutuyordu. Bunlar kulübe değildi - daha çok saç tıraşına ihtiyacı olan arı kovanlarına benziyorlardı.</p>

  <p>"Büyük olasılıkla hayvanların barındıkları yer burası, tatlım" dedi babam.</p>

  <p>"Burada hayvan yok," dedi Francis. "Ben bir tane bile hayvan görmedim."</p>

  <p>"Daha iyi," dedi babam. "Eğer gerçekten şu şeylerin içinde yaşıyorlarsa doğru yere geldik demektir.</p>

  <p>Mr. Haddy kıkırdadı ve bana, "Baba için doğru yer olan benim için hep yanlış yer oluyor," dedi.</p>

  <p>Babam bu sefil köye memnuniyetle bakıyordu.</p>

  <p>Fakat sadece kulübeler sefil durumdaydı. Dağ ormanının başlangıcı olan bu cangıl büyük ve düzenliydi - her ağaç bir diğerine değmeden büyüyecek kadar yer bulmuştu. Ağaçlar çeşitli şekillerde sıralanmıştı; kalınlığa veya yaprak boyutuna göre, büyük yapraklılar cangıl zemininde, ince yapraklı uzun ağaçlar yükseklerde ve eğreltiotları da bunların aralarında boy atmıştı. Cangılı hep arapsaçına dönmüş spagetti gibi hayal etmiştim, sarkık ve çapraz, kıllı yeşil urganlardan ve iç içe geçmiş sıkı ağaç gövdelerinden oluşan bir kütle - yüzünüze doğru tutunca pis kokan ve içindeki bitki saplarını sizi sarmalayacak şekilde savuran kötü bir salata gibi.</p>

  <p>Bu ise sütunları, yelpazeleri ve boşluğa sarkan çiçekleriyle ağaç dallarından oluşan kıvrımlı çatısı üzerinde görülen beyaz gökyüzü lekeleriyle daha çok bir kiliseye benziyordu. Boğucu bir yanı yoktu ve kuşların yaygarasına rağmen hareketsizdi - rüzgâr yoktu, nemli ve yeşil gölgelerde ve mavi-kahverengi ağaç gövdelerinde hafif bir esinti bile yoktu. Karmaşıklık da yoktu - sadece muazzam sabırlı ve koruyucu dikey ağaçlardan oluşan bir ormandı. Üzerinde güzel bir çatısı olan bir evde olmak gibiydi. Düzeni ve büyüklüğü altında küçük kulübeler özellikle güdük görünüyordu.</p>

  <p>Köy -eğer bu bir köyse- terk edilmişti. İçinde insan olmayınca uygun sundurmalar yapamayacak kadar tembel veya hasta gezginlerin çalılıkları yontup bir kayanın yanında bir ateş yaktığı ve başka bir yerde ölmek için yola çıkmadan önce rahatsız bir gece geçirdiği bir kampın artıklarına benziyordu. Oradaki tek yaşam belirtisi, meyve kabuklarından ve şeker kamışlarından oluşan bir çöp yığınının ardından bize havlayan ve ayağa kalkmaya tenezzül etmeyen hasta bir yavru köpekti. Aç köpeğe öğleyin cebime sıkıştırdığım sandviçi verdim. Önce beni ısırmaya çalıştı, sonra sandviçi yedi. Hepsi ot öbeklerinden yapılmış beş kulübenin tam ortasında, dumanı tüten bir ateş ve sukabağından yapılmış birkaç kırık su kabı vardı. Görünürde insan yoktu.</p>

  <p>Ama çamur paletlerinin üzerindeyken bazı yüzler görmüştük.</p>

  <p>Mr. Haddy, "Bu yerden kaçtıkları için onları suçlamıyorum. Lungley, doğru demişsin. Burası berbat," dedi. Etrafına bakınıyor, konuşurken dişlerini ıslatıp duruyordu. "Eve gidebiliriz, Bab-ba. Kendi sivrisineklerimizi öldürebiliriz."</p>

  <p>Babam elindeki beyzbol şapkasıyla, yelpazeleniyordu. "Uzakta olamazlar. Muhtemelen aşağıdaki arabalı hamburgerciye gitmişlerdir," dedi. Başını kaldırdı ve Mr. Haddy'nin çamur paletlerine doğru uzaklaştığını gördü.</p>

  <p>"İçecek bir şeyler isteyen?"</p>

  <p>Bunu duyan Mr. Haddy'nin bedeni omuzlarının arasında ok gibi gerildi. Hapşırır gibi gülerek arkasını döndü.</p>

  <p>"Veya, bir yandan da," babam -eğilip yerden bir şey almıştı- "belki elektrik fenerlerini tamir ettiriyorlardır. Şu dayanıklı tüketim malı denilen şeye bir bakın."</p>

  <p>Bu parçalanmış bir fener piliydi, paslanmış kabı patlayarak açılmış, boyası soyulmuştu ve o kadar ezilmişti ki tanınmayacak haldeydi. Eski bir sosise benziyordu.</p>

  <p>"Francis, bana bu insanların vahşi olduğunu söylemiştin!"</p>

  <p>Belki de hayatında hiç fener pili görmemiş olan zavallı Zambu -fenerler Jeronimo'da yasaktı- babama gülümsedi ve bir kapının çarptığını duyan bir köpek gibi dişlerini gösterdi.</p>

  <p>"Ama eğer bu beş para etmez şeyleri kullanıyorlarsa, muhtemelen yabanilerdir."</p>

  <p>Oturup bekledik ve karıncaları izledik.</p>

  <p>"Benzin istasyonunda sıraya girmiş, süper benzin doldurmak için bekliyor olabilirler."</p>

  <p>"Buralarda hiç benzin istasyonu görmedim," dedi Francis.</p>

  <p>"Benimle dalga geçmezsin, değil mi?"</p>

  <p>Burada birilerinin yaşadığına dair işaretler vardı - kulübelerde hasır yataklar, çöp yığınının üzerinde dönüp duran sinekler, bir sehpa üzerinde ilk bakışta yanık bir bebeğe benzeyen ama aslında el ve ayak parmakları yukarı kıvrılmış kızartılmış bir maymun.</p>

  <p>Babam "Daha önce buraya geldiğinde onlarla nasıl anlaştın?" dedi.</p>

  <p>Francis ağzını açıp dilini çıkardı.</p>

  <p>"Hangi dilde?"</p>

  <p>Francis babamın ne demek istediğini anlamamıştı. Onlarla sadece konuştuğunu, onların da kendisiyle konuştuğunu söyledi. "Anlıyorlar."</p>

  <p>Bu Jeronimo'ya özgü bir açıklamaydı. İnsanlar İngilizce, İspanyolca ve Creole diliyle konuşuyorlardı ama bir dilden ötekine ne zaman geçtiklerini bilmiyorlardı. Bir insanın yüzüne bakarak hangi dili kullanacaklarını anlıyorlar ve bazen bütün dilleri bir arada kullanıyorlardı, ortaya çıkan dil kulağa yepyeni bir dil gibi geliyordu. Aynı alışkanlık bende de vardı. Herhangi birisiyle konuşurken konuştuğum dilin İngilizce olmadığını nadiren fark ediyordum. Ama Sivrisinek Sahili'ndeki herkes, nasıl görünürse görünsün veya hangi dili konuşursa konuşsun, dilinin İngilizce olduğunu söylüyordu.</p>

  <p>Ormanın ortasındaki açık alanı Clover'la birlikte adımlayan babam, kızını hayvanat bahçesinde gezintiye çıkarmış bir adam gibi görünüyordu - sabırsız, gururlu, hiç durmadan konuşan ve belirsizlik içinde burnunu tutan bir adam. Sonra, ateş yakma yerinin öbür tarafından babamın sesi geldi.</p>

  <p>"Tamam, oyun bitti - sizi görebiliyoruz. Saklanmaktan vazgeçin - sadece zamanınızı boşa harcıyorsunuz! Ortaya çıkın, size zarar vermeyeceğiz! Çıkın şu ağaçların arkasından!"</p>

  <p>Sesi cangılın düz ağaçlarında ve yüksek tavanında çınladı. Dakikalarca yüksek sesle çalılıklara bağırdı, biz de onu izledik. Clover babamın bir sopayla dürtüklediği eğreltiotlarına merakla bakıyordu. Hatfield'da bıldırcınları korkutup kaçırmaya çalışan Tiny Polski gibi görünüyordu.</p>

  <p>İşin şaşırtıcı tarafı, babamın çabaları işe yaradı. Etrafımızın yirmiden fazla insanla çevrili olduğunu fark ettik. Biz etrafa bakınırken, önce ortadan kayboldukları gibi hiç ses çıkarmadan ve hiç hareket etmeden belirdiler. Biraz önce açıklıkta boşluğa doğru "Dışarı çıkın!" diye bağıran babam, şimdi birdenbire belirmiş insanların suratlarına bağırıyordu. Babam onları gerçekten görmüş müydü yoksa orada olduklarını tahmin mi etmişti, bilmiyorduk.</p>

  <p>Kadınların üzerinde yırtık elbiseler, erkeklerin üzerinde şort vardı. Ama bu giysiler onların çıplaklığını saklamıyordu. Bedeni korumaktan çok giyinmişliği temsil etmeye yarıyor gibiydiler. Yırtıkların ve söküklerin arasından edep yerlerini görebiliyorduk. Clover ve benim yaşlardaki çocuklar ise tamamen çıplaktı, bu oldukça utanç vericiydi.</p>

  <p>Mr. Haddy, "Carkles ve Wilks," dedi ve dişlerini gösterdi.</p>

  <p>Babam "Benim gözüme o kadar kötü görünmüyorlar. Burası olduğundan emin misin?" dedi.</p>

  <p>Francis onayladı.</p>

  <p>Babamın insanları selamlamasını bekliyorduk. Ama yapmadı. Sanki bu insanları çok uzun zamandır tanıyormuş gibi onlara sırtını döndü ve omzunun üzerinden "Hadi, gidelim," dedi - onlara hitap ediyordu. "Beni takip edin - yapacak işlerimiz var."</p>

  <p>Adamlardan üçü -daha çıplak ve saçlarının daha karmaşık olması dışında Francis'e benziyorlardı- babamı çamur paletlerine kadar takip etti.</p>

  <p>Babam bize "Siz burada kalın, "dedi. "Dinlenin, alışın, kendinizi tanıtın."</p>

  <p>Sabırsızlıkla, şapkasıyla sineklere vurarak yol çıktı, daha sonra yılanları korkutmak için çamur paletlerine ayağıyla sertçe vurduğunu duyduk. Üç adam tek kelime etmeden onu takip ediyordu.</p>

  <p>Clover, "O her yerde evindeymiş gibi," dedi. Annem gibi konuşuyordu.</p>

  <p>İnsanlar ateş yerinden yükselen dumanın buğusunun arasından Clover'a baktılar. Gri, bulanık yüzleri vardı, solmuş paçavralar giyiyorlardı. Bacaklarına yapışan çamur parçaları sıcaktan pişmişti.</p>

  <p>"See-ville, adamım," dedi Mr. Haddy. "Ne saçmalık!"</p>

  <p>Francis, "Burada neredeyse ölüyordum, Haddy. İki defa," dedi.</p>

  <p>Şimdi insanlar bize bakıyorlardı.</p>

  <p>"Bu insanlara ne yaptın, Lungley?"</p>

  <p>"Hiçbir şey yapmadım."</p>

  <p>"Nasıl gidiyor?" Mr. Haddy insanlarla konuştu. Dişlerini çıkardı ve dinlemek için ağzını açtı.</p>

  <p>Kimse cevap vermedi. "Hastalar galiba," diye fısıldadı Mr. Haddy. Çıplak çocuklar annelerinin arkasına saklandı. Açıklıkta karşılıklı durarak birbirimize baktık; dünyanın iki ucunda durmuş birbirimize bakıyor gibiydik.</p>

  <p>Birden başlarını çevirdiler. Yaşlı bir adam topallayarak ormandaki ağaçların arasından çıktı. Paçaları kesilmiş çizgili bir pantolonu, tel çerçeveli gözlükleri ve çorapları vardı, ayakkabı giymiyordu - çoraplarındaki yırtıklardan sarı ayak tırnakları görünüyordu. İki koluna bilezik gibi birer bisiklet mandalı geçirmişti.</p>

  <p>"Bu Gowdy," dedi Francis.</p>

  <p>"Bir içeceğe ihtiyacı varmış gibi görünüyor," dedi Mr. Haddy. "Huu!"</p>

  <p>Hemen akabinde babamı duyduk. Etrafta görünmüyordu, "Dikkat! Orada durun! Sakın düşürmeyin!" diyordu.</p>

  <p>Buzu muz yapraklarına o kadar dikkatli sarmıştı ki, kalıplar asmalarla bağlanmış kolilere benzemişti. Sessiz adamların her biri ikişer koli taşıyordu. Babam adamları meydanın ortasına yönlendirdi ve kolilerin yere koyulmasını emretti.</p>

  <p>"Burada sorumlu kişi kim?" dedi.</p>

  <p>"Gözlüklü adam," dedi Francis. "O, Gowdy." Gözlerini dikmiş bakan insanların biraz önünde duran adama işmar etti. Gözlerimizin üzerinde olduğunu gören yaşlı adam saçındaki saman parçalarını temizledi.</p>

  <p>Babam adamın elini sıktı. "Sen Gowdy'sin?"</p>

  <p>"Gowdy," dedi adam ve kıkırdadı.</p>

  <p>Babam arkadaş canlısı tavrını takınarak "Size küçük bir sürprizim var," dedi. "Diğerlerini de buraya çağırır mısın?" Çakısını çıkarıp bize göz kırptı. "Onlara bir şey göstermek istiyorum."</p>

  <p>İnsanlar yaklaşınca, sarmaşıkları kesti ve yaprakları kenara iterek bir buz kalıbının üzerini açtı. Bıçağını bir buz kıracağı gibi kullanarak buz kalıbına sapladı ve ucundan bir parça kesti. Buz parçasını Gowdy'ye verdi.</p>

  <p>Elindekinin sıcak mı soğuk mu olduğunu bilmeyen yaşlı adam, aynı Tiny Polski'nin Hatfield'da yaptığı gibi, buz parçasını avcunda hoplattı. İnsanlar buza dokunmak için adamın etrafına toplandılar. Gülerek itişiyor, yaklaşmak için kendi çocuklarının üzerine basıyorlardı. Buza dokunanlar parmaklarını kokluyor veya parmaklarını yalamak için biraz uzaklaşıyorlardı.</p>

  <p>Babam yaşlı adamla, Gowdy'yle konuşurken hâlâ bize göz kırpıyordu. "Kararınız nedir?"</p>

  <p>"Günaydın efendim. Ben iyiyim, teşekkür ederim. Nereye gidoorsunuz? Ben çalılıklara gidoorum." Gowdy'nin tel gözlükleri, itişen insanlar yüzünden eğilmişti. "Bugün Pazartesi, Salı, Çarşamba. Teşekkür ederim, bu iyi bir ders."</p>

  <p>Konuşurken buz parçasını elinde döndürüyordu.</p>

  <p>Babam bize "Hiçbir fikri yok," dedi.</p>

  <p>Buz, yaşlı adamın elinde eriyordu. Kolundan süzülen su, teninde kirden damarlar açıyor, dirseğinden yere damlıyordu.</p>

  <p>"Tümüyle şaşkına döndü," dedi babam. Kolunu adamın omzuna attı ve kocaman bir gülümsemeyle ona baktı.</p>

  <p>Gowdy titredi.</p>

  <p>Babam, "Bu ne?" deyip buzu gösterdi.</p>

  <p>"Buğz," dedi Gowdy.</p>

  <p>"Yüce Tanrım!" diye kükredi babam ve Gowdy'yi itti, yaşlı adam neredeyse yere düşecekti.</p>

  <p>Ama babam bunu der demez Gowdy dâhil herkes diz çöktü. Bu ani hareket kuşları ürkütmüştü. Küçük, büyük tüm kuşlar havalanınca ağaçların dalları titredi; bu, dallara tünemiş kuşları da harekete geçirdi, hindiler gibi ağaçların üstünden uçtular. İnsanlar boğazlarını çimdikleyip mırıldanarak diz çökünce hasta yavru köpek havlayıp sendeledi.</p>

  <p>"<i>Ey göklerdeki Yüce Tanrım...</i>"</p>

  <p>"Kesin," dedi babam "Ayağa kalkın, diz çökmeyin!" İnsanları çekerek ayağa kaldırmaya çalıştı, sonra Francis'e dönüp bağırdı, "Seni hain, beni yanlış yönlendirdin! Çok teşekkürler!"</p>

  <p>Bu insanların Hıristiyan olduğunu öğrenince rahatlayan Mr. Haddy kıs kıs gülüyordu. Belki de, kendisi buzu çok daha az zorlanarak sahile götürüp oradaki insanları daha çok etkileyebilecekken, ender hata yapan babamın buzu buraya getirerek baltayı taşa vurmuş olmasına içten içe seviniyordu. Hâlâ nefes nefese dua eden kafası karışmış insanları sakinleştirmek için öne çıktı ve "Sizler iyi insanlar ama gerçekten de bu çok kötü."</p>

  <p>Babam o kadar kızgındı ki, Seville'de yaşayan insanların çamur paletlerinin yanında ortadan kaybolduğu gibi aniden ortadan kayboldu. Ardında o kızgın kokusunu bırakarak bir duman bulutu içinde yok oldu. Kalan paketleri tekneden indirdik ve köylülerle sohbet ettik. Daha önce dört beş kere buz gördüklerini söylediler. Buzun harika bir şey olduğunu, suya dönüşen soğuk taşlar olduğunu söylediler. Buzu onlara misyonerler getirmişti, bizim de misyoner olduğumuzu, babamın da vaizimiz olduğunu sanmışlardı. Nerede yaşadığımızı, onlara verecek yemeğimiz veya tuzumuz olup olmadığını sordular. Gowdy, köydeki herkesin vaftiz edilmiş olduğunu söyleyerek böbürlendi.</p>

  <p>Sonra, neyi beklediklerini açıkladı - Cennete gidip İsa'yı görmeyi bekliyorlardı. Mr. Haddy, burasının beklemek için berbat bir yer olduğunu, maymun bokuyla dolu olduğunu ama bir an önce buradan Cennet'e veya herhangi bir yere gitmek istemelerini anladığını söyledi. Babam geri döndü - neyse ki, bu konuştuklarımızın hiçbirini duymamıştı.</p>

  <p>"Köyün etrafında bir tur attım," dedi.</p>

  <p>Seville'li insanların hiçbiriyle konuşmuyordu. Sadece Francis'in kendisini aldattığını söyledi. Gowdy insanlara bir ilahi söyletmeye çalışınca babam başparmağına çekiçle vurulmuş gibi çığlık attı ve bizi teknede bekliyor olacağını söyledi.</p>

  <p>Seville'den ayrıldık. İnsanlar buzu paylaşmak için kavga etmeye başlamışlardı.</p>

  <p>Babamın morali bozuk olduğu için Jeronimo'ya dönüş yolculuğu genelde sessiz geçti. Ama daha hızlı ilerliyorduk. Nehrin kıvrımlarına artık yabancı değildik ve akıntı yönünde gidiyorduk. Babam haritasında düzeltmeler yaptı ve hiç yanlış yöne sapmadık. Ben pedallara basıyordum, babam kucağında Clover'la pruvada oturmuş, Seville insanları daha önce buz görmüş oldukları ve dua ettikleri için haritasına surat asıyordu. "Hatfield'da kuşkonmaz kesiyor olabilirlerdi," dedi ve başka tek kelime etmedi. Kucağında oyuncak ayısını tutan büyük bir oğlan çocuğu gibi Clover'a sarıldı. Francis ve Mr. Haddy babamın onları görmezden geldiğinin farkındaydılar. Teknenin ortasında, buz kasasının yanında hiçbir şey yapmadan kamburlarını çıkarmış oturuyorlardı.</p>

  <p>Bir süre sonra Francis bir pipanto gördüğünü, birinin bizi takip ettiğini söyledi. Babam ne cevap verdi ne de kafasını çevirdi.</p>

  <p>"Evlat," dedi Mr. Haddy arkamdaki bir noktaya bakarak, "Pipanto."</p>

  <p>Etrafıma bakındım ama hiçbir şey görmedim. Dikkatimi pedallara vermem gerekiyordu.</p>

  <p>Francis "Me yerry," diye fısıldadı. Bir orman Zambu'su gibi mırıldanmaya başladı. Altı tane kürekçi duyduğunu söyledi - üç pipanto.</p>

  <p>"Hiç böyle bir tekne görmedim," dedi Mr. Haddy.</p>

  <p>Karanlık indi. Sanki nehrin kenarından çıkarak yükseliyordu. Karanlıkla beslenen ağaçlar şişti. Gökyüzünün çatısı gözden kayboldu. Yıldızların iğne başları göründü ve su damlaları şeklini alarak aydınlandılar.</p>

  <p>"O kayada, hâlâ arkamızdalar."</p>

  <p>Gece etrafımızı sardı. Önümüzdeki suyun hâlâ kaygan bir parlaklığı vardı, arkamızda teknenin pedallı çarkından çıkan gevşek köpükler akıntıya yayılıyordu.</p>

  <p>Kısa süre sonra Jeronimo'nun fenerlerini ve Şişman Çocuk'un bacasından çıkan kıvılcımları gördük. Karadaki ışıklar küçük ve oldukça hareketsizdi ama kıyıdan nehre dökülüyor, suda sarı gölcükler oluşturuyorlardı. Birisinin, "İşte, geliyorlar," dediğini duydum.</p>

  <p>O gece yatak odasında Jerry, "Ben de babamla gidebilirdim. Ama istemedim. Biz bütün gün Dönüm'deydik. Annem izin verdi," dedi.</p>

  <p>"Ben iki yılan gördüm," dedim. "Biri beni neredeyse ısırıyordu."</p>

  <p>"Başka bir tuzak kurduk. Sen yerini bilmiyorsun. İçine düşüp öleceksin, Charlie."</p>

  <p>"Yat zıbar, salak!"</p>

  <p>Daha sonra, bambu duvardan annemin babamı teselli eden sesini duydum. Sesi o kadar yumuşaktı ki, önce April'le veya Clover'la konuşuyor sandım. Ama buzdan, tekneden ve babamın işlerinin zorluğundan bahsediyordu. Bunların hepsinin harika olduğunu söyledi. Onunla gurur duyuyordu ve başka hiçbir şeyin önemi yoktu.</p>

  <p>Babam itiraz etmedi. "Beklediğim bu değildi. Bunu istemiyordum. Bana dua ettiler, Anne," dedi.</p>

  <p>"Ben de bir ara nehrin yukarısına gitmek istiyorum," dedi annem.</p>

  <p>"İstersen git. Ama sandığın gibi değil. Hoşuna gitmeyecek. Kötü, hem de olabilecek en sıkıcı şekilde. Ah, sanırım iyi durumdalar - buzu bir süreliğine kullanabilecekler. Ama çoktan yozlaşmış insanlar için ne yapabilirsin ki? Bu beni delirtiyor."</p>

  <p>Seville'e iki hafta sonra tekrar gittik, bu iki hafta zarfında biz çocuklar Dönüm'de, su birikintisinin yanındaki küçük kampımızda daha çok vakit geçirmiştik. Kampımızın Seville'deki her şeyden daha sağlam olduğunu düşünmek beni memnun ediyordu. Yeşil sarmaşıklardan hamaklar ördük. Yabani soğan yedik. Hamaklar yüzünden alerji döktük, soğanlardan karnımıza kramp girdi. Bir gün sudan sürtünerek çıkan bir su sıçanını bir kapanla yakaladık ve sopalarla vurarak öldürdük. Sonra keserek parçaladık ve et parçalarını Zambu'lar gibi bir sehpanın üzerinde kuruttuk. Ama ertesi gün et parçaları gitmişti. Peewee bir canavarın gelip etleri yediğini söyledi, bense bunu bir hayvanın yaptığını tahmin ettim, sehpa yeterince yüksek değildi.</p>

  <p>Böğürtlen cinsinden meyveler topladık - bazıları yemek içindi, bazıları da cilde sürülüp kuruduğunda sivrisinekleri uzak tutuyordu. Alice Maywit bize mor renkli bir böğürtlen kümesi gösterdi ve "Bunlar zehirli," dedi.</p>

  <p>Clover, "Sana inanmıyorum. Sen her şeyden korkuyorsun. Bahse girerim, böğürtlen veya başka bir şeydir," dedi.</p>

  <p>"Bir tane yemek ister misin, kız?" dedi Drainy. Tel büken dişlerini gösterdi.</p>

  <p>Clover haklı olduğunu ispatlamak için denemeye istekliymiş gibi görünüyordu ama ona sert bir yumruk atıp o meyvelerden uzak durmasını söyledim.</p>

  <p>"Vurmak yok," dedi. "Kural bu - babam öyle dedi!"</p>

  <p>"Burası Jeronimo değil," dedim. "Burası bizim Dönüm'ümüz ve kendi kurallarımız geçerli."</p>

  <p>Dönüm'ün güzel tarafı buydu - istediğimizi yapabiliyorduk. Burada paramız, okulumuz ve dinimiz vardı, tuzaklarımız ve zehrimiz vardı. Ne bir icat ne de bir makine. Sırlarımız vardı - tabii ya, Maywit'lerin gerçek adını bile biliyorduk. Okula giden çocuklarmışız veya Zambu'lar gibi yaşayabilirmişiz gibi yapıyorduk. O gün, buna iyi bir örnekti. Drainy elbiselerimizi çıkartmamızı önerdi ve ciddi olduğunu göstermek için şortunu indirdi. Sonra Peewee de aynısını yaptı, sonra Clover, sonra diğerleri, Alice elbisesini çekip başından çıkardı ve iç donunu indirdi, ben de şortumu çıkardım. Sekiz çocuk çırılçıplak orada durmuş kıkırdıyorduk ama, diğerleri vücutlarını karşılaştırıp dans ederken, ben çok utandığım için suya atladım ve yüzmek istiyormuş gibi yaptım.</p>

  <p>Alice su birikintisinin ağzında duruyordu.</p>

  <p>"Hiç kuku gördün mü?</p>

  <p>Bacaklarını ayırarak çömeldi ve siyah kırışıklıkları parmaklarıyla çimdikledi, bir an boğulacağımı sandım.</p>

  <p>"O da ne?" bacaklarını kapatıp kulak kesildi.</p>

  <p>Ben her zamanki seslerden başka bir şey duymadım. Alice atsineği sesleri duyduğunu söyledi. Ona yaklaşan bir tane gördü, sabit şekilde sineğe bakıyordu, çok endişelenmişti. Bu, etrafta yabancıların olduğunu gösterir dedi.</p>

  <p>Hızla üstümüze giyinip nehir yolunu takip ederek kampı terk ettik. Dakikalar sonra, kanoları gördük. Alice onların yerliler olduğunu söyledi. Atsineğinden anlamıştı. Kanolar eski ve suda şişmiş kütüklerden oyularak yapılmıştı, kürek çekenler Seville köylülerine benziyordu - paçavraların arasından çıkmış ince kolları, karmaşık saçlarında kırık saman parçaları vardı.</p>

  <p>"Bizi gözetlemeye çalışıyorlar," dedi Jerry.</p>

  <p>Ama onları izlediğimizi görmemişlerdi. Onlara üstün gelmiştik ve eski kanolarıyla akıntıya karşı ilerlemek için mücadele ettiklerini görünce sessizce güldük - genelde hep korkan Alice bile güldü.</p>

  <p>"Jeronimo'dan geliyorlar," dedi Clover.</p>

  <p>Drainy, "İyi ki bizi çıplak görmediler!" dedi.</p>

  <p>"Kampımızı asla bulamazlar," dedim. "Dönüm'ü kimse bulamayacak."</p>

  <p>Cangılda böyle korunaklı bir yerimiz olmasına seviniyordum. Şimdi, Seville'i gördükten sonra, bizimkinin düzenli bir kamp olduğunu, gerçek cangıl insanları tarafından yapılan köylerden daha iyi olduğunu biliyordum.</p>

  <p>Jeronimo'ya varınca gördüğümüz kanolardan bahsettik. Kimse onları görmemişti. Babam, "Belki Munchy'ler! Belki Duppy'ler!" dedi ve Maywit'leri korkutmaya çalıştı.</p>

  <p>Sabahleyin babam Seville'e tekrar gideceğimizi söyledi. Görevi itfaiyecilik olan Mr. Peaselee, Şişman Çocuk'un alevini söndürdü. Buz eridi. Babam, "Yolculuğu iptal etmemiz gerekebilir. Herkes Galeri'ye," dedi. Sorumluluk sahibi olmak ve iyi alışkanlıklar hakkında bir konuşma yaptı; Şişman Çocuk'un ilgi ve bakım olmadan yaşayabileceğini mi sanıyorduk? Şişman Çocuk biz dikkatli olduğumuz için iyi durumdaydı, eğer dikkatsiz olursak o da tehlikeli bir alete dönüşürdü. Görevimizi ihmal edersek, patlar ve hepimizi öldürerek intikamını alırdı. "O zehirle dolu," dedi.</p>

  <p>Şişman Çocuk yakıtla beslenip yeni buz yapıldıktan ve paketlendikten sonra babamın "Bu insanlardan gözünü bir dakika bile ayırmaya gelmez," dediğini duydum.</p>

  <p>Annem, "Polski de aynen böyle söylerdi," dedi.</p>

  <p>"Beni o beceriksizle karşılaştırma."</p>

  <p>"Sesin tizleşti Allie."</p>

  <p>"Zehir," dedi babam. "Hidrojen ve zenginleştirilmiş amonyak - her birinden otuz metreküp. Eğer tehlikeden haberin olsaydı senin de sesin tizleşirdi."</p>

  <p>Annem, "Ben yemeği getireyim," dedi ve uzaklaştı.</p>

  <p>Babam dinlediğimi gördü. "Burada her şeyin yolunda gitmesini sağlayan tek ben varım. Niye böyle, Charlie? Sen söyle bana."</p>

  <p>Gerçekten de Polski gibi konuştuğunu düşündüm.</p>

  <p>Seville'e gitmek üzere yola çıktık - sadece Fox ailesinin bireyleri, başka kimseler yoktu. Pedallarda babam vardı. Hiç durmadan konuştu.</p>

  <p>"Bunun hoşuma gittiğini zannetmeyin," dedi. "Seville'e dönmek yapmak istediğim son şey. Hatfield'e giderim daha iyi. Ama bunu yapmak zorundayız. Bir teslimattan sonra onları bırakamayız. Belki onlara ilham verir, balıklarını soğutmalarına ve çiftçilik yapmalarına - buzla yapabilecekleri her şeyi yapmalarına yardımcı oluruz. Asıl amacımız da bu zaten, değil mi? Onların tecrübelerimizden yararlanmalarını sağlamak. Ama ben onların buzla ne yapacaklarını biliyorum - küp haline getirip Coca Cola bardaklarına atacaklar ve diğer herkes gibi yozlaşacaklar."</p>

  <p>"Coca Cola'dan bahsetmemiştin," dedi annem.</p>

  <p>"Onlara biraz zaman tanı."</p>

  <p>Seville'e üç saatten kısa bir sürede vardık, babam hiddetle pedallara asılmış, bağırarak cangılı dinamitleyip bir kanal açacağını, sümbülleri tarakla nehrin dibinden çıkaracağını anlatıyordu. En görkemli projelerini kızgınken tasarlardı. Akajuların orada beş Seville köylüsü tarafından karşılandık - yabani otların arasından aniden çıkıp bizi irkilttiler. Bizi nehirdeyken gördüklerini söylediler. Ama biz onları görmemiştik. Annemin etrafında dans edip dikkatli olmasını söylediler.</p>

  <p>"Geçen sefer böyle karşılanmamıştık," dedi babam.</p>

  <p>"Sanırım kendilerini takip etmemizi istiyorlar," dedi annem.</p>

  <p>Daha önce de olduğu gibi, ben önden gidip yılanları korkutup kaçırmak için çamur paletlerine vurdum. Jerry endişeyle bir o yana, bir bu yana bakınarak arkamdan geliyordu.</p>

  <p>"Bu nedir?" dedi.</p>

  <p>"Daha önce burada değildi," dedi Clover.</p>

  <p>Seville meydanındaki tahta bir kutudan bahsediyorlardı; benim boyumdaydı ve uzaktan bakınca Şişman Çocuk'a benziyordu. Daha küçüktü, bir bakıma orijinal Buz Fıçısını andırıyordu. Bacası ve ocağı vardı. Çok sayıda kadın kutunun yanında çömelmiş, ateşini canlandırıyorlardı.</p>

  <p>Bu babamın çok hoşuna gitti. "Belki de onlara gerçekten ilham vermişizdir," dedi.</p>

  <p>Bizi selamlamak için bekleyen Gowdy'ye seslendi. "Bu ne böyle?" dedi babam. "Çok tanıdık geldi."</p>

  <p>Seville köylüleri etrafımıza toplanırken kutuya doğru ilerledi.</p>

  <p>Gowdy "Buğz!" dedi.</p>

  <p>Babam kutunun kapağını açtı ama eski püskü menteşeler o kadar dayanıksızdı ki, kapak yerinden söküldü ve ocağa çarpan ucu alev aldı. Babam ateşi üzerinde tepinerek söndürdü. Kutunun içine baktı. Boştu.</p>

  <p>Babam, "Bu nasıl bir saçmalık böyle?" dedi.</p>

  <p>Şişman Çocuk'un bir kopyasını yapmışlardı. Babam bunun ne işe yarayacağını sordu. Elbette ki çalışmayacaktı. Sadece yumurta haşlamaya veya insanın kendisini yakmasına yarardı. "Bu aptal fikri size kim verdi?"</p>

  <p>Gülümsediler. Kutuya hürmet gösteriyorlardı, babamdan kutunun önünde kendilerine ilahi okumasını istediler. Bu babamı kudurttu. Kızgınlık kokusunu salmaya başladı. Gowdy, hasta yavru köpeği babama hediye olarak sunmaya çalıştı ama babam kendisinde yeterince hasta hayvan ve hasta insan olduğunu söyledi. Böylece, buzu tekneden indirdik ve kabını bile açmadan <i>Buz Saçağı</i>'na geri döndük. Babam anneme, "Umarım tatmin olmuşsundur," dedi. Bir daha asla Seville'e gitmeyeceğini de ekledi.</p>

  <p>"Buraya bu insanlara tapınacak sahte putlar vermek için gelmedim," dedi ama çarpık kalaslardan yapılmış ve sarmaşıklarla bağlanmış o put orada, herkesin gözü önünde duruyordu.</p>

  <p>"Ne yazık ki," dedi babam, "yeterince geliştirilmiş teknolojiyle büyüyü ayırt etmek imkânsız."</p>
</body>
</html>
