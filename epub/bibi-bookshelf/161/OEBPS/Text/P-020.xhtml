<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>20</h3>

  <p class="p1">İşte o anda Seville köylülerinin, nehir kenarında yaşayan Creole'lerin, dağ yerlilerinin veya biz Fox'ların cangıldan çıktığını gören herhangi birinin nasıl hissettiğini anladım. Biz de onların köylerine böyle girmiştik, büyük, yabancı ve davet edilmeyen misafirler olarak. Bu yüzden bu ziyareti hak ediyorduk ama bu işleri kolaylaştırmıyordu.</p>

  <p>Bu üç korkuluk Olancho'daki yerli köyünde giyindiklerinden farklı giyinmişlerdi - ter lekeli gömlekleri, kirli pantolonları ve botları vardı. Onları biz seçmemiştik - onlar bizi seçmişti. İşte yabanilerin karşılaştığı da buydu. Sağa sola bakmadan doğrudan bize doğru geliyorlardı. Üzerlerinde giysileri varken köydeki yarı çıplak hallerinden daha kötü görünüyorlardı. Birinin omzunda bir tüfek asılıydı, diğer ikisinin ellerinde tabancalar vardı. Sanki kedi avlamaya çıkmış gibi, kulak kesilmiş gözlerini kırpıştırıyorlar, biraz aptal biraz da kızgın görünüyorlardı.</p>

  <p>Babamın yüzü seğirdi. Bu endişe değildi. Kafasında durumu hızla ölçüp tartıyor, topluyor, çıkarıyor, ihtimalleri hesaplıyor, ne istiyor olabileceklerinin denklemini yapıyordu. Adamların giysilerini tanıdım, bunlar yerli kadınların nehirde yıkadıkları giysilerdi. Zambu'lar çukurun ağzından kafalarını çıkarmış, yuvarlak, kara kuş gözleriyle olan biteni izliyorlardı.</p>

  <p>"Silahlarını indirmelerini söyle, Allie."</p>

  <p>"Bunu bana bırak." Babam adamları karşıladı ve İspanyolca, "Neler oluyor?" dedi.</p>

  <p>Adamlar ona gülümsedi ama ellerini hareket ettirmediler. Silahlarını bize doğrultmuş halde etraflarına bakınıp Jeronimo'yu incelediler. Giysileri birbirine benzemesine ve üniforma gibi görünmesine rağmen rütbeleri yoktu. Uzun saçları ve sakalları onları kardeş gibi gösteriyordu. Aklımda uzun boylu olarak yer etmişlerdi ama burada o kadar uzun boylu görünmediler gözüme - annemin boyundaydılar. Elinde tabanca olan iki adamdan birinin büyük pirinç tokalı bir kemeri vardı. Diğer ikisinden daha zeki ve daha az vahşi görünüyordu. Tüfeği taşıyanın kafasında bir bandana vardı - kirli bir bandanaydı ve olsa olsa bir enfeksiyonun üzerine kapatmak için takılmış olabilirdi.</p>

  <p>O köyde, yerlilerin yanında kaçamaklı, hatta neredeyse utangaç davranmışlardı - bizimle fısıldayarak konuşmuş, bize yemek getirmiş ve çömelmiş duran yerliler hakkında bizi uyarmışlardı. Ama burada o gizli sinsilikten eser yoktu. Köylere gitmeye ve incelemeye alışkınlarmış gibi gayet güçlü görünüyorlardı. Hiç acele etmediler, hatta babama cevap vermeden önce kendi aralarında mırıldandılar.</p>

  <p>"Sizi bulabileceğimizi sanmamıştık." Konuşan pirinçten tokası olandı. Dişleri ağzı için çok büyüktü, gülümsemediğini şimdi anlıyordum. Sadece büyük sarı dişleri dudaklarını geriyordu.</p>

  <p>Babam, "İşte buradayız," dedi sakince.</p>

  <p>"Kaç kişisiniz?"</p>

  <p>"Binlerce -"</p>

  <p>Adamlar hızla arkalarına baktılar.</p>

  <p>"- akkarıncaları da sayarsak? Burayı istila ettiler."</p>

  <p>Mr. Haddy bana, "Bu adamları sevmedim," diye fısıldadı, sonra "Hey, Lungley," diye seslendi.</p>

  <p>Ama Zambu'lar gitmişti - babamın çukurundan çıkmış ve ormana doğru kaçmışlardı.</p>

  <p>Babam, "Tam kahvaltı zamanında geldiniz," dedi. "Arkadaşlar için biraz yumurta çırp, Anne," - hâlâ İspanyolca konuşuyordu - "uzun bir yolculuk onları bekliyor."</p>

  <p>Hep beraber Galeri'ye gittik, orada adamlar silahlarını indirdiler. Babam akkarıncalardan bahsederken yere oturup yumurta ve fasuyle yediler. Akkarıncaların her köşeye girdiklerini söyledi, yiyeceklere, bitkilere, hatta evlerin döşemelerine ve çatılara. "Bizi canlı canlı yiyorlar!"</p>

  <p>Akkarıncaları ilk defa duyuyorduk ama kimse babamı yalanlamadı çünkü kimse onu yalanlamazdı. Adamlar dinlediler ve aç kurtlar gibi yemeklere saldırdılar. Bitirdiklerinde soluk, cılız yüzleriyle bize baktılar. Yemek yemek ifadelerini yumuşatmamış, daha aç ve daha tehlikeli görünmelerine neden olmuştu.</p>

  <p>Daha önce konuşmuş olan dişli adam sularının bittiğini ve su ararken kaybolduklarını söyledi. Dağda kamp kurmuşlardı.</p>

  <p>"Nasıl olduğunu bilirim," dedi babam.</p>

  <p>Annem tabakları topladı ve aynı adam -Koca Diş; bütün konuşmaları o yapıyordu- "Kocanız sizde su ve yemek olduğunu söylemişti. Bizi buraya davet etti. Her şeyinizin olduğunu söyledi. Yukarıda, dağların ötesinde hiçbir şey yok," dedi.</p>

  <p>Babam, "Kuraklık mevsiminin sonu," dedi. "Bizi de etki ediyor. Her şey ölü veya kuruyor. Daha haftalarca yağmur yağmaz. Ama akkarıncalar semiriyor!"</p>

  <p>Kimse babama Jeronimo'nın karıncalara karşı korunaklı olduğunu söyleyerek nasıl övündüğünü hatırlatmadı.</p>

  <p>"Eğer böyle devam ederse, akkarıncaları yemek zorunda kalacağız."</p>

  <p>Dişli adam, "Bööğh," dedi - bu düşünde midesini bulandırmıştı.</p>

  <p>Babam anneme, "Kent çocukları işte," dedi.</p>

  <p>Adamlar hâlâ açmış gibi hızla soluyorlardı.</p>

  <p>"Bakın, burada, yağmur olmayınca yiyecek de olmaz. İstediğinize sorun. Erzakımız bitmek üzere. Karıncalar her yeri sardı. Nehrimiz bir dereye dönüştü. Bir dahaki gelişinizde her şey daha farklı olacak."</p>

  <p>"Zambu'ların nerede?"</p>

  <p>Babam burnunu kırıştırdı. "Muhtemelen sizi asker sandılar - tüfeklerinizi gördüler."</p>

  <p>"Anlamadık."</p>

  <p>"Silahlarınızı. Atık Mosquitia'dasınız," dedi babam. "Onlara sizin dost olduğunuzu söylemeye fırsatım olmadı. Herhalde dışarıda oklarını zehire batırıyorlardır, değil mi Charlie?"</p>

  <p>Bunu gayet teklifsizce söylemişti. Sesinden, ne cevap beklediğini anladım. "Evet," dedim.</p>

  <p>"Bakın nasıl da kandırdınız onları!" Neşelenmişti. Onlara sırtını dönüp Galeri'den kokan ve neredeyse hareketsiz nehre baktı. "Nereye gidiyorsunuz?"</p>

  <p>"Burası çok güzel."</p>

  <p>Babam adamlara döndü. "Her yer karıncalarla dolu."</p>

  <p>"Biz karınca görmüyoruz."</p>

  <p>"Elbette. Eğer görebilseydiniz, öldürebilirdiniz."</p>

  <p>"Şu bize bahsettiğin buz nerede?"</p>

  <p>"Buz üretmiyoruz. Nehre bakın - kanalizasyon gibi. Eldeki suyun tümüne ekinler için ihtiyacımız var."</p>

  <p>Konuşmaları yapan adam diğerlerine dönüp net bir şekilde, "Buz üretmiyormuş," dedi.</p>

  <p>"Nehirden geriye pek bir şey kalmadı," dedi babam. "Ama bir cayuka'nın üzerinde yüzebileceği kadar su var. Bu, Bonito. Aguan Denizine akıyor. Size bir harita çizebilirim. Sahile varmanız bir gün kadar sürer. Orayı çok seveceksiniz."</p>

  <p>"Burayı sevdik."</p>

  <p>"Keşke sizin için yerim olsaydı. Ama evlerin çoğu istila edilmiş durumda. Karıncalar. Şanslısınız -deniz kıyısında karıncalardan eser yok."</p>

  <p>"Yan tarafta boş bir ev var."</p>

  <p>Maywit'lerin terk edilmiş evini görmüşlerdi.</p>

  <p>"O evin çatısı yok," dedi babam.</p>

  <p>"Yanılıyorsun."</p>

  <p>Babam Mr. Haddy'ye döndü ve "O çatıyı ve döşemeleri sökmeni söylemiştim, Figgy. Hemen küskünü al ve dediğimi yap - her çürük kirişin sökülmesini istiyorum."</p>

  <p>Biraz sonra Mr. Haddy'nin Maywit'lerin evini küsküsüyle yıktığını duyduk - çatırdayan kalaslardan gelen sesler katledilen domuzların bağırtılarına benziyordu.</p>

  <p>"Lütfen kusurumuza bakmayın," dedi babam. "Yapacak işlerimiz var. Hayır, efendim, burda tatil yapmıyoruz."</p>

  <p>Dışarı çıkan babamı takip ettiler.</p>

  <p>"İşte çukurum," dedi babam. Burada, yerin üzerinde kalacaksınız. Çukurumda silaha izin vermiyorum."</p>

  <p>Tüfekli adam, "Tüfekler," dedi ve gülümsedi.</p>

  <p>Koca Diş, "Etrafa bir bakmalıyım," dedi.</p>

  <p>"Nehre inin. Orada bir cayuka var. Sizin olsun - deniz kıyısına kürek çekin."</p>

  <p>"Gerek yok."</p>

  <p>"Karıncalar öyle demiyor ama."</p>

  <p>Adam omzunu silkti.</p>

  <p>Babam, "Size bir sır vereyim," dedi. "Biz burada kendimize ancak yetiyoruz. Kendimizi besleyebiliyoruz. Ama başkasını besleyemeyiz. İşte bu yüzden kendi yolunuza gitmenizi öneriyorum."</p>

  <p>"Tavsiyenizi dikkate alacağız."</p>

  <p>Adamın İspanyolcayı daha önce hiç duymadığım bir şekilde konuştuğunu fark ettim. Kibarca konuşuyordu, bazı deyimleri ilk defa duyuyordum ve hiçbir kelimeyi atlamıyordu. Bunlar eğitimli adamlardı ve herkesin İspanyolcasının Creole ve İngilizce karışımından ibaret olduğu bu yerde eğreti duruyorlardı. Adamların mükemmel İspanyolcalarıyla söylediklerini dinlerken hilekâr olduklarını düşünmeden edemiyordum. Ama bu, babamın şüphelerinden biriydi - eğitimli insanlara hiçbir zaman güvenmezdi ve bu adamlardan nefret ettiğini biliyordum.</p>

  <p>"Peki. Size başka bir tavsiyem olacak," dedi babam - sabrı taşıyordu. "O tüfekleri bırakın. Beni rahatsız ediyorlar. Onları nereden bulduğunuzu sormuyorum. Sadece buralara bir silahın namlusunu görmek için gelmediğimi söylüyorum. Ve yüzümde üçüncü bir burun deliğine ihtiyacım yok, tamam mı? Şu kapılarda hiç kilit görebiliyor musunuz? Parmaklık görebiliyor musunuz? Hayır. Çünkü burası dünyanın en barışçıl yeri. Bu şekilde kalmasını istiyorum."</p>

  <p>Adamlar sadece gülümseyip silahlarını daha sıkı tuttular.</p>

  <p>"Bir kürek kap Charlie ve çukura in."</p>

  <p>Çukura indik.</p>

  <p>Babam bana fısıldayarak, "Bu adamların yerlilerin esirleri olduğunu sanmıştım. Belli ki tam tersiymiş. Vur bana Charlie, ben bir aptalım!" dedi.</p>

  <p>Yaklaşık otuz dakika sonra yukarıda bir ses duyduk -Mr. Haddy çukura atladı.</p>

  <p>"Maywit'lerin evi tamam," dedi. "Tamamen yıktım. İskelet görünüyor ama tek bir karıncaya bile rastlamadım."</p>

  <p>Babamın sırtı Haddy'ye dönüktü. Elinde bir bel vardı. Kazıyor ve düşünüyordu.</p>

  <p>Mr. Haddy, "Bu arkadaşları sevmedim, Baba," dedi.</p>

  <p>"Biraz alçak sesle konuş, Fig."</p>

  <p>"Guanacaste'nin altında oturuyorlar."</p>

  <p>"Tamam," dedi babam. "Kendi evinin de döşemeleriyle çatısını sök ve Harkins'e de aynını yapmasını söyle. Peaselee'yi bulamazsan, onun evinin çatısını ve döşemelerini de hallet. İstila var. Bu evleri yıkacağız. Charlie, Jerry'yle birlikte tavuk gübresi al ve soğutma odalarına serp. Etraf kokana kadar ıslat. Sebze kilerini ve fasulye barakasını kalaslarla kilitle. Annene ne yaptığımızı haber ver -"</p>

  <p>Bize direktif vermeye devam etti, işi bittiğinde bir tanesi hariç Jeronimo'daki her binaya ne yapılacağını söylemişti.</p>

  <p>"Ona dokunmayın. Sadece ateşin sönüp sönmediğini kontrol edin."</p>

  <p>Mr. Haddy babama tavşan gibi gülümsedi "Karıncalar her şeyi yerse ve evleri yıkarsak, arkadaşlar asla burada kalamaz."</p>

  <p>"Onun gibi bir şey," dedi babam. "Durumu barışçıl yollardan yumuşatacağım."</p>

  <div>
    <br />
  </div>

  <p class="p1">Öğle vaktinde Jeronimo değişmişti. Haddy'nin evinin ne çatısı ne de zemini kalmıştı. Maywit evi de aynı durumdaydı, Peaselee'nin verandası sökülüp parçalanmış, diğer evlerin çatıları sökülmüş, sebze kileri kapatılmış, soğutma evi kapatılmış ve gübreyle kaplanmış, pompalar sökülmüş durumdaydı - babamın deyişiyle "dezenfektasyon uğruna" her şey hurdaya dönüşmüştü. Bizim evimiz hâlâ tek parçaydı, Şişman Çocuk da ama geriye kalan her şey çatısızdı veya kapanmıştı.</p>

  <p>"Karıncalara savaş açtık."</p>

  <p>Mr. Peaselee ve Mr. Harkins dönmediler. Bu muhtemelen Tanrı'nın bir lütfuydu çünkü evleri çok kötü durumdaydı, evlerini bu halde görmek onları mahvederdi. Annem Ma Kennywick'in Bataklık Ağzı'na kız kardeşiyle kalmaya gittiğini söyledi - çekiç ve gümleme seslerine dayanamamıştı. Zambu'lar etrafta görünmüyordu ama ben biz onları görmesek de, onların bizi yaprakların ilmikleri ve çatlakları arasından izlediğini biliyordum.</p>

  <p>Babamın içinde yaşanabilir evlerin çoğunu yıkma kararı çok radikal bir karardı. Ama şaşırtıcı değildi ve hiçbirimiz üzülmemiştik. Ne kadar çabuk ev inşa edebildiğini biliyorduk - görmüştük. Sıklıkla, yıkım ve yaratmanın baba oğul gibi olduğunu söylerdi. <i>Little Haddy</i>'yi parçalarına ayırmış ve nehir yukarı yüzebilmesi için muşta şeklinde tekrar bir araya getirmişti. Onun hızına ve yaratıcılığına güveniyorduk. Ama aylar boyunca didinerek yaşamaya değer bir yer haline getirdiğimiz, Jeronimo'nun bir sabah susturulacağını ve bir harabeye dönüştürüleceğini kim tahmin ederdi?</p>

  <p>Üç adam ortadan kaybolup silahlarıyla orman yoluna koyuldular. Öğle yemeği için geri döndüler.</p>

  <p>Babamın morali artık yerindeydi. Onları sıcak bir biçimde karşıladı ve tabaklarını yemekle doldurdu. "Eğer öğle yemeğinden hemen sonra yola çıkarsanız Bonito Orientale varabilirsiniz. Orada bir Çin dükkânı var - Ling Hermanoz. Aklınıza gelebilecek her tür konserve jambon ve muhtemelen biraz da rom. Mishla ve radyo müziği. Orası tam siz kent çocuklarına göre bir yer..."</p>

  <p>Ben Galerinin köşesinde Jerry ve Clover'la birlikteydim.</p>

  <p>Clover, "Babam bütün evlere ne yaptı?" dedi.</p>

  <p>Jerry, "Onları çökertti," dedi. "Parçaladı. Charlie ve ben soğutma odasına tavuk boku koyduk."</p>

  <p>April, "Geldiğimiz zamankinden daha kötü görünüyor," dedi.</p>

  <p>Clover, "Ben Dönüm'e gitmek istiyorum," dedi.</p>

  <p>"Gidemeyiz," dedim.</p>

  <p>"Charlie bir ödlek."</p>

  <p>"Hayır, değilim. Babam izin vermez. Kendisine yardım etmemizi istiyor."</p>

  <p>"Burada yapacak hiçbir şey yok. Her şey berbat."</p>

  <p>Jerry, "Haddy o adamların suçlu olduğunu ve silahlarıyla birini vuracaklarını düşünüyor," dedi.</p>

  <p>Clover, "Kampımızda olursak bizi vuramazlar," dedi. "Bizi bulamazlar."</p>

  <p>April, "Bulmaya çalışırlarsa da, tuzaklardan birine düşerler," dedi.</p>

  <p>Bu, kampa gitmek için harika bir gündü; bizim su birikintimizde Jeronimo'nun tümünde olduğundan çok daha fazla su vardı. Öğleden sonrayı orada yüzerek geçirmek için neler vermezdim ki. Buradan gitmek ve sonra geri gelip adamların gittiğini ve evlerin hepsinin yeniden inşa edildiğini görmek istiyordum.</p>

  <p>Ama çocuklara bunu söylediğimde, annem, "Fısıldayarak konuşmak çok ayıp," dedi.</p>

  <p>Babam adamlarla konuşuyordu. Aniden ayağa kalktı ve "Bu beyler parmağımı nasıl kaybettiğimi bilmek istiyorlar. Bu, ilginç bir hikâye," dedi.</p>

  <p>Adamların üzerine eğildi ve İspanyolca bağırarak anlatmaya başladı.</p>

  <p>"Burada Jeronimo'da ilk gecemizdi. Bu yabanın ortasında tecrit olmuştuk, her şeye hazır olduğumuza inanıyorduk - sivri sinekliklerimiz, uyku tulumlarımız, çadırlarımız vardı; gerçek Guerillo'lar gibiydik. Hepimiz yatıp uyuduk. Ama ben şu kapı zili rüyamı, zil çalma kabusumu gördüm. Şeytan'ın evinin kapısında durmuş içeri girmeye çalışıyordum. İtiyordum, o anda bilmiyordum ama, parmağımı sivrisinekliğin içine sokmuşum. Yalnız orada parmak değil, bu küt uç kalmıştı! Gece bir şey parmağımın ucunu yemişti - sıçan, yarasa, armadillo, domuz. Burada o kadar çok yaratık var ki."</p>

  <p>Adamlara küt parmağını gösterdi.</p>

  <p>"Bana kalan buydu! İyi ki bütün elimi dışarı çıkarmamışım - şu an elimin yerinde bir kanca olurdu."</p>

  <p>Adamlar küt parmağı incelediler. Ona inanıp inanmadıklarını anlamamıştım ama babam hikâyeyi inandırıcı ve etkileyici bir şekilde anlatmıştı.</p>

  <p>"Şu dizlerime bakın! Hava kararınca her tarafta yaratıklar sürünmeye başlar. Artık dağlarda değilsiniz - burası cangıl, çocuklar."</p>

  <p>"Biz daha önce cangılda bulunduk."</p>

  <p>"Bu kadar vahşisinde değil - burası Olancho değil. Tegoose da değil. Buradaki insanların ataları korsanlar ve yamyam Caribler. Köpek yavruları kadar büyük örümcekler? Sizi yiyip yutan akbabalar? Burası Sivrisinek Sahili! İşte bu yüzden kapılarınızı ve pencerelerinizi kapatabileceğiniz bir yere nehrin aşağısına gitmenizi tavsiye ediyorum. Buralarda birisi açık havada uyursa, sabaha kendisinden geriye hiçbir şey kalmaz - kemikleri bile."</p>

  <p>Dişli adam arkadaşlarına döndü.</p>

  <p>Babam, "Mesela bu akşam nerede uyuyacaksınız?" diye sordu.</p>

  <p>Cevap vermediler.</p>

  <p>"İçeride ve buradan uzakta olsa iyi olur. Bir parmaktan daha fazlasını kaybedebilirsiniz!"</p>

  <p>Öğleden sonrayı çalışarak geçirdik; çukur kazdık, evleri izole ettik ve Dönüm'de olmayı diledik, bu arada üç adam kendi aralarında konuşuyorlardı.</p>

  <p>Huzursuzdular, bizi çalışırken izliyorlardı. Hasta yüzlerindeki gözleri kızgın ve sinirli bakıyordu; kertenkeleler gibi titreyerek hareket ediyor, etrafa bakınırken siniyorlardı.</p>

  <p>Ne zaman babama baksalar, küt parmağını onlara kaldırıp, "Birazdan hava kararacak," diyordu.</p>

  <p>Onu görmezden gelip sürünerek uzaklaşıyorlardı.</p>

  <p>Bu ilgisizlikleri babamı heyecanlandırmıştı. "Size bir şans tanıyorum," demişti. Şimdi ise neredeyse yalvarıyordu. "Size cayukamı sunuyorum. Giderseniz akıllılık ederseniz. Buralarda hava çok çabuk kararır."</p>

  <p>Adamlar guanacaste ağacının altında Clover ve April'le oynuyorlardı.</p>

  <p>Mr. Haddy, "Ben nerede yatacağım, Baba?" dedi.</p>

  <p>Babam, "Senin için bir yatağım var," dedi ve adamlara bağırdı: "O çocuklardan uzak durun!"</p>

  <p>Çatal çekicini alıp parçalanmış veya kapatılmış evlerin önünden geçerek onlara doğru yürüdü.</p>

  <p>"Burada kalmanız benim için sorun değil ama çocuklarımdan uzak durun."</p>

  <p>"Çok zeki çocuklar."</p>

  <p>"Zeki ebeveynleri var," dedi babam.</p>

  <p>"Evet. Bize senin yapabildiğin muhteşem şeyleri anlatıyorlar."</p>

  <p>Clover, "Ben bir şey söylemedim, baba. April söyledi," dedi.</p>

  <p>April, "Clover senin yanardağlardan jeotermal enerji çekmek için yapacağın kuyuyla övünüyordu," dedi.</p>

  <p>"O bir su çukuru," dedi babam. "Bu kurak mevsim bizi Zambu'lara dönüştürdü. Sadece su için uğraşıyoruz. Çenenizi kapalı tutun, kızlar ve işe yarayacak bir şeyler yapın."</p>

  <p>Adamlar nehre sıvışmıştı. Onları göremedik, gittiklerini düşündük ama alacakaranlıkta geri döndüler. Sivrisineklerin ve yarasaların uyanıp uçmaya başladığı saatlerdi. Adamlar kafalarına vuruyor, gömleklerindeki deliklerin üzerinden derilerini kaşıyorlardı.</p>

  <p>Onların yokluğunda babamın morali değişmişti. Somurtarak purosunu çiğnemişti. Hiçbirimizle konuşmadı, mırıldanarak volta atıp durdu. Aletlerini alıp Şişman Çocuk'a götürdü ve merdivene çıkıp ambar ağzının yanındaki duvarları çekiçledi. Ama adamları görünce gülmeye başladı. Hava kararmıştı. Mr. Haddy teknesinden bir fener getirdi. Minik sinekler fenerin etrafında uçuşuyordu. Jerry'yle beraber ayakta durup izliyordum.</p>

  <p>Babam hâlâ gülüyordu "Ben bir aptalım. Burayı sevdiğinizi söylediniz ve ben size inanmadım. Ama şimdi ikna oldum. Doğruyu söylüyordunuz. Geceyi burada geçireceksiniz, değil mi?"</p>

  <p>"Evet."</p>

  <p>"İki veya fazla gece kalmaya karar verirseniz şaşırmam. Ya da yağmur yağana ve ekin ekmeye başlayana kadar- buna daha haftalar var!"</p>

  <p>"Hazır olana kadar kalacağız. Sonra gideceğiz."</p>

  <p>Adam bunu söylerken yüzü, bir fasulyeye yerleşip içini yiyene kadar kazıyan bir böceğinkine benziyordu. Böceklerin ani tikleri, bir ifadeleri, birkaç çırpıntıdan başka bir hareketleri yoktur. Bu adamlar da böyle bakıyordu - kerpeten gibi dudakları ve perçin gibi gözleri vardı. Böcekler.</p>

  <p>"Ben yabani değilim," dedi babam. "Sizi tutup esir almayacağım. Bu en başından beri sizin seçiminizdi. Ama artık hava karardı." Feneri aldı ve sinekleri adamların böcek gözlerinin yanına getirecek şekilde yüzlerine yaklaştırdı. "Bir yere gidemezsiniz."</p>

  <p>Adamlar sivrisineklere ve zıplayan güvelere baktılar.</p>

  <p>"Şimdi gitmeniz aptallık olur. Pek bir şeyiniz yok ama bizim malımız, sizin malınızdır. Şu istila -bakın, camın üzerinde bir akkarınca var, çenesini görüyor musunuz?- evlerimizi elimizden aldı. Ama size yemek ve barınacak bir yer verebiliriz."</p>

  <p>"Çok akıllı bir adamsınız."</p>

  <p>"Elimden geleni yaparım.</p>

  <p>"Anlıyor."</p>

  <p>"Sizi orada o yerde -Twahka köyü müydü?- görünce, esir olduğunuzu zannettim."</p>

  <p>Adamlar gülümsedi ve yanaklarına ve kulaklarına konan sinekleri vurarak kovdular. Babam feneri bu şekilde tutarak adamlara işkence ediyordu.</p>

  <p>"Esirler!" diye düşündüm.</p>

  <p>Adamlar ellerini sallayarak sinekleri kovarken gülüştüler.</p>

  <p>"Ama sizler o yerlilerin misafirleriydiniz," dedi babam. "Ve şimdi de bizim misafirlerimizsiniz. Bakın -"</p>

  <p>Bir sivrisinek babamın koluna konmuştu. Orada bir süre kalmasına izin verdi, sonra elini üzerine koydu. Adamlara ezilmiş sivrisineği ve derisinde yayılan kanını gösterdi.</p>

  <p>"Öldü! Ama onun için üzülmüyorum. Bu onun kanı değil - <i>benim</i> kanım!"</p>

  <p>Adamlar geri adım attılar. Babam kanı küt parmağına sürmüştü.</p>

  <p>"Burası Mosquitia," dedi.</p>

  <p>"Haklısın. Burada Olancho dağlarında olduğundan çok daha fazla yaratık var."</p>

  <p>"Sivrisinek Sahili sürprizlerle doludur," dedi babam. "Bu yüzden burayı çok seviyoruz, değil mi Mr. Haddy?"</p>

  <p>"Ben teknemde yatacağım, Baba."</p>

  <p>"Öyle yap, Figgy. Charlie, sen de Jerry'yi eve sok, yoksa burada kanınız emilecek."</p>

  <p>Jeronimo'daki tek doğru dürüst bina olan evimize doğru yürümeye başladık. Jerry elimi tuttu - endişeliydi, eli nemliydi. Sivrisinekleri uzakta tutmak için kafasını sallıyordu.</p>

  <p>"Siz beyler de barakayı kullanabilirsiniz."</p>

  <p>Jerry, "Ne barakasından bahsediyor?" dedi - babam baraka kelimesini İngilizce söylemişti - "bizim barakamız yok."</p>

  <p>Fener sallanarak ilerliyordu - babam adamları Şişman Çocuk'a götürüyordu. Işığın güvelerle dolu ışığın halesinde merdiveni en üstteki ambar ağzı girişine doğru yükseltti.</p>

  <p>Birkaç dakika sonra babam Galerinin çekme kapısında belirdi, içeri girerken konuşuyordu.</p>

  <p>"Yemek istiyorlar, bu kovaya koy. Anne, ben de onlara götürürüm."</p>

  <p>Kovayı tıngırdatarak yere koydu, annem içine wabool doldurdu. Sonra fasulye ve pirinci muz yapraklarına sardı ve bir sepete koydu.</p>

  <p>"Bizi sıkıştırdılar," dedi.</p>

  <p>Babamın yüzü ifadesizdi, uzun burnu güneşte yanmıştı. Üzerinde yemek yediğimiz yere baktı. Bu kafa karıştırıcı günde tüm ruh hallerini yaşamış ve artık başka bir ruh kalmamış gibiydi. Ayaklarını kaldırıp yere vurarak, bir kaz gibi odada dolanmaya başladı.</p>

  <p>"Bizi <i>sıkıştırdılar</i>? Kimse bizi sıkıştırmış değil. Böyle şeylere inanıyor olsaydım, hâlâ Hatfield'da olurduk." Sesi dümdüzdü, hâlâ ileri geri odayı adımlıyordu. "Aklı birazcık çalışan kimseyi bu dünyada birisi sıkıştıramaz, kimse bir dakikalık bir zulme dahi katlanmak zorunda kalmaz. Biz bunu kanıtladık, Anne. Hepimiz kendi oturağımızı seçtik, üzerine oturduk ve sonuçlarına katlandık."</p>

  <p>Annem gülümsüyordu.</p>

  <p>"Oturak," dedi babam. "Maine'de lazımlıklara böyle derdik."</p>

  <div>
    <br />
  </div>

  <p class="p1">Gece yarısını geçmişti, hava hâlâ o kadar sıcaktı ki çalılar ve ağaçlar böcekler sesleriyle inliyordu. Kurbağalar suları çekilmiş nehirde vıraklıyorlardı, sazlıkları yalayıp geçen akıntının sesini duyabiliyordum. Bunlar, uyandıktan sonraki saniyelerde duyduğum seslerdi. Babam yüzümü eliyle kapatmıştı. O karanlıkta, onun beni boğmaya gelen adamlardan biri olduğunu sanmıştım.</p>

  <p>"Ayakkabılarını al ve beni takip et."</p>

  <p>Fenerimiz yoktu ama meydandaki boş evleri ve çatılardan ve döşemelerden sökülmüş keresteleri görmeme yetecek kadar ay ışığı vardı. Jeronimo aylar önce biz onu inşa ederken aynen bu haldeydi - boş bir kratere dikilmiş mor kazıklar ve cangılın çatırtıları.</p>

  <p>Babam kolunun altındaki kalın kalastan başka bir şey taşımıyordu. Eğer bu bir silahsa, oldukça eğreti bir silahtı. Nemli tavuk gübresi kokusunun üzerinde asılı kaldığı soğutma evinin önünden geçtik. Babam çimlerin üzerinde diz çöktü ve nefeslerini sayarmış gibi yavaşça solumaya başladı.</p>

  <p>"Onlara gitmeleri için şans tanıdım. Cayukamı vermeyi bile teklif ettim." Bir sivrisineği ezdi ve daha önce yaptığı gibi parmağındaki kara lekeyi bana gösterdi. "Sineklere acımayacaksın. Bu <i>benim</i> kanım."</p>

  <p>Başımı salladım. Konuşursam çıkacak sesten korkuyordum.</p>

  <p>"Ama kabul etmediler. Onları duydun. O yerlilere yapıştıkları gibi bize de yapışmaya çalışıyorlar. Deli itleriyle çamurda çömelmiş duran o zavallı adamları hatırlıyor musun? Charlie, esir olan yerlilerdi!"</p>

  <p>"Korkmuş görünüyorlardı."</p>

  <p>"Öyle mi?" Babam başını eğdi. "Çok ender yanılırım ama bir yanıldım mı tam yanılırım."</p>

  <p>Bu bir itiraftı. Onun işini kolaylaştırmak için söyleyecek bir şey gelmiyordu aklıma.</p>

  <p>"Genelde hata yapmam. Bunu biliyorsun. Ama bu yenecek nane değildi."</p>

  <p>Şimdi Şişman Çocuk'a bakıyordu. Omuzlarını kamburlaştırdı ve beni test ederken kullandığı o sert alaycı sesle, "Hiç ses çıkarmadan merdivene tırmanıp bu kalası ambar ağzının kapısındaki braketlere geçirebilir misin?" dedi.</p>

  <p>"Sanırım yapabilirim."</p>

  <p>"Daha emin olsan iyi olur, Charlie çünkü eğer o böcekleri uyandırırsan, ateş etmeye başlarlar."</p>

  <p>Kalası bana verdi. Ağırdı ama kavrulmuş fındık gibi tatlı bir kokusu vardı, daha yeni kesilmişti.</p>

  <p>"Hepimizi öldürebilirsin," dedi.</p>

  <p>Kalası yere atıp kaçmak istiyordum.</p>

  <p>"Hadi, yukarı."</p>

  <p>Sürünerek merdivene ulaştık, babam merdiveni tuttu. Babamın bedenine sürünerek tırmanmaya başladım, vücudundan yayılan sıcaklık dalgası, endişesinin pişmiş teri, havada asılı duran kan buharı gibiydi ve beni de sarıp sarmaladı. Sonra, merdivenin ortalarına ulaştığımda hafif esintiyle serinledim. Havanın karanlık olmasına sevindim - aşağısını net bir şekilde göremiyordum, sadece çimenlerde yemlenen güvercinlere benzeyen beyaz ışıkları ve ağaçların üzerindeki macun renkli ışık kümelerini görebiliyordum. Boştaki elimin parmakları soluktu. Merdivenin basamakları üzerinde titriyorlardı.</p>

  <p>Ambar ağzına yaklaşınca, Şişman Çocuk'un içindeki adamların horlamalarını, üst platformda, boruların karmaşasının arasından duyabildiğimi sandım. Bundan aylar önce, bu bobinleri ve leğenleri gördüğümde babamın zihnini gördüğümü düşünmüştüm. Bu ikisini ayırt edemiyordum ve şimdi bu kokan, bekleyen ve gitmeyi reddeden davetsiz misafirlerin orada olması korkunçtu. Babamın nefret ettiği adamlar bu özel yere izinsiz girmişlerdi.</p>

  <p>Kapının kenarlarına demirden atkılar takılmıştı. Babam bunları öğleden sonra buraya takmış olmalıydı, daha önce hiç görmemiştim. Jeronimo'da hiçbir yerde kilit yoktu. Bunlar ilkti.</p>

  <p>Tahta kirişi kaldırdım, braketlerin üzerinden kapıya yasladım ve aşağı kaydırdım. Mükemmel oturmuştu. Ama bunu yapar yapmaz geri dönüşün olmadığını anladım. Kapıyı kapatmıştım (mühürlemiştim) - babamın deyişiyle barikat kurmuştum. Bacaklarım güçsüzleşti ve titremeye başladı. Merdivenden hızla indim, her an şiddetli bir bağırış ve ardından silah sesi gelmesini bekliyordum.</p>

  <p>"Geri dur."</p>

  <p>Babam merdiveni Şişman Çocuk'un duvarından kaldırdı ve çimenlere yatırdı. Ağzını başıma yaklaştırdı.</p>

  <p>"O merdivenlere tırmanmadın."</p>

  <p>Nefesi kulağımı yakıyordu.</p>

  <p>"O kapıya kalas takmadın."</p>

  <p>Kolumu tutup sıktı.</p>

  <p>"Jeronimo'da kilit kullanmayız."</p>

  <p>Kolumu o kadar sıkı kavramıştı ki kemiğimin kopacağını sandım. Beni ocağa götürüyordu. Gölgemiz yere düşmüyordu.</p>

  <p>"Burada gözlerini test etmek için durmanı istedim. Sanırım en az benimkiler kadar iyi durumdalar. Bahse girerim benim gördüklerimin aynısını görüyorsundur. Bak şuraya."</p>

  <p>Hâlâ sol eliyle kolumu tutarken, diğer elini kaldırdı. Küt parmağıyla ocağı gösteriyordu.</p>

  <p>"Birisi ateşi yakmış."</p>

  <p>Ama ateş yoktu.</p>

  <p>"Göremiyorum," dedim.</p>

  <p>Elim uyuşmuştu. Çok sert sıkıyordu.</p>

  <p>"Bak," dedi ve bir kibrit yakıp oradaki çalı çırpı yığınına attı. Hepsi önceden hazırlanmıştı -çalı çırpı, sopalar, ince dallar, kesilmiş büyük dallar ve en üstte kütükler. "Burada birisi ateş yakmış- ben yakmamalarını söylemiştim."</p>

  <p>"Evet."</p>

  <p>Kolumu bıraktı ama elimi hissedemiyordum. Karanlıkta kolumu kesmişti sanki.</p>

  <p>"Ateş istemiyorum, demiştim." Yüzünde vahşi bir ifade vardı.</p>

  <p>Çalı çırpı gaza batırılmış olmalıydı çünkü alev alıp üzerindeki sopaları ve kırılmış dalları tutuştururken fışşşş diye ses çıkardı, bu ses babamın fısıltısını bastırdı. Alev tuğlalarda yankı yaparak gürledi, babam ocağın kapısını kapatınca alevin bacaya tırmandığını, Şişman Çocuk'un borularında kaynaşan sıvının zayıf lıkırdamalarını duydum - yutkunma ve geğirme sesleri bu gece ne kadar hüzünlüydü.</p>

  <p>"Sadece yanmaya bırakmamız gerekiyor. Ağzına kadar odunla dolu. Durdurmak için yapabileceğimiz hiçbir şey yok."</p>

  <p>Babamın sesi etrafımızdaki gümbürtünün sesinden daha alçak çıkıyordu.</p>

  <p>"Bunu bir iblis yapmış olmalı."</p>

  <p>"Adamlar -" Ama ona zaten bilmediği neyi söyleyebilirdim ki? Adamların içeride kaskatı donacaklarını biliyordu. Ama adamların kaskatı kesilmiş bedenlerini ve buz tutmuş gri yüzlerini açıkça gözümün önüne getirebildiğim için bir şeyler söylemek istiyordum.</p>

  <p>"Saymaya başla, Charlie. Üç yüze geldiğinde artık içeride adam olmayacak."</p>

  <p>Başka bir şey söylemedi. Beni hiç konuşmadan eve geri götürdü. O da içinden sayıyormuş gibi yutkunuyordu. Ateşin çatırtısı, Şişman Çocuk'un borularından gelen sesler, dirseklerin gıcırtıları - zamanın hızlandırılmış tik takları gibiydi.</p>

  <p>Eve varmadan Şişman Çocuk'un içinden darbe ve çekiç sesleri duyduk - silah dipçikleriyle duvarlara vuruyorlardı. Babam yutkunmaya ara vermeden Şişman Çocuk'a yönlendi.</p>

  <p>"Eğer uzanırlarsa canları yanmaz."</p>

  <p>Vurma sesleri daha da şiddetlendi.</p>

  <p>"Onu parçalamaya çalışıyorlar." Babam paniğe kapılmamıştı. Şişman Çocuk'u demir bir iskelet üzerine maun keresteleri vidalayarak kendisi inşa etmişti; ne kadar sağlam olduğunu biliyordu.</p>

  <p>İçerinden dört el silah atışı duyuldu. Bunu, diğerleri takip etti. Ama kalın duvarlar sesi boğdu ve babam, adamların silahlarını ateşlediklerini söyleyene kadar ne sesi olduğunu anlayamadım.</p>

  <p>"Allie, iyi misin?"</p>

  <p>Annem beyaz geceliğinin içinde Galeri'de duruyordu.</p>

  <p>Babam annemin sorusunu yanıtladı ama silah seslerini takip eden çok yüksek gürültü sesini boğdu - Şişman Çocuk'un içinden yumruklama sesleri geliyordu. Variller durmadan yuvarlanıyormuş gibi bir sesti. İçeride kapana kısılmış olan adamlar kapıyı yumruklayarak dışarı çıkmak için uğraşıyorlardı. Silahlarıyla ateş ettiler, mermiler borulardan sekiyor kalın duvarlardaki varil gümbürtüleri hâlâ devam ediyordu.</p>

  <p>"Saymaya devam et, Charlie."</p>

  <p>Clover, April ve Jerry Galeride annemin yanında belirdiler. April ağlıyordu, "Babam nerede?" ve "Charlie'ye ne oldu?" diye soruyorlardı.</p>

  <p>"Ne bu saçmalık?" Mr. Haddy yatarken giydiği kıyafetlerle arkamızda belirmişti - fanila ve çizgili şort. Korkuyla, dans eder gibi öne arkaya adım atıyordu.</p>

  <p>"Kafanı indir, Figgy. Her şey iyi olacak. Sadece birkaç dakika daha -"</p>

  <p>"Bu çatırdayan ne?"</p>

  <p>"Izgaralar?"</p>

  <p>Ama ses gittikçe büyüyor, canlı canlı toprağa gömülmüş adamların haykırışları yankı yapıyordu. Bu ve borulardan gelen sesler. Boruları iyi biliyordum - onlara dokununca, soğuk metal parmaklardaki deriyi yırtardı. Tüm yapı sallanıyordu. Teneke çatı zangır zangır titriyordu. Karanlıktaki bu korkunç gürültü Şişman Çocuk'un olduğundan daha büyük görünmesini sağlıyordu. Bu kadar çok yumruklama, korku dolu boğuk sesler ve silah atışları gecede delikler açıyordu. Bu, yarı canlıyken kocaman bir tabuta kapatılmış insanların korkunç mücadelesiydi.</p>

  <p>"Şişman Çocuk'a zarar veriyorlar," dedi babam. Korkmamıştı ama incinmiş ve kızmıştı. "Yatmayacaklar. Şişman Çocuk'ta bir delik açacaklar."</p>

  <p>Kendi kafasındaki bir şey çatırdıyormuş gibi konuşuyordu.</p>

  <p>Çocuklar ağlıyor, Mr. Haddy çizgili şortunun içinde halâ dans ediyordu.</p>

  <p>Babam, "Hayır!" diye haykırdı. Öne atılıp koşmaya başladı.</p>

  <p>Sonra patlama oldu. Meydan yüzümü kavuran bir ışıkla doldu. Her yaprağa renk verdi, yeşil değil kırmızımsı bir altın rengi, etraftaki binaları -soğutma evi, kuluçka makinesi, kiler- soluk, tozumsu bir alevle sarsarak bir araya getirdi ve kâğıt parçaları gibi püskürttü. Şişman Çocuk'u yerinden söküp havada parçaladı ve hızla yere bıraktı, alev alan gazdan oluşan alev topu havaya fırlatılan bir balon gibi yükselirken, kerestelerini bir bitkinin yaprakları gibi etrafa dağıttı.</p>

  <p>Babam patlamaya sırtını dönmüştü. Yüzünün bir tarafı alevli, diğeri kapkaraydı. Gözünün biri kıpkırmızıydı. O göz benim üzerime sabitlenmişti, o kadar parlaktı ki patlayacak gibi görünüyordu. Ağzı açıktı. Bağırıyor olabilirdi ama patlamanın sesi onunkini bastırıyordu.</p>

  <p>Patlama sona ermişti ama gücü, ağaçları fırtına öncesinde olduğu gibi sallandırıyor, dallarını şiddetle savuruyordu. Kuşlar uyanmış, bağırıyorlardı. Duvarlardan kopan kalaslar alev almıştı, bir gaz çakmağı gibi mavi alevler püskürten borulara sıçramıştı; boruların içinden kızartma gibi bir cızırdama sesi ve genzimi ve gözlerimi yakan ağır bir amonyak kokusu yükseliyordu.</p>

  <p>Babam alevlere doğru koştu sonra elleriyle yüzünü kapatıp bize doğru koştu. Ağzı kapkaraydı ve artık onu duyabiliyordum.</p>

  <p>"Beni takip edin!"</p>

  <p>Kaskatı kesilmişti. Tek bir kasını bile oynatmıyordu.</p>

  <p>"Beni takip edin!" diye bağırdı.</p>

  <p>Annem ve çocuklar ona atılıp sarıldılar ve yalvarmaya başladılar. Onu devireceklerini zannettim. "Baba!" diye bağırıyorlardı ve "Allie!" Ağlıyor, babamı yerinden oynatmaya çalışıyorlardı; hepimiz amonyak dumanından boğulacak gibiydik.</p>

  <p>Mr. Haddy, "Hepimiz öleceğiz," diye inledi.</p>

  <p>Babam, "Bu zehirden kaçalım," dedi ama yerinden kıpırdamadı. Yaralı olup olmadığını merak ettim, yüzü yaralı ve kirliydi. "Depolarda daha fazla hidrojen var, amonyak taşacak. Yüzlerinizi koruyun!"</p>

  <p>Şişman Çocuk, meydanın öte tarafında, Jeronimo'dan geriye kalanları aydınlatarak yanıyordu. Bu kadar parlak bir yangının bu kadar sessiz olabileceğini hiç düşünmemiştim. Evler sepetler gibi yanıyordu, en çok sesi kuşlar çıkarıyordu. Meydan da, püsküllü saçakları ve ağaçlarıyla birlikte alev aldı. Yangın hızla yayılıyordu. Alevler veya ışık değil, amonyağın kanalizasyon kokusu dünyanın sonu gibi gösteriyordu bu sahneyi. Bir başka gaz deposu patladı ve korkunç bir ısı ve zehir rüzgârı estirdi.</p>

  <p>Babam korkunç sesler çıkararak gözlerini ovuşturdu ve onu takip etmemizi istedi. Ama hareket etmiyordu. Onu bu halde ve kıpkırmızı gözleriyle görünce ağlamaya başladım.</p>

  <p>"Bir yer biliyorum -" dedim.</p>

  <p>Ben yola koyulunca peşimden geldiler; kısa süre içinde arkamda toplanmış, soğuk yolda beni itekleyerek ilerlemeye başlamışlardı.</p>

  <p>Tüm bunlar beş dakikadan kısa bir sürede oldu - hâlâ sayıyordum.</p>

  <p>Sonra karanlıkta rüzgârlı yaz gecelerinde bir evdeki kapıların çarpması gibi birçok sarsıntı oldu,.</p>
</body>
</html>
