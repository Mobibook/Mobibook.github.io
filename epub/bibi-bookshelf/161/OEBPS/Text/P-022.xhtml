<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>22</h3>

  <p class="p1">Yamacın aşağısında sedir ağaçları ve çıralı çamlar yerini kauçuk ve sapodilla ağaçlarına bırakıyordu. Bu ağaçların gövdelerini yapışkan bir sıvı kaplamıştı; bana Jeronimo'da kauçuk imal edişimizi, kaynayan sülfür kokusunu, buz parçalarının etrafına sardığımız çarşafları hatırlattılar. Bu ağaçları delip sıvılarını çekmeden geçmek israf olacaktı. Yamacın cangıla benzer bu bölgesinde ağaçların çoğu faydalıydı - meyve ağaçları, palmiyeler, bambular; palmiye yapraklarıyla kaplı terk edilmiş kulübelerin aralarında bile parmak muzlar yetişiyordu. Yüksek ağaçlarla kaplı cangılın içinden yürümeye devam ettik. Her şeyi Jeronimo gözlerimle görüyordum. Herhangi bir yerde durup orayı evimiz belleyebilir ve toprağını sürmeye başlayabilirdik.</p>

  <p>Babam "Burada hiçbir şey yapmak istemiyorum. Şu kauçuk ağaçları? Onları çizip birkaç galoş yapmaya falan niyetim yok. O ağaçları boş verin. Bırakın çoğalıp gürleşsinler. Evet, eskiden olsaydı burada durup biraz tamircilik oynayabilirdim. Ama yaşadıklarım bana ders oldu," dedi.</p>

  <p>Yolda önde sadece toz vardı, daha sonra sırayla çakıl taşlarıyla ve daha büyük taşlarla dolu bir oluğa dönüştü. Arkamızdan acı ve ince bir gaklama sesi geldi - bir ağaç tavuğunun çıkardığı <i>vuuum</i> sesi. Kuşu sivri uçlu bir değnekle yakalamış olan Mr. Haddy orada durmuş, kuşun boynunu büküyordu. Büyük siyah tavuğu ayaklarından tutup kumanya torbası gibi sallayarak taşıdı. Nehre varınca tüylerini yolup bir çubuğa takarak pişireceğini söyledi.</p>

  <p>Babam, "Figgy değişmedi," dedi. "Ama ben değiştim, Anne. Değişmeyi reddeden bir adam yok olmaya mahkumdur. Benim tatmin edici bir deneyimim oldu."</p>

  <p>Deneyiminden, bir zamanlar Çukurundan bahsettiği gibi bahsediyordu.</p>

  <p>"Orada bir yıkım yaşadım. Yıkım kötü değildir. Bir Deneyimdir. Hiçbir zaman olmadığım kadar güçlüyüm."</p>

  <p>Annem konuyu değiştirmek istermiş gibi, "Umarım yakınlarda su bulabiliriz," dedi.</p>

  <p>"Susuz yedi gün idare edebilirsin."</p>

  <p>"Bu tempoda yürürken değil. Yapamam."</p>

  <p>"Annene testiyi uzat, Charlie."</p>

  <p>Anneme içecek verirken babamın değişip değişmediğini ve bunun ne anlama geldiğini sordum. Hiçbir anlamı olmadığını söyledi - eğer gerçekten değişmiş olsaydı, bu konuda bu kadar çok konuşmazdı. Moralimizi yüksek tutmaya çalıştığını söyledi.</p>

  <p>Babam hâlâ konuşuyordu ama kalın ve sık yapraklar sesini boğuyor, yankılanmasını önlüyordu. Burası gerçek cangıldı, artık dağ çalılıklarında değildik. Bambular aralıksız yığılmışlardı. Su yolu üzerindeki nemli ağaçlar bizi serin tutuyordu. Devasa boyutlardaki salon bitkilerine benzeyen bitkilerin üzerinde tatarcıklar ve kelebekler vardı - eğreltiotları, kauçuk ağaçları, lekeli ve siyah damarlı kırmızı yaprakları tüylerle kaplı sık incir ağaçları.</p>

  <p>"Deneyimimden önce bunu yapmayı düşünemezdim bile. Dinleyin, neye giriştiğinizi bir düşünün! Sersemletici, gerçekten. Elimde hiçbir koz yok, bakın" -yolda bize döndü ve boş beyaz ceplerini dışarı çıkarttı- "hiçbir şeyim yok!"</p>

  <p>Yeşil ışığın çatlakları arasından peşinden yürüyorduk. Konuşması her zamanki gibi zamanın geçmesinde yardımcı oluyordu. Mr. Haddy yol yokuş aşağı olmasa asla yürümeyeceğini söyledi ve ekledi: "Benim kuşu yiyeceğiz."</p>

  <p>Babam, "Polski'nin pompalarını tamir eder, sabahları ceplerim şimdi olduğundan daha doluyken tarlalara doğru yola çıkardım. Veya Northampton'a. Maddi şeylerin yükü altında ezilirdim. Cüzdanım parayla doluydu."</p>

  <p>Clover, "Artık paramız yok mu, baba?" dedi.</p>

  <p>"Burada parayla ne alabilirsin ki?" dedi babam.</p>

  <p>Jerry fısıldadı: "Fakiriz. İşimiz bitik. Dönüm'de kalmalıydık."</p>

  <p>"Para işe yaramaz. Bunu kanıtladım," dedi.</p>

  <p>April açık açık, "Bence öleceğiz," dedi.</p>

  <p>Babam, "Şu bulutsuz gökyüzünü sevmedin mi, Anne?" dedi.</p>

  <p>Yukarıda mavi mavi parıldayan boş gökyüzü ve altındaki daracık patikamız. Yol artık daha taşlıktı, bir süre sonra taşlar yerini kayalıklara bıraktı - üzerlerinden tırmanarak ilerlemek zorunda kaldık. Yol daha sonra kuru bir dere yatağına dönüştü. Akan su kayaları törpülemiş, dümdüz yapmıştı.</p>

  <p>"Tam bir üretkenlik sınavı," dedi. "Beynimize ve deneyimlerimize güveniyoruz. Jeronimo'nun sonsuza kadar ortadan kalktığına memnunum!" dedi.</p>

  <p>Annem, "O adamlar belki zararsızdı," dedi.</p>

  <p>"Leş yiyiciler!"</p>

  <p>Akbabaları görmek için başımızı kaldırdık. Ama babam adamları kastediyordu.</p>

  <p>"İlk aile de aynen bu sorunlarla karşı karşıyaydı," dedi babam. "İşte bu, Anne. Biz dünya üzerindeki ilk aileyiz, ellerimiz boş, zafer yolundan iniyoruz."</p>

  <p>Annem, "Bu şekilde ölmek istemem," dedi. Hâlâ adamları düşünüyordu.</p>

  <p>"Daha kötüsü de var," dedi babam. "Fırsatları olsaydı bizi nasıl öldüreceklerdi... Bir leş yiyici işini yavaştan alır."</p>

  <p>Kayaların alt kısımları yosunlu ve ıslaktı. Burada bir çamur birikintisi vardı. Jeronimo'dan ayrıldığımızdan beri ilk defa doğal su görüyorduk. Babam, "Burada su kokuyor, diğer her şey gibi," dedi. Ama suyun bu kokusu durgunluğundandı; ölü sinekler suyun üzerinde çay yaprakları gibi yüzüyorlardı. Yumuşak kayaların altından daha fazla su akıyor, taşların kenarlarından köpürerek taşıyordu; patikanın bir noktasında toplanıyor, bir tencerenin içinde yavaşça kaynar gibi sesler çıkarıyordu. Sudan mide bulandırıcı bir çürüme kokusu yükseliyordu ama kaynama sesi basit bir melodi gibi umut vericiydi. Burada hayvanlar ve kuşlar da vardı - ağaçların ortalarına kadar tırmanmış maymunlar, onların biraz altında küçük agutiler,<a href="../Text/DiPNOTLAR.xhtml#a13" id="k13"><sup>[13]</sup></a>&nbsp;çılgın çığlıklarıyla pava kuşları ve daha çok ağaç tavuğu. Onlar burada yaşayabiliyorsa, biz de yaşayabilirdik. Bu tehlikeli yerde, tüm vahşi hayvanlar umut kaynağıydı.</p>

  <p>Bir süre dere boyunca yürüdük. Arazi set taraçalarla doluydu. Babam, "İşte bir nehir böyle doğar," dedi. "Kendi gözlerinizle görüyorsunuz. Bunu bir kitaptan öğrenmeye ihtiyacınız yok. Tüm okyanusların kaynağı budur."</p>

  <p>Sanki babam akıntıyı kelimeleriyle yaratmış, sadece konuşarak, sesinin gürültüsü ve büyüsüyle yoktan var etmişti. Salt istenciyle hoş ve güzel bir vadinin ortaya çıkmasını sağlamış gibi görünüyordu. Açıkta, yakıcı güneşin altındaydık. Cangıldayken kendimi hiç korunmasız hissetmemiştim. Orada sayısız ağaç korunak görevi görüyordu. Ama bu vadi dışarısı gibiydi - her iki tarafta çalılardan örülmüş duvarlar vardı. Kurak mevsimde suları çekilmiş olan akıntı geniş, taşlık bir nehir yatağının ortasından akan yeşil bir damardı.</p>

  <p>"Bu tatmin edici," dedi Mr. Haddy babamın kelimelerinden birini ödünç alarak. "Burada bir mavna yapabiliriz? Ya da şu pipantolardan."</p>

  <p>Sığ akıntıda altı düz bir tekne vardı. Tahtadan bir tekneydi, kıçında bir adam duruyor ve elindeki sırıkla tekneyi mangrovların altındaki kumsal sığlığa doğru yüzdürüyordu.</p>

  <p>Babam, "Bu tekneyi icat etme başarısını kendime mal edebilirim," dedi.</p>

  <p>Mr. Haddy, "Seninki pipantoydu," dedi. "Bu altı düz bir tekne."</p>

  <p>Babam teknenin Zambu'lar ve Miskito'lar tarafından kullanılıyor olmasının gerçeği değiştirmediğini söyledi. O bu tekneyi bizim nehrimize en uygun tekne olarak hayalinde canlandırmıştı, aynı tasarımın burada da kullanılıyor olması onu memnun etmişti.</p>

  <p>"Bu insanlar bu tekneleri binyılda ancak icat ettiler. Peki ya ben ne kadar zamanda icat ettim, Figgy?"</p>

  <p>"İzleniyoruz," dedi annem.</p>

  <p>Adam teknesini kumsala çekmişti. Bir bacağını kırıp ötekine dayamış, bir balıkçıl gibi durmuş bizi izliyordu. Çok zayıftı, bir Zambu kadar kara tenli değildi, sivri dişleri vardı.</p>

  <p>Babam, "<i>Naksaa</i>," dedi. Bu, merhaba, nasılsınız, iyi günler, teşekkürler vb anlamlara gelen, her amaca uygun bir kelimeydi.</p>

  <p>Mr. Haddy'i Jeronimo'yu terk edip onca yolu kat etmemizin ve yamaçta kamp kurmamızın tek amacı bu hediyeyi vermekmiş gibi bir edayla adama avladığı kuşu uzattı.</p>

  <p>"Biraz aç görünüyor," dedi.</p>

  <p>Adam parlak gözleriyle babamı inceliyordu. "Mr. Paks," dedi.</p>

  <p>İşte o zaman onun bir Miskito olduğunu anladık; Miskito'lar 'F' harfini söyleyemiyordu.</p>

  <p>Babam, "Beni tanıyor. Bu şaşırtıcı çünkü ben değiştim," dedi. Gülümsedi. "Sanırım buralarda nâmım yürümüş."</p>

  <p>Mr. Haddy, Miskito'ya, "Evet, bu Mr. Farkis," dedi.</p>

  <p>Miskito heyecanla anneme bir şeyler söylemeye başladı. "Bu adam bana bahçemi verdi!" Babamı bize övmeye başladı. Mangrovların ötesindeki kulübeyi ve yanındaki uzun mısır saplarını işaret etti. "Oradaki büyük. Kocaman domates, bunun kadar" - elini yumruk yaptı.</p>

  <p>"Melezler," dedi babam. "Buz yapmak için neredeyse canım çıkıyor ama beni Florence, Massachussetts'te aldığım tohumlar sayesinde hatırlıyorlar," dedi.</p>

  <p>"Bu kadar biberler!"</p>

  <p>"Sen Jeronimo'ya gelip çalıştın, ha? Sana karşılığında tohum verdim? Buz işi kötü bitti. İyi fikirdi ama biraz ağır ilerledi."</p>

  <p>Miskito, "Evet, evet," diyordu.</p>

  <p>Babam, "Bu tekneyi ben icat ettim," dedi.</p>

  <p>Mr. Haddy, "Herkesin pipantosu var," dedi. "Olmayanların da cayukası var."</p>

  <p>"Bu benim teknem,"dedi babam.</p>

  <p>Miskito bize bahçesini göstermek için ısrar etti, kumsalın üzerindeki kayalığa tırmandık ve adamın kulübesine doğru yürüdük. Otlardan ve palmiye yapraklarından yapılmış, derme çatma bir kulübeydi ama etrafında çok iyi durumda bir bahçe uzanıyordu. Bahçede uzun püsküllü mısırlar ve sırık domatesleri, biberler, çalı fasulyeleri ve yaz kabakları yetişiyordu. Misk kavunu da vardı. Bu sebzeler bir yerlinin bahçesinde gayet eğreti duruyordu. Papaya, avokado, su kabağı veya grandilla yoktu. Burası Hatfield'a benzemişti -Jeronimo'ya benzemişti. Miskito bunların hepsini aylar önce bizi ziyaret etmek için dağları aştığında babamın kendisine verdiği tohumlardan yetiştirmişti. Bir gün veya biraz daha fazla çalışmış ve karşılığında bu tohumları almıştı. Bu kadar hızlı büyüyen ve bu kadar iyi ürün veren tohumları hayatında ilk defa görmüştü.</p>

  <p>Babam bir çalı fasulyesine hafifçe vurdu ve "Kentucky Mucizesi," dedi.</p>

  <p>Kulübenin yanında muzlar vardı, bunlar yerlilerin matarasına benzediği için "Plas" adını verdiği cinstendi. Ama babam Miskito'nun bu ürünlerin yetişmesinde hiçbir payı olmadığını, hepsinin kendi kendine büyüdüğünü söyledi.</p>

  <p>Bir çarpma sesi duyduk. Ses, harman döven Miskito'nun karısından geliyordu; pirinç başaklarını bir eleğin içinde sallıyor, pirinç tanelerini inek derisinden bir yaygının üzerine düşürüyordu. Miskito onu çağırınca işine ara verdi ve bize wabool, pişmiş muz ve közlenmiş mısır sundu. Mr. Haddy'nin tavuğunun tüylerini yoldu ve ateş üzerindeki bir şişe geçirdi.</p>

  <p>Babam hiçbir şey yemiyordu.</p>

  <p>"Gücenmeyin," dedi, kendine uzatılan wabool'u elini sallayarak reddederken.</p>

  <p>Annem, "Bu onların geleneği. Biliyorsun," dedi.</p>

  <p>"Peki ya benim geleneklerim?"</p>

  <p>Babamın aslında hiç değişmediğini anladım. Jeronimo'da da hep böyle söylerdi.</p>

  <p>Miskito'ya bakıp sırıttı.</p>

  <p>"Sonra yemek için ayırıyorum," dedi. "Açlık iyidir. İnsanı kararlı kılar. Yemek insanı hemen uyutur. O elinizdeki şey" - Miskito yanık ve yağlı tavuğu elinde tutuyordu - "o bir uyutucu. Elbette bunu biliyordunuz, değil mi? Ben açlıktan ölmekten değil, aç kalmaktan bahsediyorum. Açlık hayatta kalmaya yarar. Bir çeşit güçtür."</p>

  <p>Bize gülümsedi. Yerde oturmuş, Miskito'nun Ed adındaki domuzuyla beraber kemikleri çiğniyorduk.</p>

  <p>"Gerçekten özlemini çektiğim tek bir şey var," dedi babam. "Banyo yapmamı sağlayabilir misiniz?"</p>

  <p>Dikkatle, işaret dilini kullanarak ve sesler çıkararak biraz yalnız kalmak istediğini, sıcak suya ve bir sepete ihtiyacı olduğunu anlattı. Miskito babama istediklerini verdi. Babam sık örülmüş sepeti bir ağaca astı ve Miskito'ya içine sıcak su doldurtarak duş gibi su akıtmasını sağladı. Bu tören Miskito'nun kulübesinin arkasında oldu. Babamın Miskito'yu cesaretlendirişini, suları tükürüşünü ve kendini keseleyişini duyduk.</p>

  <p>Mr. Haddy "Babanın gelenekleri var, gerçekten de!" dedi.</p>

  <p>Babam işi bittiğinde, "Bu duş, yemeklerden çok daha iyiydi," dedi. Yüzü pembeleşmiş, kulakları dikilmişti. Kurumak için güneşe çıktı. "Hem iştahımı kesti. Buna ihtiyacım vardı. Ben hazırım, Anne."</p>

  <p>Bu merasim ve babamın hiç durmadan konuşması Miskito'yu sersemletmişti. Babamı memnun etmek ister gibi karısını sebze toplaması için bahçeye gönderdi; bize güzel sepetler içinde dört demet sebze sundu. Hediye olarak babama pipantosunun değneğini verdi. Babam bu hediyeleri kabul edemeyeceğini anlatmaya çalıştı ama Miskito sepetleri pipantoya yükledikten sonra, teknenin yanında bizi bekleyip babama tekneye çıkması için yumuşak sesle bağırınca kabul etti.</p>

  <p>Mr. Haddy, "<i>Lukrapa,</i> diyor - dert etme," dedi.</p>

  <p>Babam tekneye bindi ve "Sadece ödünç alıyorum, Fred. İstediğin zaman geri alabilirsin," dedi.</p>

  <div>
    <br />
  </div>

  <p class="p1">İşte o gün Rio Sico'dan aşağı süzülmeye böyle başladık. Babam değnekle tekneyi ilerletiyor, Mr. Haddy de pruvanın üzerinden suya eğilmiş, gözcülük yapıyor, bir engel görünce "Kayalık!" diye bağırıyordu. Su kesimi sadece beş inçti ama nehirde tek bir dalga yoktu. Deniz kıyısına kırk mil uzaklıktaydık, babam nehrin saatte dört mil hızla aktığını hesapladı.</p>

  <p>"Yeterince hızlı değil, değil mi?" dedi.</p>

  <p>İlk büyük virajı alıp Miskito'nun kulübesini gözden kaybettiğimizde babam pipantoyu karaya çekti. Birkaç kütük ve kalas parçası topladı ve bunları geminin ortasına tutturarak bir oturak hazırladı. Gömleğini çıkarttı ve eteklerini sancaktaki küpeştelere geçirip eğik dallar üzerinden gererek bir tente oluşturdu. Kollarından bağlayarak sağlamlaştırdı.</p>

  <p>"Bir oksijen çadırına benzedi! Sıcak sizi çarpmasın diye." Yerden bir demet dal aldı. "Bunlar da bize hız kazandıracak. Bu gerçek bir cadı süpürgesi!"</p>

  <p>Dalları sırığın uçlarına geçirip bir asmayla bağlayarak süpürgeye benzer bir kürek yaptı, bunu kullanarak tek eliyle kürek çekebilecekti.</p>

  <p>Sonra sinekleri uzak tutmak için bir tütsü saksısı yaptı, saksımızı tüttürerek tekrar yola çıktık. Gece olduğunda deniz kıyısına varacağımıza söz verdi.</p>

  <p>"Şu Miskito'nun kulübesini inceleyen oldu mu?"</p>

  <p>"Onların hepsi aynıdır," dedi Mr. Haddy.</p>

  <p>"Bu, o durumu meşru kılmaz, Figgy. O el içi kadar şey ilk yağmurda yıkılır. Cömert bir adamdı ve benim sayemde harika bir sebze bahçesi yapmış kendine ama o kulübenin hali içler acısıydı." Nehir kıyısındaki başka kulübelerin önünden geçtik, başka Miskitoların, domuzların ve köpeklerin önünden. Babam "İçler acısı," dedi.</p>

  <p>"Gözlerin parlıyor, Allie."</p>

  <p>"Çünkü az önce bu bölgede ne tür kulübelerin işe yarayacağını buldum."</p>

  <p>"Artık icatlarla işin olmadığını söylemiştin."</p>

  <p>"Buraya çalı çırpıdan yapılmış bir kulübede yaşamak için gelmedim," dedi. "Ben Robinson Crusoe değilim. Bana biraz güven, olur mu? Hey, o sepetlere dokunma!"</p>

  <p>Jerry sepetten bir domates almış, dizinde parlatıyordu. Babam domatesi geri koymasını emretti.</p>

  <p>"Eğer açsan durup maymun yiyeceği buluruz ama o sebzeleri yeme. Onlar melez. Onları yersen sermayemizi yemiş olursun. Gideceğimiz yere vardığımızda, o sebzeleri tohum olarak kullanacağız. Yeterince olgunlar."</p>

  <p>Annem, "Bu haksızlık," dedi.</p>

  <p>"Bu üretim."</p>

  <p>"Hiç değişmemişsin."</p>

  <p>Babam süpürgesini ileri geri sallıyordu. "Düşünme biçimimim tümüyle değişti. Artık kimyasallar, buz, herhangi bir aygıt yok. Jeronimo bir hataydı. Bunu görmek için koca bir nehri kirletmem gerekti, dedi.</p>

  <p>Annem, "Jerry'nin tek istediği aptal bir domates!" dedi.</p>

  <p>"O, bir sıra sırık domatesini temsil ediyor. İçinde bir bahçe var onun, Anne. Hayal gücünü kullan."</p>

  <p>Clover, "Lütfen kavga etmeyin," dedi.</p>

  <p>Mr. Haddy "Baba yeni bir deneyim yaşıyor," dedi.</p>

  <p>Babam, "Herkes çenesini kapasın," dedi. Sonra "Beyin sulanmasından bahseden mi oldu?"</p>

  <p>Babam bizi süpürgesiyle denize doğru yüzdürdü, bu arada nefes almadan bağırarak konuşuyordu. Gece olmadan deniz kıyısındaki Paplaya'da, Brewer Lagünü'nün çok yakınında olacağımızı söyledi. Mr. Haddy bu adı duyunca geri dönüp sırıttı.</p>

  <p>"Deniz kıyısından aşağı Panama'ya yürüyebiliriz," dedi babam.</p>

  <p>"Yukarı doğru Cape Cod'a yürüyebiliriz," dedi annem.</p>

  <p>Babam güldü. "Cape Cod havaya uçtu. Tam zamanında kaçtık. Geriye bir şey kalmadı - hiçbir şey. Her şey yok oldu, anlamıyor musun?"</p>

  <p>Annem, "Neden bahsediyorsun?" dedi.</p>

  <p>"Dünyanın sonundan." Babam süpürgesinin sapıyla kuzey yönünü gösterdi. "O dünyanın. Yanıp kavruldu."</p>

  <p>"Jeronimo da orada."</p>

  <p>"Amerika'nın yok oluşuyla karşılaştırılınca Jeronimo'nunki hiçbir şey. Sadece yanan binalar ve panik değil. İnsanları bir düşün. Figgy'nin tavuğunu hatırla - kızartılınca etleri nasıl kemiklerinden ayrıldı. Milyonlarca Amerikalının başına da aynısı geldi. Etleri kemiklerinden ayrıldı. Sonra leş yiyiciler geldi. Hatfield kül oldu."</p>

  <p>İkizler ağlamaya başladı.</p>

  <p>Annem onları rahatlatmaya çalıştı. Babama, "Bak şu yaptığına," dedi.</p>

  <p>"Ben bizi kurtarmaktan başka bir şey yapmadım."</p>

  <p>Jerry, "Gerçekten geriye bir şey kalmadı mı?" dedi.</p>

  <p>"Görmek isteyeceğin bir şey kalmadı," dedi babam. "Bu nehirde olmanın kötü olduğunu mu düşünüyorsun? Ah, oğlum, Amerika'daki savaşın yanında bu, tatil gibi kalıyor."</p>

  <p>Mr. Haddy, "Orada savaş mı vardı?" dedi.</p>

  <p>"Korkunç bir savaş," dedi babam.</p>

  <p>Annem, "Bizi korkutmaya çalışıyorsun," dedi. "Böyle konuşmayı bırak, Allie. Bu zalimce. Amerika'da ne olduğunu bilmiyorsun."</p>

  <p>"Ben ne gördüğümü biliyorum. Ordular, askerleri biliyorum - tüm o yıkımı ve katli." Süpürgesiyle nehri dövüyordu. "Benim nerede olduğumu biliyorlardı."</p>

  <p>Annem ikizlere sarıldı. Babamın gömleğinden yaptığı tentenin altında oturuyorlardı. Annem, "Şaka yapıyor, kızlar. Söylediklerini ciddiye almayın," dedi.</p>

  <p>"Ne şaka ama," dedi babam.</p>

  <p>Bana baktı ve göz kırptı.</p>

  <p>"Ama şimdi güvendeyiz. Bu tekne, bu nehir - bunları güvenilmez buluyorsunuz ama size söyleyeyim, iyi durumdayız. Hayattayız. Çoğu insan için bunu söyleyemeyiz."</p>

  <p>Haziran ayındaydık. Bir sene önce Hatfield'ı terk etmiştik. İki gece önce Jeronimo'nun yok oluşunu izlemiştik. Babamın zihninde Amerika da aynı Jeronimo gibi yeryüzünden silinmişti - yangındı bunu yapan, geriye sadece duman ve zehir saçan sarı rüzgâr kalmıştı. Babamın kast ettiği buydu.</p>

  <p>"Benim peşimdeydiler. Kıl payı kurtuldum."</p>

  <p>Artık durmasını istiyordum.</p>

  <p>"Bu güzel bir nehir," dedim.</p>

  <p>"İşte şimdi güzel konuşuyorsun, Charlie. Duydun mu, Anne? Güzel bir nehir olduğunu söylüyor. Elbette öyle."</p>

  <p>Amerika'daki savaş veya Jeronimo'nun kaybı hakkında, ki ikisi de onun için aynı şeydi, başka bir şey söylemedi. Nasıl en baştan başlayacağımızı sakince anlatmaya başladı. Başımıza gelen felaketlerin zihnini açtığını, algısını keskinleştirdiğini söyledi.</p>

  <p>Kanıtı da buydu. On dört fit uzunluğundaki bir pipantoda hızla deniz kıyısına doğru ilerliyorduk. Dümdüz bir tekneden fazlası değildi ama gölgemiz, oturaklarımız ve bir tütsü saksımız vardı. Çılgınlar gibi konuşuyordu ama konuşmasında yaratıcılık vardı, akıntı yönünde ilerlediğimiz o yolculuk boyunca hiç susmadı. Endişeliydim. Önceki gün ağlamıştı, bugün deneyimi ve dünyanın sonu hakkında bağırarak konuşuyordu. Yerinde duramıyordu, aç görünüyordu ve ne yapacağını tahmin etmek imkânsızdı. Ama dünyada ondan daha yaratıcı bir adam da yoktu.</p>
</body>
</html>
