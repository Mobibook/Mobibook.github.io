<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>14</h3>

  <p class="p1">Maywit'ler de dahil olmak üzere (bir keresinde Trujilo'da bir silo görmüşlerdi) çoğu insan, babamın delirip bir silo inşa ettiğini zannetti.</p>

  <p>Mr. Haddy herkes adına konuşarak "Heey, bunun içine ne tür bir hububat koyacaksın?" diye sordu.</p>

  <p>Babam içine bir şey koymayacağını, hele hububat hiç koymayacağını söyledi. "Ama bekleyin ve içinden ne çıkaracağımı görün! Ve çıkarmaya devam edeceğimi!!! Dinleyin," diye fısıldadı ve herkese dikkatle baktı "bu alet ebediyen çalışacak. Asla durmayacak."</p>

  <p>Bazı silolar gibi şişe biçimli değildi, termos biçiminde de değildi, yem sandıkları da yoktu. Yüksek ve sivri kenarlıydı. Pencereleri yoktu, sadece yirmi fit yukarıda, merdivensiz bir ambar ağzı kapısı vardı. Basit bir ahşap bina, cangıldaki arınmış bölgemizin ortasında yükselen maun bir sandıktı. Sandık ama teneke kapaklı devasa bir sandık. O kadar ihtişamlı bir tuhaflıktı ki, Mısır piramitleri gibi nevi şahsına münhasır bir şeydi. Devasa şekli yeterliydi. Başka bir amaca ihtiyacı yoktu. Ama ben bunun bin kere büyütülmüş bir buz fıçısı olduğunu biliyordum.</p>

  <p>Bu yapı dikilir dikilmez insanlar onu görmek için Jeronimo'ya akın etmeye başladılar. Sanırım çekiç seslerimiz ormanda duyulmuştu. Babam bu yabancıları buyur etti. Dağ yerlileri, İspanyolca konuşan çiftçiler, Creole'ler ve Zambu'lar. Yerliler kalmadı ama diğerleri, Mr. Harkins ve Mr. Peaseele, yaşlı Mrs. Kennywick (Protestan kilisesinde Tanrı'yı görmüş olan) ve diğerleri. Evin -ona böyle diyorlardı- yükselişini izlediklerini söylediler. Onları hayrete düşürmüştü. Ağaçlardan daha uzundu ve dümdüz tepesiyle buradaki hiçbir şeye benzemiyordu. Çok uzaklardan bile görülüyordu.</p>

  <p>Onların merakı bir avantajdı. Babamın yardıma ihtiyacı olduğu anda bu insanlar ağaçlıklardan yavaşça ortaya çıkmış ve gönüllü olduklarını söylemişlerdi. Diğer binaların ve ilk hasadın bitmesiyle ve hızla büyüyen diğer ekinlerle -tüm ihtiyacımız olan buydu- Jeronimo'daki herkes işlerimizin tümünü hallettiğimizi varsaymıştı. Bu nedenle atölye -babam ona böyle diyordu- şaşırtıcı bir sürpriz olmuştu. Ne içindi? Burada ne işi vardı?</p>

  <p>Babam daha fazla mucize vaat etti ama hâlâ yapıya kalas eklenmesi, tuğla yapılması gerekiyordu.</p>

  <p>"Tuğlalar nerede Bab-ba?" diye sordu Mr. Maywit.</p>

  <p>"Şu an üzerlerinde duruyorsun." Babam küt parmağıyla yeri gösterdi. "Kil! Orada, tuğlaya dönüştürülmek için bekliyor, hepsi tuğla."</p>

  <p>Demir işi de vardı.</p>

  <p>"Jeronimo Demir Devri'ne girer," dedi babam. "Bir ay önce Taş Devri'ydi - tahta küreklerle sebze belleyip çakmaktaşından baltalarla öldürdüğümüz sıçanları yendik. Tam sırasıyla ilerliyoruz. Birkaç gün içinde 1832'de olacağız! Bu arada, millet, yirminci yüzyılı tamamen es geçmeyi planlıyorum."</p>

  <p>Bu iş, su dağıtım tertibatından çok daha fazla emek istiyordu ama inşaat sorunsuz bir şekilde ilerledi. Yeni gelenler çalışmaktan memnundu, hiç durmadan konuşan babamı dinlemeyi de seviyorlardı.</p>

  <p>"Yirminci yüzyılın hastalıklarından biri mi?" dedi. "Size en kötüsünü anlatayım, insanlar yalnız kalmaya dayanamıyorlar! Buna katlanamıyorlar! Bu yüzden sinemaya gidiyor, arabalarıyla hamburger alıyor, telefon numaralarını paçavralara yazdırıp 'Lütfen beni ara!' diyorlar. Bu, hastalık. Kendileriyle olmaktan nefret ediyorlar - kendilerini aynada görünce ağlıyorlar. Yüzlerinin görünüşü onları korkutuyor. Belki de işin sırrı bu -"</p>

  <p>Tesisat işinin büyük bölümünü boru hattı döşemek oluşturuyordu; insanı şaşı edecek kadar çok boru vardı. Bazıları La Ceiba'dan getirdiğimiz sabit dirseklerdi, bazılarını da metal fırınında kendimiz dökmüştük. Metal fırını ilkin tuğlalarla inşa edilmişti, körük de (basit bir ateş yeterince sıcaklık sağlayamıyordu) iki denetim kolu ve deri bir torbadan oluşuyordu. Babam pürmüz lambasını contalar için saklıyordu, gaz silindirini boşa kullanmak istemiyordu. Babam kaynak maskesiyle, gözleri maskenin camının ardında durmaksızın hareket ederken, korucu eldivenleri, asbest önlüğü ve fışırtılı lambasıyla izleyenleri büyülüyordu. Ve maskesi takılıyken bile konuşmaya devam ediyordu.</p>

  <p>"Niçin her şey daha dayanıksız yapılıyor ve kötüleşiyor?" diyen sesi maskesinin içinden bir istiridye kabuğundan gelen cılız bir ses gibi yankılanıyordu. "Niçin daha iyi olmuyor? Çünkü şeylerin elimizde dağılmalarını kabul ediyoruz. Ama böyle olmak zorunda değil - sonsuza kadar dayanabilirler. Niye her şey pahalılaşıyor? Teknoloji ilerledikçe ucuzlamaları gerektiğini anlamak için dâhi olmaya gerek yok. Kullanılmazlık bunamasını kabul etmek çaresizlik -"</p>

  <p>Konuşması hoşlarına gidiyordu ama asıl bayıldıkları püsküren kıvılcımlar ve uçuşan ölü metal kabuklarıydı. Demir çubukların yumuşayarak mavi alev fıskiyesinde katran olup damlamasını hayretle izliyorlardı.</p>

  <p>Kaynak lambası babamın oyuncaklarından biriydi. Başkaları da vardı -Thunderbox'ı, Atom Ezicisi ve boru üretip vida dişi kesen "kastor" gibi daha basitleri- mengenelerin tuttuğu dişleri olan, elle çalışan bir çene. Bu aletler onun oyuncaklarıydı ama diğerleri için sihirdi. Paslı bir boruyu alıp pürüzlerini giderdiğinde, eğip bükerek üzerinde vida dişi açtığında ve bir krank mili gibi görünene kadar dirsek eklediğinde herkes onu izlemek için toplanıyordu. İşte o zaman, bir metal yığını, tesisin midesini ve bağırsaklarını oluşturan boru tesisatının simetrik bir parçasına dönüştüren demir maskeli büyücü oluyordu. Temel aletlerini kullanarak en basitinden bir mili veya boruyu bile en küçük bilgisayar devresine dönüştürebileceğini iddia ediyordu.</p>

  <p>"Etraftaki en kalın demir parçasından mikroçip üretebilirim. Dilsiz metali dile getirebilirim. Bilgisayar devrelerinin özü de bu zaten - ilkel bir dilde yazılmış kelimeler ve paragraflar. Bilgisayarların ilkel olduğunu düşünemezsiniz," dedi -doğrudan Mr. Harkins'e hitap ediyordu- "ama öyledirler. Mekanik vahşilerdir onlar."</p>

  <p>Bir canavar yaptığını söyledi. "Ben Doktor Frankenstein'ım!" diye uludu kaynak maskesinin arkasından. Boruların bir kısmının canavarın akciğerleri, bir başkasının kıçı, iki haznenin de böbrekleri olduğunu söyledi. Tesisten hep "o adam" diye bahsediyordu - "Bugün bir taşlığa ihtiyacı var," veya "Bu onun karaciğerine tam oturacak," veya "Bu boğazına uyar mı?"</p>

  <p>Harkins ve Peaselee bu söylediklerine gülüp bu canavarın bir adı olup olmadığını sordular.</p>

  <p>Babam, "Söyle onlara Charlie," dedi.</p>

  <p>Hatırlamıştım.</p>

  <p>"Şişman Çocuk," dedim.</p>

  <p>Herkes fısıldayarak bu adı tekrarladı.</p>

  <p>Jerry ve ikizler onların bilmediği bir şeyi biliyor olmama şaşırmışlardı - sadece adını değil, ne amaçla yapıldığını, nasıl çalıştığını ve bittiğinde neye benzeyeceğini de bilmeme. Bana saygı duydular ve bir süre "Kalın kafa," veya "Aptal!" diye seslenmediler.</p>

  <p>Annem bile nasıl olup da bu kadar çok şey bildiğimi merak etmişti. Ona maketi görmüş olduğumu söyledim. Buz fıçısını kamyonete yükleyip korkuluğun olduğu yoldan geçerek Polski'ye tanıtmaya gittiğimiz sabahı hatırladım - babam mutluyken, sonra öfkelenirken, tahta sandık yutkunup bir su bardağı dolusu buz üretirken. Bundan fazlasını hatırlıyordum - Northhampton'daki lastik izolasyon maddesini, polis memurunu ve babamın "Kimse bu ülkeyi terk etmeyi düşünmüyor. Ben bunu her gün düşünüyorum!" deyişini. Ve, Maymun Evi'ni. Ve, "Rezalet!"</p>

  <p>Bunların hepsi çok uzakta kalmıştı, ormanın ortasındaki açık alanın köşesinde dikilen penceresiz binayı görünce, buraya niçin geldiğimizi anlamıştım - Şişman Çocuk'u inşa etmek, buz yapmak için gelmiştik.</p>

  <p>Burası babamın hep sözünü ettiği uzak, boş alandı. Burada kimseye bir şey açıklamak zorunda olmadan ne isterse onu yapabilirdi. Burada "Gümbüğdüyoğ, Gümbüğdüyoğ," diyen bir Polski yoktu. Babam, "Jeronimo'ya bakınca hangi yüzyılda olduğumuzu anlayamazsın," dedi. "Burası gezegenin ilk halinin bir parçası, içindeki insanlar da tam ona göre; o misyoneri niçin kovduğumu merak ediyorsunuz bir de?"</p>

  <p>Babam kendi yabanını bulmuştu.</p>

  <p>Ama insanlar Şişman Çocuk'tan korkuyorlardı önce Francis Lungley konuştu. Geceleri içinden sesler geldiğini söyledi. Mr. Maywit bir kokusu olduğunu, makine kokusu değil de, kaplan nefesi gibi bir kokusu olduğunu söyledi. "Yarasalar var içinde," dedi Mrs. Kennywick, ki bu doğruydu. Mr. Haddy, "Geceleri yirmi iki gözü oluyor," dedi, bu doğru değildi. Hepsi alete endişeyle, sanki tehlikeli bir canavarmış gibi bakıyorlardı. Babam başı çekmedikçe kimse içine girmiyordu; babamın içerideyken şarkı söylemek gibi bir alışkanlığı vardı, bu da herkesi korkutuyordu. Bir sabah Mr. Harkins, aletin yerinde olmadığını söyledi. Koşarak evden çıktık ve orada olduğunu gördük. "Biraz önce geri gelmiş," dedi. Zambu'lar hâlâ içinden sesler geldiğini söylüyorlardı. İnsan sesi. Cadılar, diyorlardı.</p>

  <p>Babam sakinleşmelerini söyledi.</p>

  <p>"Bu korkulacak bir şey değil," dedi. "Yeni bir şey değil. Bir icat bile değil."</p>

  <p>Ama hâlâ korkuyorlardı.</p>

  <p>"Bir mucize ama büyü değil. İnsanlar benim mucit olduğumu söylüyor. Ben mucit değilim. Bakın, burada ne yapıyorum?"</p>

  <p>"Saçmalık," dedi Mr. Maywit. Kelimeyi Mr. Haddy'den almıştı.</p>

  <p>"Size ne yaptığımız söyleyeyim - bir şey icat eden birinin yaptığını yapıyorum. Büyütüyorum."</p>

  <p>Bir kazanın dirseğini çekiçlerken durmadan konuşuyor, icatların büyük bir bölümünün uyarlama ya da büyütme olduğunu anlatıyordu.</p>

  <p>"Örneğin, insan vücudu," dedi. İhtiyacımız olan tüm fizik ve kimya bilgisini barındırıyordu. En iyi icatlar insan anatomisini temel alırdı. Kendisinin de insan vücudundan kopya ettiği fikirlerle aldığı iki patenti vardı - Kendinden Contalı Tank ve Metal Kas. İnsan kalçasındaki mafsaldan daha iyi bir mühendislik parçası yoktu. Bilgisayar teknolojisi, insan beyninin beceriksiz bir taklidinden başka bir şey değildi, merkezi sinir sistemi ise milyon kat daha karmaşıktı.</p>

  <p>"Yalıtım? Yağ dokusuna bak!" Doğal şeyleri incelemek gerekiyordu. Bir timsahı veya kaplumbağayı iyice inceleyerek zırhlı bir araç yapılabilirdi. Doğa insana neyin imkân dahilinde olduğunu gösteriyordu - kuşların olmadığı bir dünyada uçak da olmazdı. "Uçaklar büyütülmüş serçelerdir - içinde ayakları uzatacak kadar yer olan martılar."</p>

  <p>Zambu'lar babama bakakalıyor, diğerleri de ne kadar çok çalışırsa o kadar çok konuşan bu adamı yüzleri seğirerek dinliyorlardı.</p>

  <p>"Vahşi nedir?" dedi. "Etrafına bakma zahmetine girmeyip dünyayı değiştirebileceğini göremeyen kişidir."</p>

  <p>Herkes etrafına bakınıp bunun doğru olduğunu söyledi. Babam vahşiliğin, görüp de bizzat yapabileceğine inanmamak olduğunu, bunun da korkaklık olduğunu söyleyerek konuşmaya devam etti. Bir kuş görüp kendisinin uçabileceğini hayal edemediğinden kuşu tanrılaştıran bir adam, en basit haliyle bir vahşiydi. Kulübe kurmayı akıl edemeyen insanlardan oluşan kabileler vardı. Çıplak dolanıyor, çift taraflı zatürree oluyorlardı. Ama, yuva yapan kuşlarla, çukur kazan vahşi tavşanlarla yan yana yaşıyorlardı. Bu insanlar, kendilerine bir barınak yapacak kadar hayal gücüne sahip olmayan, son derece değersiz insanlardı.</p>

  <p>"Tüm icatların iyi olduğunu söylemiyorum. Ama tehlikeli icatların her zaman doğa kanunlarına uymayan icatlar olduğu görülüyor. Bir sprey kutusundan sandviçine peynir püskürtüyorsun. Bundan da kötüsü olamaz."</p>

  <p>Mrs. Kennywick keh-keh-keh diye güldü, Mr. Haddy bir kutudan fışkıran peyniri daha önce hiç duymadığını söyledi.</p>

  <p>"Tıraş köpüğü gibi," dedi babam. "Hazır kremaya benziyor. İğrenç. Ya ozon tabakası? Deliniyor. Burada doğru olmayan dört şey var: işlenmiş peynirin kendisi, püskürtme işi, teneke kutu ve sandviç."</p>

  <p>Hâlâ çekiçle kazana vuruyordu.</p>

  <p>"Daha önce benzer bir formda mevcut olmayan bir şey hiç yapmadım. Bir şeyi veya bir şeyin bir parçasını seçip büyüttüm - valflarım, Metal Kaş'ım ve Kendinden Contalı Tankım gibi. Fikri insan vücudunun anatomisinden aldım - kalp kapakçıkları, çizgili kaslar, mide zarı. Dinleyin, patlamaya karşı dayanıklı gaz deposu yaptım! Sadece ayar, uygulama ve kabul edelim ki - kendini geliştirme meselesi."</p>

  <p>Babam ne zaman Tanrı'nın adını ağzına alsa Jeronimo'daki insanlar gökyüzüne suçlu bir bakış atar, çok suçlu ve utanmış görünürler ve şimşek çakmasını bekler gibi gözlerini kısarlardı. Babam bunu görünce konuyu değiştirirdi.</p>

  <p>"Tekerleğin icadından bahsediyorlar. Tekerleğin nesi bu kadar olağanüstü? Bilyeli yataklarla kıyaslanamaz bile ama doğada da bilyeli yataklar var - her kalçanızda bir adet temel bilyeli yatak var! Merceklerin geliştirilmiş olması. Tüm optik icatlar kopyadır -insan gözünün kopyası- gerçi insan gözünün merceklere kıyasla oldukça basit kaldığını kabul ediyorum."</p>

  <p>Mr. Haddy bunu daha önce tahmin etmiş olduğunu söyledi. Bunların hepsi farklı adları olan gözler ve burunlardı. La Ceiba rıhtımındaki vinç ve maçunaların koldan farkı yoktu, sadece daha büyük ve heybetliydiler.</p>

  <p>"Ana fikri anladın," dedi babam. "Peki bu ne?"</p>

  <p>Kazanı çekiçleme işini bitirmiş, Şişman Çocuk'un içine doğru sürüklüyordu.</p>

  <p>"Bu bir saçmalık," dedi Mr. Haddy. "Ve beni oraya hiçbir güç sokamaz."</p>

  <p>"Bu bir insanın iç organlarıdır," dedi babam. "İç uzuvları ve hayati organları. Göğsü. Sindirim organları. Solunum organları. Dolaşım sistemi. Yağ dokuları. Bunu niye kurduk? Çünkü bu kusurlu bir dünya! Ve yaptıklarımı bu yüzden yapıyorum. Tanrı'ya inanmamamın nedeni bu -yukarı bakmayı kesin, millet!- çünkü, eğer bu dünyayı iyileştirebiliyorsak, bu tanrı için artı puan sayılmaz, değil mi?"</p>

  <p>Ama kimse cevap vermedi, kimse Şişman Çocuk'a tek başına girmeye cesaret edemedi. İçerisi karanlık, çok soğuk ve borularla doluydu. Hiç penceresi yoktu, izolasyonu yüzünden rutubetliydi, en karanlık köşelerinden mırıltılar geliyordu.</p>

  <p>"Korkulacak bir şey yok," dedi babam bana bakarak. Az sonra ne olacağını biliyordum. Gözlerini bana dikip baktı, "Charlie korkmuyor. Tepesine tırmanmasını görmek ister misiniz?"</p>

  <p>Meydandaki yüzler çalar saatler gibi yüzümde patladı.</p>

  <p>"Oradan canlı çıkamaz," dedi Francis Lungley.</p>

  <p>"Bu söylediğin çok aptalca," dedi babam.</p>

  <p>Clover, "Baba, Charlie niçin böyle titriyor?" diye sordu.</p>

  <p>"Charlie titremiyor."</p>

  <p>Böylece itaat etmek zorunda kaldım.</p>

  <p>Körüklerin üzerinde çalışıyordum. İşi bırakıp ellerimi sildim ve saate benzeyen yüzlerin hepsine baktım. Endişeyle gözlerini kısmış, üçü çeyrek geçeyi gösteriyorlardı, niye böyle olduğunu merak ettim. Bazıları bana, bazıları da babama sabitlenmişti. Bu kadar tatsız ve korku dolu bakmasalardı Şişman Çocuk'un içine girme konusunda kendimi daha iyi hissedecektim. Ama beni çok feci endişelendirmişlerdi.</p>

  <p>"Of, kahretsin," deyip içeri girdim.</p>

  <p>Babam arkamdan kapıyı çarptı ve günışığının büyük bir bölümünü dışarıda bıraktı. Henüz kaplanmamış döşeme kirişlerinin arasından tek görebildiğim ambar ağzındaki çatlakların arasından sızan güneş ışınlarıydı.</p>

  <p>Bir canavarın vücudunun içinde, midesinin, soğuk dudaklarının arasında olmaya benziyordu. Demir borular duvarların arasında yanlamasına yükseliyordu. Gresle yağlanmış, taze kaynak kokan bu borulardan çürümüş et ve kokmuş yumurta kaynaklı osuruk kokuları yükseliyordu, su şebekelerinin kaygan görünümüne sahiptiler. Çatlaklardan sızan güneş ışığı paslı boruları aydınlattığında, bu kırmızılaşmış kabarcıkların insan etine benzediğini görebildim. Ayağımın en küçük bir hareketi midenin derinliklerinde gümbürdeyerek yankılanıyordu. "Organ" kelimesi çuk oturuyordu.</p>

  <p>Bir hafta önce, dışını kazımıştım. Ama ilk defa içerideydim, tek başıma, kapı üzerime kapalı, yukarı tırmanıyordum. Panik duygumu yuttum ve yukarı baktım - yukarı giden yol kurtuluş yoluydu. Borulara tırmanmaya başladım, orta bölmeden babamın böbrek adını verdiği depolardan, paslı taşlık üzerinden, yemek borusu adını verdiği çelik boruya geçtim. Duvarlardan geçen tek ses güneş ışığında Maywit çocuklarıyla oynayan Clover ve April'in bağrışmalarıydı.</p>

  <p>Şişman Çocuk'un borularında hiç su yoktu. Yankı yüzünden devasa boyutlarda bir ölünün içinde gibi hissediyordum kendimi. Ben tırmandıkça gıcırdayan serin, bükülmüş borular gölgedeydi. Bedenimi Drainy Maywit'in dişleriyle biçimlendirdiği dikenli bir ızgaraya doğru sallandırıp parmaklarımla yolumu bularak üzerinde süründüm.</p>

  <p>Tam kendime <i>Aşağıya bakma</i> dediğim anda, aşağıya baktım. Bakmaya devam ettim. Gördüğüm şeyin ne olduğunu ayırt ettim. Bu bir karın değildi - bu babamın başıydı; beyninin mekanik bölmesi, zihninin kördüğümleri, orijinali kadar güçlü, büyük ve gizemli, önümde duruyordu. Sırlarla dolu ama çok küçük harflerle basılmış bir kitap sayfası gibi önümde açılmıştı, çok fazlaydı. Her şey o kadar muntazam donatılıp kusursuz bir şekilde cıvatalanmış ve o kadar ince ayarlanmıştı ki, bencil görünüyordu. Bir düzen olduğunu görebiliyordum ama bu düzen -düzenin boyutu- beni korkutuyordu. İnsan bedeni gibi demişti - ama bu onun bedeninin en karanlık bölümüydü; bu karanlıkta zihninin boğumları ve braketleri vardı; bükülmüş demir, ince tellere asılı göbekli depolar, lehimlenmiş sıyrıklar, maymunların tırmandığı sarmaşıklara benzeyen borular ve tavana doğru çatallanan metal hortumların ağırlığından oluşan, küçük menteşelerin dengede tuttuğu bir cangıldı.</p>

  <p>Başımı döndürüyordu. Kendimi güvende hissedecek kadar anlayamıyordum. Burada ölebilir veya içerde kilitli kalıp çıldırabilirsin, diye düşündüm.</p>

  <p>Kapıyı zorladım ve iterek açtım. Ambar ağzının altında hasır şapkalar vardı. Birisi -babam değil- çığlık atarak bana seslendi. Şişman Çocuk'a bir merdiven dayayıp beni aşağı indirdiler, hepsi oldukça endişeli yüzlerle bana bakıyordu.</p>

  <p>"Hüngür hüngür ağlamıyor en azından," dedi Francis Lungley.</p>

  <p>"Sırada sen varsın, Fido," dedi babam ve Lungley'yi kapıya iteledi. "Hadi içeri! Acele etme - iyice incele!"</p>

  <p>Mrs. Maywit, Mrs. Kennywick ve çocuklar dışında herkesi korkularını yenmeleri için teker teker içeri gönderdi, kapıyı arkalarından çarptı ve boruların üzerinden ambar ağzına tırmandırdı. Onlar da istekli olduklarını söylediler; babam "Gerçekten önemli olan da bu - gönüllülük," dedi.</p>

  <p>İnsanları korkularını yenmek için içeri gönderdiğini söyledi; ben de ona inandım. Ama aynı zamanda onları Yankee yaratıcılığına hayran bırakmayı ve Şişman Çocuk'un içine bir modelini inşa ettiği zihnine kısaca bakmalarını istediğini de tahmin ediyordum. Bunu açıkça söylemedim. İçeride ne gördüğümü biliyordum. Ve memnundum. Babam beni zorla içeri sokmuştu - beni bir erkek olmaya zorluyordu.</p>

  <p>Herkes bu deneyimi farklı bir şeyle karşılaştırıyordu. Mr. Maywit, Dankır kilisesindeki çan kulesine çıkmaya benzediğini söyledi. Zambu'lar Esperanza'lardaki bir kara taş mağarasına benzediğini, Mr. Harkins de bir seferinde böyle bir rüya gördüğünü söyledi ama rüyasını anlatmaya çalışınca sesi çatladı ve gözleri yaşlarla doldu. Mr. Haddy, "Heey! Şu muz teknelerinin makine dairelerine benziyordu. Kazanlarla ve dar geçitlerle dolu," dedi. Bunları duyan Jerry içeri girmek için yaygara kopardı ama babam kabul etmedi.</p>

  <p>Babam, "Umarım hepiniz soğutucu akciğerlerin üzerindeki ızgarayı beğenmişsinizdir," dedi. "Drainy'nin eseri."</p>

  <p>Drainy gözeneği, telden oyuncaklarını yaptığı gibi klipsleri tokaları ve sürgüleri çiğneyerek ve dişleriyle şekillendirerek yapmıştı.</p>

  <p>"Fark etmişsinizdir, Şişman Çocuk nefes almıyor," dedi babam. "Bu yüzden onu şimdi, henüz canı yokken görmenizi istedim. Çünkü canlandığında tehlikeli ve yasak bölge olacak. Yapacak işleri olacak ve o zaman bağırsaklarının etrafında dolaşan birileri olmasını istemeyiz."</p>

  <p>Devasa buz evinin maun kalasları cangılın açık alanındaki yeşili ve güneşin altın rengini emerek deri gibi parlıyordu.</p>

  <p>"Bu çocuğun neler yapabildiğine inanamayacaksınız."</p>

  <p>Babam onunla gurur duyuyordu ve etrafta buna tanık olan insanların bulunmasından memnundu. Kimse ondan ve yaptığı herhangi bir şeyden şüphe etmiyordu. Bize tarlalarımızın içinden geçerek nehirdeki pompaya, oradan banyo evine yürürken rehberlik ettiği sabah turlarını seviyordu; önümüzde yürürken her şeyin ne kadar bakımlı olduğuna, suyun nasıl fışkırdığına, çarkların tıkır tıkır döndüğüne, mısırların boy attığına, sebzelerin dolgunlaştığına dikkatimizi çekiyordu. Kendi döşediğimiz yolların kenarlarına ektiğimiz bitkilerin yanından yürüyorduk.</p>

  <p>Babamın Jeronimo'daki ilk günümüzde sözünü verdiği şey orada, herkesin gözleri önündeydi - yemek, su, barınak. Hepsi onun gördüğü gibi ama bizim hayal ettiğimizden daha düzenli ve huzurluydu. Bu erken sabah denetimlerinde, annemi kolundan tutup onunla konuşurken, aslında herkese hitap ederdi.</p>

  <p>Cangıldaki bu açıklığın üstün bir medeniyet olduğunu söylüyordu. "Amerika'da da aynen böyle olabilirdi," derdi. "Ama Amerika çürüdü ve osuruğu cinli hâle geldi - açgözlülük yüzünden kötüler sahtekârlığa yöneldi, iyiler sistemin kurbanı oldu."</p>

  <p>Zambu'lar babamın neden bahsettiğini bilmiyorlardı ama konuşması hoşlarına gidiyordu. "Reosta! Termodinamik! Mantık hatası!" diye bağırarak onları güldürüyordu.</p>

  <p>"Ben kalan son insandım," derdi.</p>

  <p>Ama sırf komiklik olsun diye konuşmadığında bile başımı öne eğmek zorunda kalıyordum, yoksa "Ne sırıtıyorsun, Charlie?" diye soruyordu.</p>

  <p>Ama söylediği bazı şeylere kim sırıtmazdı ki?</p>

  <p>"Çenemizi kapalı tutmalıyız," dedi. "Yoksa önüne gelen kardeşini alıp gelir ve kafamıza çıkar, tüm o acar insanlar gelip burada benzin istasyonları, arabalı sinemalar ve fastfood zincirleri açarlar. Katalog dağıtırlar. Ah, elbette buraya bir tesis, şuraya bir tesis daha; Şişman Çocuk'un yanına bir K-Mart diker ve kayıkla geçen müşterileri kaparlar. Bataklık Ağzı yolunda bir Toyota bayii açacaklarına cebinizdeki son kuruşa bahse girebilirsiniz. Buradan tepelere kadar her yer otoparkla dolar. Tesisler! Bizi tesisleriyle boğarlar!"</p>

  <p>Mr. Maywit, "Keşke bir Çin bakkalımız olsa," dedi.</p>

  <p>"Çin bakkalı istiyormuş!" dedi babam.</p>

  <p>Mr. Maywit ürktü. "Biraz tuz, un ve yağ alırdık."</p>

  <p>"Paranı boşuna harcama," dedi babam. "Çin bakkalına ihtiyacın yok. Deniz tuzla dolu - deniz tuzu, en iyisidir. Hiç katkı maddesi yok. Şu tahıllar hazır oldu mu, un işi de kolay - kendimiz öğüteceğiz. Şuna bak - mucize mısır! Bu melez tohumu ta Massachusetts'ten buraya kadar taşıdım. Sizin Honduras çeşitlerinizin üç katı büyüklüğünde."</p>

  <p>"Yağ da diyor," dedi Mr. Harkins.</p>

  <p>"Onu duydum ve cevabım 'Yer fıstığı!' Patateslerin yanında iki dönüm yer fıstığı var. Ama büyümeleri için biraz zaman verin. Acele etmeyin. Bir yere mi yetişiyoruz?"</p>

  <p>Patatesler ve yer elmaları hasat edilir edilmez manyok ekilmesini yasaklayacaktı. Manyok tembel adam mahsülü, diyordu. Muz gibi. Evet, manyok ot yolma gerektirmiyordu ama toprağı yoruyordu ve hiçbir besin değeri yoktu. Manyok yetiştirmek hepimizi komik tavşanlara dönüştürecekti.</p>

  <p>Şişman Çocuk çalışmaları devam etti, daha fazla boru kurulup lehimlendi, depolar contalandı, ocağın ve bacanın bitirilmesi için uğraşıldı. Artık kimse Şişman Çocuk'tan korkmuyordu. Hatta Zambu'lar çok daha serin olduğu için içinde çalışmayı tercih ediyorlardı. Çift duvarlıydı, çatı ve güney cephesi güneş ışınlarını yansıtan cilalı teneke tabakalarla kaplıydı.</p>

  <p>"Bunlar güneş bataryası olsaydı, kendi elektriğimizi kendimiz sağlayacaktık," dedi babam. "Ama fosil yakıta veya elektriğe ihtiyacımız yok - bizimki üstün bir medeniyet."</p>

  <p>Şişman Çocuğu suyla doldurarak sızıntı yapıp yapmadığını kontrol ettik. Dokuz bağlantı yerinden hafif sızıntı yapıyordu, babam buraları işaretleyip kuruyunca izole etti. Sonra işin bittiğini ve Mr. Haddy'yle birlikte Trujillo'ya gideceklerini açıkladı.</p>

  <p>"Şişman Çocuk için plazma," dedi. Trujillo'ya hidrojen ve amonyak gönderilmesini ayarlamıştı. Bunların misyonerlerin merakını uyandırmamak ve Mr. Struss, Spelgood mezhebi veya Totoya bayileri gibi istenmeyen misafirlerin dikkatini çekmemek için Jeronimo'ya kadar gemiyle nakledilmesini istememişti.</p>

  <p>Mr. Maywit, "Dankır'ların orada pencereleri amonyaklı suyla parlatırdım," dedi.</p>

  <p>"Protestanların," dedi Mrs. Maywit.</p>

  <p>"Boş ver," dedi Mr. Maywit.</p>

  <p>Mr. Haddy Jeronimo'da camı olan tek bir pencere olmadığını söyledi, bu doğruydu.</p>

  <p>"Amonyakla her şey yapılabilir," dedi babam. "Amonyaklı saat dünya üzerindeki en dakik zaman ölçüm aletidir. Bana inanmıyor musun?" -Mr. Maywit kaşlarını çatıyordu- "Dinle, saatin tik takı amonyak molekülündeki nitrojen atomunun titreşiminden çıkar. Francis bunu biliyor, değil mi?"</p>

  <p>Francis, "Elbette, Bab-ba" dedi.</p>

  <p>"Ben zenginleştirilmiş amonyak kullanıyorum," dedi babam. "La Ceiba'da ne yaptığımı sanıyorsunuz? Tüm diğer gringolar gibi meydana tükürüp gezindiğimi mi? Hayır efendim. Ben, amonyağımı zenginleştiriyordum. Bu benim sırrım, gerçekten. Ne kadar zenginleştirilirse, o kadar hızlı buharlaşır. Göreceksiniz."</p>

  <p>Mr. Maywit, "Anlıyorum," dedi.</p>

  <p>Zambu'lar bakarken Mr. Haddy, "Deneyim olsun diye her şeyi kendisi yapmış," dedi. "Zenginleştirmiş. Böyle yapılırmış."</p>

  <p>"Daha zehirli," dedi babam. Zambu'lar 'zehirli' kelimesini duyunca gülüştüler. "Ama sistemin içinde mühürlendikten sonra, tehlikesi yok. Ve çok uzun ömürlü. Örneğin, midemizdeki asitler. Zehirli değiller ama çok güçlü maddeler. Dışarı sızarlarsa tişörtünde oldukça büyük bir delik açabilirler. Doğada da amonyak var - bilirsiniz, çürüyen bitkilerde, deniz suyunda, toprakta, hatta idrarda."</p>

  <p>Mr. Maywit, bunu bir yerden duyduğunu söyledi. "Trujillo'ya gelmemi ister misin? Ma için tuz ve yağ alırım."</p>

  <p>Babam elini Mr. Maywit'in un çuvalından yapılmış gömleğinin <i>La Ceiba</i> yazan omzuna koydu. "Sana burada ihtiyacım var, koç. Bundan sonra sen benim Tarla Şefimsin. Bana ne yapılacağını söylemen için kalman gerekiyor," dedi.</p>

  <p>Sonra herkese -Mrs. Kennywick, Zambu'lar, Harkins, Peaselee, Maywit'ler ve biz- hitap etti.</p>

  <p>"Ben sizden emir alıyorum," dedi. "Burasının yönetimi sizde. Eğer Şişman Çocuk'un çalışmasını istiyorsanız, beni nehrin aşağısına, Trujillo'ya göndermeniz gerekecek. Onun yaşamsal sıvılarını almam için."</p>

  <p>Babam sonunda onların "Evet, lütfen git," demelerini sağladı.</p>

  <p>"Bu arada, domateslerin bir bölümünü toplayın. O -"Mr. Maywit'in un çuvalından yapılma gömleğine bir yumruk attı,- "O bir Çin dükkânı istiyor!"</p>

  <p>Annem babama ne kadar süreliğine gideceğini sordu. Babam, hesapta olmayan bir sorun çıkmazsa tahminen bir haftaya kadar döneceğini söyledi.</p>

  <p>Ertesi gün nehir yolculuğu için hazırlanmış olan <i>Little Haddy</i> Jeronimo'dan denize doğru yola çıktı. Mr. Haddy iskandili kullanıyordu, babam da dümendeydi. Mr. Haddy hepimizin duyabileceği şekilde "Ama bu benim teknemdi," dedi.</p>

  <p>Nehir kıyısı boyunca, neredeyse Bataklık Ağzı'na kadar koşarak onlara eşlik ettik, babamın bir zamanlar eski dolar banknotlarına benzettiği koyu yeşilliğin arasında gözden kayboldular.</p>

  <div>
    <br />
  </div>

  <p class="p1">Babamın yokluğunda Jeronimo çok sessizdi - ne söylevler vardı ne de şarkılar, çekiç sesleri de duyulmuyordu. Sadece kıyıdaki su değirmeninin kanatlarının vuruşu, suyun sıçrayışı ve <i>pat-pat</i> sesleri ve savaklardaki suyun akarken çıkardığı sesler vardı. Geriye cangılın sessizlik kadar devamlı olan mırıldanması kalıyordu; kuşlar, böcekler ve maymunların sıcakla perde değiştiren ve gece indikten sonra da kısık ulumalara dönen çığlıkları.</p>

  <p>Annem idareyi üzerine almadı. Babam varken her şeyi onun yöntemiyle yapıyorduk, bizi koşturup duruyordu. Ama annemin ne bir icadı vardı, ne de konuşma yapıyordu. Konuştuğu zaman genelde birisine bir şeyi yapmanın yerel yöntemini nazikçe soruyor oluyordu.</p>

  <p>Biber kurutma işi buna iyi bir örnekti. Küçük kırmızı biberler alçak çalılıkların üzerinde belirdikten sonra, Mrs. Maywit kurutulmaları gerektiğini söyledi. Babam etrafta olsaydı, biberleri kurutmak için bir sac levhadan on köşeli bir fıçı veya benzer bir şey imal edip adını Biber Deposu veya benzer bir şey koyardı; aynı balık kapanını, banyo evini ve bambu kiremitleri yaptığı gibi.</p>

  <p>Ama annem Mrs. Kennywick'e ve Mrs. Maywit'e biberlerin nasıl ipe dizilip asılacağını anlattırmayı başardı. "En iyisini siz bilirsiniz," dedi. Bu biberleri ipe dizme işi bir günlük bir işti; annem ve diğer kadınlar avluya serdikleri bir hasırın üzerinde yan yana çömelip biberleri iplere düğümlediler, sıra sıra dizilen biberler fişeklere benziyordu. Babam bunu yapmazdı ve kesinlikle çömelmezdi. Kendisine muhtemelen arkalıklı, önünde bir çalışma tezgâhı olan, pedalla çalışan, bakım gerektirmeyen, buğulanıp şekillendirilmiş dallardan bir sandalye yapardı. "Bak tam insan bedenine göre, Anne!"</p>

  <p>Annem Zambu'lardan <i>paça</i> gibi hayvanların içlerini temizleyip derilerini yüzmeyi, balıkları bir kütüğe asıp kurutmayı, et tütsülemeyi öğrendi. Bunlar yavaş, kirli ve geleneksel yöntemlerdi ama o acelesi olmadığını söylüyordu. Cangılda yaşayan insanların ev işleri, topladığımız veya yakaladığımız şeylerin hazırlanması bizim Jeronimo'daki derslerimizi oluşturuyordu. Her birimizin hayvanın bağırsaklarını çıkarmayı ve tütsülemeyi iyice öğrendiğimizden emin oldu. Bu işlerde ehilleşene kadar oyun oynamamıza izin yoktu.</p>

  <p>Bu, babamın yönteminden farklıydı. Babam bir öncüydü. Bir düzine insana kütüklerin kabuklarını soydurmayı veya hendek kazdırtmayı sorun etmez, işleri bitene kadar da bunu niçin yaptıklarını açıklamazdı. Sonra, "Biraz önce hayatınıza kalıcı bir yenilik getirdiniz!" derdi. Ya da insanlardan herhangi bir şeyin ne işe yaradığını tahmin etmelerini ister (şimdiye kadar hiç kimse Şişman Çocuk'un ne işe yarayacağını doğru tahmin edememişti), yanlış cevap verdiklerinde de gülerdi. İşleri kendine özgü yöntemlerle yapıyor, insanlara kendi yöntemlerinin enerjiyi boşaltmaktan başka bir işe yaramadığını söylemekten hoşlanıyordu. "Şimdi sana nasıl yapılması gerektiğini göstereceğim," der ve karşısındaki insanlar alık alık bakınca, eklerdi," Şu küçük tekniğe ne diyorsun bakalım?"</p>

  <p>Hiçbir zaman iyi bir dinleyici olmamıştı. Ama zaten o kadar çok şey biliyordu ki, dinlemeye ihtiyacı yoktu. Nerede olursak olalım Thunderbox gibi gürleyen sesini duyardık, oraya ulaştığımız günden beri babamın laklakları sabahtan akşama kadar öten Jeronimo çekirgelerinin sesi gibi hiç durmamış, uluyan maymunların <i>hınnn-hınnn-hınnn</i>'larını bile bastırmıştı. Ama şimdi, sesi yoktu. İnşa edilen bir şey yoktu, denetimler yoktu, metal fırını soğumuştu. "Hedef" konuşmaları, Galeri oturumları yoktu, "Sadece dört saat uykuya ihtiyacım var!" cümlesini artık duymuyorduk.</p>

  <p>Balık kapanını temizledik, bahçede biten otları kopardık, ilk domatesleri topladık. Annem işleri pürüzsüz bir şekilde, emir vermek yerine tavsiyelerde bulunarak idare ediyordu. Manyok ekmeği yaptı, bu babamın aklına gelmemiş bir şeydi. Tarifini Mrs. Maywit vermişti. Mrs. Kennywick de ona çürümüş muzlardan wabool yapmayı öğretti.</p>

  <p>Annem o sessiz, öğrenmeye hevesli haliyle harika bir fikirle çıkageldi. Jeronimo ve etrafındaki ağaçların isimlerini öğrenmemizin eğitici olacağına inanıyordu. Zambu'lara ağaçların isimlerini, hangi işlerde kullanıldıklarını sorarak, her ağacın üzerine ezberlememiz için küçük birer yazılı not çiviledi. Ormanın ortasındaki açık alanın güney ucundaki ağaçların çoğunu adının sapodilla olduğunu öğrendi. Bunu Maywit'ler bile bilmiyordu. Zambu'lar onlara "Chiclets" ve "Hoolis" diyorlardı, bu ağaçların kauçuk benzeri özünü çıkartıp kaynatarak tabaka haline gelene kadar düzeltmeyi gösterdiler.</p>

  <p>"Burada bir ton lastik yapmaya yetecek kadar hammadde var, "dedi. Bunu komik bulmuştu. "Allie olsa böyle derdi. Bir duysun da görün. Hepimize lastikten çizmeler yapacak."</p>

  <p>Babamın işi işti, annemin işi ders ve oyundu ama genelde bizi kendi başımıza bırakıyordu. Onun yanında kendimizi babam etraftayken olduğu gibi teftişte hissetmiyorduk; yavaş yavaş açıklık alandan daha uzağa, hatta Jeronimo'nun bile dışına, su tesisatımızın seslerinden ve maymunlarımızın <i>hıınnn</i>'larından uzağa gitmeye başlamıştık.</p>

  <div>
    <br />
  </div>

  <p class="p1">Uzaklaşmak, çalılıklar budayarak yol açmak ve bir kamp kurmak benim fikrimdi. Babamın meydan okumalarından ilham almıştım ama ben diğerlerini gitmeye cesaretlendirerek, kendime meydan okuyordum - bu, bana cesaret veriyordu. Maywit çocuklarını da cesaretlendirdik ve onlara isimler taktık; kısa süre içerisinde birbirlerine "Sümüklü" ve "Salak" diye seslenmeye başladılar. Alice ve Drainy korkmuyorlardı ama küçükler, Leon ve Veryl (herkes ona 'Peewee' diyordu) korkuyor ve hep arkada kalıyorlardı.</p>

  <p>Nehirden başlayıp cangılın çığlık atan kuşlarla dolu -balıkçıllar ve crasco kuşları- bir bölümüne giden bir yol bulduk. Drainy burada canavarların olduğunu söyledi, tüm Maywit çocukları burasının insanın Duppy'siyle karşılaştığı yerlerden olduğu konusunda hemfikirdi. Clover böyle düşündükleri için ahmak olduklarını söyledi.</p>

  <p>Kampımızı Jeronimo'dan yarım saatlik yürüyüş mesafesinde, akasya ağaçlarının ve tropik sarmaşıkların arasından geçen bir yolun sonunda bulunan küçük bir çukurluk bölgedeki derin bir su birikintisinin yanına kurduk.</p>

  <p>"Suda canavarlar var," dedi Drainy ve hepsi suya girmeyi reddetti. Ama bunun asıl nedeni yüzme bilmemeleriydi, biz biliyorduk. Onlar bize bakarken yüzmek kendimizi daha üstün hissetmemizi sağlıyordu. Jerry onlara spastik olduklarını söyledi.</p>

  <p>Ama onlar da su semenderlerinden, yılanlardan veya yeşilkertenkelelerden korkmuyorlardı. Bu kertenkelelerin bazıları kedi kadar büyüktü. Biz, "Senin Duppy'n şu ağaçta," deyince, onu göremedikleri için korkudan altlarına kaçırıyorlardı. Ama biz çalıların içinde hırıltılar çıkararak soluyan tüylü, domuza benzer bir hayvan gördüğümüzde, Alice "Ah, bu bir dağ ineği," dedi. Benim gözüme bir canavar gibi görünüyordu ama madem bu küçük kız ondan korkmuyordu, bizim de korkmamıza gerek yoktu.</p>

  <p>Buradaki kampımız için önce ağaç dallarından bir sundurma, sonra bir kulübe ve asma dallarıyla bir hamak yaptık. Clover ve Alice bizim için oturak yaptı, ateş yapmak için çukur kazıp çiçek topladılar. Clover ağır işleri tek başına yapacak kadar güçlü değildi ama Maywit çocuklarını çalıştırmayı biliyordu. Onun aynı babam gibi olduğunu görüyordum. Onun gibi kararlıydı, kimseyi dinlemiyordu ve işlerin başında kendisi olmayınca mutsuz oluyordu.</p>

  <p>Burada Alice'in köklerinin yenilebilir olduğunu söylediği yelpazeye benzer bir bitki vardı. Clover'ın emri üzerine kendi yaptığımız sepetlerle bu bitkilerden toplayıp yedik. Tadı çiğ havuca benziyordu, adı yuita'ydı. Bu bitki, yolda topladığımız muzlar ve diğer meyveler sayesinde kampta yeterli yiyeceğimiz oluyordu.</p>

  <p>Clover, Jerry ve April'in hiç yardım etmemesinden şikâyetçiydi. Alice, "Peewee sümüklünün teki, gerçekten. Hep yiyor, hiç toplamıyor," dedi. Drainy kendisinin herkesten çok çalıştığını söyledi. Jeronimo'da kimse kavga etmezdi ama burada herkes mızmızlanıyordu.</p>

  <p>Bu yüzden parayı icat etmeye karar verdim. Her şeyin bedava olması işe yaramıyordu. Bundan sonra, yiyecekleri kamp dükkânından satın alacağımızı söyledim.</p>

  <p>"Kamp dükkânı nerede, kalın kafa?" dedi Clover.</p>

  <p>Aklıma ilk geleni söyledim -"Üzerinde oturuyorsun,"- ve onun oturduğu küçük sırayı gösterdim. Clover'ı dükkâncı yaparak çenesini kapadım, taş ve çakılların bu yosunlu yerde zor bulunduğu için, para yerine geçtiğini açıkladım.</p>

  <p>Leon, "Yiyecek bir şeyler almak istiyorum, Ma," dedi.</p>

  <p>"Paran nerede?"</p>

  <p>"Bende hiç yok."</p>

  <p>"O zaman kazmaya başla."</p>

  <p>Bu yeni bir oyundu ve işe yaradı. Taş aramaya koyulduk ve herkes küçük bir küme topladı. Benim için kolaydı çünkü su birikintisine dalarak dipten istediğim kadar taş çıkarabiliyordum. Kamptaki en zengin kişi ben oldum.</p>

  <p>Clover ilk sundurmanın altında kurduğumuz okulu da yönetiyordu. Drainy kilisenin başındaydı - üzerine telden bir haç astığı ağaç, kilisemizdi. Ağaç dallarından çitler yaptık ve Drainy başka bir sundurmada radyo adını verdiği bir kutu yaptı. Bu hayaliydi ama telefon gerçekti - bir parça iple birbirine bağlanmış iki hindistancevizi yarısı.</p>

  <p>"Bu aynı eski evimiz gibi," dedi Jerry.</p>

  <p>Ama değildi. Diğer insanlar böyle yaşıyordu, radyolu, okullu ve kiliseli- ve paralı. Yine de burada, bu kampta mutluydum - Jeronimo'da olduğumdan daha mutluydum. Bu yeri gizli olduğu için ve en çok da babamın yasakladığı şeylerle dolu olduğu için seviyordum. Dükkânda para harcamak ve telefonda konuşmak hoş şeylerdi. Clover'ın öğretecek bir şeyi kalmayınca okul öğretmeni ben oldum. Maywit'lere para saymayı, aritmetiği ve adlarını yazmayı öğrettim. Jerry "Geçmek Yasaktır" tabelası asmak istedi ama bunun insanları meraklandırmaktan başka bir işe yaramayacağını söyledim. Onun yerine, herkese buraya gelen yola bir insan kapanı kurmak için çukur kazdırttım; izinsiz gelenleri ve hatta dağ ineği gibi büyük hayvanları yakalamaya yarayacaktı. Drainy etrafta kaplanlar olduğunu söylemişti -cangıl kedileri veya jaguarlar demek istiyordu- ben de bir tanesini yakalamak istiyordum. Kapanın dibine ucu sivri kazıklar yerleştirdik ve yoldan ayırt edilememesi için üzerini ağaç dalları ve topraktan oluşan bir tabakayla kapladık. Drainy bunun Zambu yöntemi olduğunu söyledi. Babam bunu yaptığımızı bilse bizi öldürürdü ama hâlâ deniz kıyısındaydı.</p>

  <p>Dua ettik, Alice'in bize öğrettiği ilahileri söyledik ve kutsal ağacın korunağında uzun, iniltili kilise törenleri düzenledik.</p>

  <p>Jeronimo'da biber toplayarak, otları yolarak, balık kapanını kontrol ederek ve diğer küçük işleri yaparak diğerlerine yardım ediyorduk. Ama bu işler bittiğinde ve annem tatmin olduğunda cangıldaki kampımıza geri dönüyorduk. Bu, Massachusetts'te hiç yapamadıklarımızı telafi ediyor, benim içimdeki Amerika özlemini dindiriyordu. Bu şekilde sıla özlemimi yendim.</p>

  <p>Kampımıza Dönüm adını verdik.</p>

  <p>Dönüm, babamın Jeronimo'yla bu kadar gururlanmasının nedenini anlamamı sağladı. Kampımızı kurana kadar, Jeronimo'da başardıklarıyla niye bu kadar övündüğünü anlayamamıştım. Babam bahçeye, yollara ve su tesisatına dikkatle bakmamız için ısrar ediyordu. Yağmurda kupkuru, en sıcak günlerde bile serin kalabilmemize ve sineklerin üzerimize çullanmamasına hayran kalmamızı istiyordu. O mutluydu ve Dönüm'de bunun nedenini anladım. Etrafıma bakındım ve kendimiz için kurduğumuz her şeyin ve buradaki yaşama biçiminin tamamen bize ait olduğunu gördüm. Maywit çocukları bile yaptıklarımızdan memnundu. Ama ben bizim başarımızın babamınkinden daha önemli olduğunu düşünüyordum çünkü hemen yanımızda yetişen meyveleri yiyor, bulduğumuz her şeyi kullanıyor ve cangıla uyum gösteriyorduk. Bir tekne dolusu alet ve tohum getirmemiştik, herhangi bir şey icat etmemiştik. Tıpkı maymunlar gibi yaşıyorduk.</p>

  <p>Hepimizin vaftiz olma fikri Drainy'den çıktı. Vaftiz edilmezsek cehenneme gideceğimizi söyledi ve bunun Dankır yöntemiyle yapmamız gerektiğinde ısrar etti; o başımızda dikilip dua ederken, biz derin su birikintisine dalacaktık. Eğlenceli olacağa benziyordu, iç çamaşırlarımıza kadar soyunduk ve vaftize hazırlandık.</p>

  <p>"Vaftizci benim," dedi Drainy. "Nasıl yapılacağını biliyorum."</p>

  <p>"Yalnız," dedi Alice. "Drainy yüzme bilmiyor. Yüzemeyen vaftiz yapamaz. Sudaki canavarlar onu yer." Yürüyerek uzaklaştı.</p>

  <p>Drainy'e "Eğer korkuyorsan boş verelim," dedim.</p>

  <p>"Korkmuyorum," dedi ve kıyıya oturup ayaklarını suya sarkıttı. "Eğer dalmazsan, cehenneme gidersin."</p>

  <p>Clover, "Biz cehenneme inanmıyoruz. Sadece cahiller cehenneme inanır," dedi.</p>

  <p>Drainy, "Alice pantolonunu indirip şeyini gösterirse, cehenneme gider, doğru," dedi.</p>

  <p>Alice okuldaydı. Başını pencereden çıkarıp "Drainy Roper, defol git!" diye bağırdı.</p>

  <p>Sonra da bir eliyle ağzına vurdu.</p>

  <p>"Bu onun adı değil," dedi.</p>

  <p>Clover, "Ona Drainy Roper dedin. Roper - o misyoner adam da babam kendisini kovmadan önce böyle demişti," dedi.</p>

  <p>"Bu bizim soyadımız," dedi Veryl.</p>

  <p>"Kapa çeneni!" diye bağırdı Alice.</p>

  <p>Drainy ayaklarını sudan çıkardı ve Roper'ın soyadları olduğunu söyledi. Misyoner doğru söylemişti. O adam Dunker'dı. "Eğer burada olsaydı," dedi Drainy, "vaftizcimiz o olurdu."</p>

  <p>"Eğer adınız Roper ise, niye adınız Maywit?"diye sordu Jerry.</p>

  <p>"İki adları var," dedi April.</p>

  <p>Drainy, "Bir adımız var," dedi. "O da Maywit değil."</p>

  <p>"Peki Maywit nereden çıktı?" dedim.</p>

  <p>Alice, "Bu adı bize baban verdi," dedi. "Benim babam da aldı."</p>

  <p>"Eğer bu adın değilse," dedim, "niçin aldı?"</p>

  <p>"Korktu," dedi Alice.</p>

  <p>Drainy, "Senin babandan," dedi.</p>

  <p>Clover "Ne ödleksiniz," dedi.</p>

  <p>Drainy, "Sizin babanız büyü yapabiliyor," dedi.</p>

  <p>"Onun yaptığı büyü değil, bilim," dedim.</p>

  <p>"Bilim daha kötü," dedi Alice.</p>

  <p>Bana inanmıyorlardı; babam onlara adlarını değiştirttiği için üzgündüm. "Bazen ben de ondan korkuyorum," dedim.</p>

  <p>Jerry ve ikizler bunu söylediğim için bana güldüler. Ama onlar bildiklerimi bilmiyorlardı. Clover babamın nazik bir adam olduğunu, korkulacak biri olmadığını söyledi. Jerry onun bir mucit olarak bir servet kazanabileceğini söyledi.</p>

  <p>"Niçin zengin olmamış?" dedi Alice.</p>

  <p>"Çünkü buraya gelmek istiyordu," dedim, "cangılda bir kasaba kurmak için. Bir kasabadan çok daha fazlasını kurmak için."</p>

  <p>Bu Maywit çocuklarını ikna etmemişti; onlara babamın Amerika Birleşik Devletleri'nin bir savaşın eşiğinde olduğunu söylediğini anlattığımda, sadece güldüler. Bunun üzerine cesaretimi ve inancımı kaybettim, söylediklerim kendi kulağıma bile saçma ve boş geliyordu; kim başka bir nedenden dolayı cangılda eşekler gibi çalışmak için Amerika'yı terk ederdi? Ki ben bundan fazlasını biliyordum. Şişman Çocuk'un içini görmüştüm. O aydınlanma anını tekrar yaşadım; artık babamı her düşündüğümde gözümün önüne depolar, bir beyni andıran bükülmüş demirlerin vahşiliği ve tüm o küçük menteşeler geliyordu. Birisinin evini içini görüp inceleyerek o kişiyi daha iyi tanımak gibiydi. Bir insanı en iyi, yaptığı bir şeyi inceleyerek tanırdın ve Şişman Çocuk'un içinde babamın zihnini, zihninin bir versiyonu -zihninin muammasını, kıvrımlarını ve büyüklüğünü- görmüştüm ve bu gördüklerim beni korkutmuştu.</p>

  <p>Babamdan bahsederken fısıldayarak konuşuyorduk, belki de bu yüzden vaftiz töreninden hepten vazgeçip onun yerine deli karınca toplamaya gittik. Topladığımız karıncaları su birikintisinde yüzdürüp suyun ince derisi üzerinde can havliyle çabalamalarını izledik.</p>

  <p>O gün Dönüm'den döndüğümüzde şamandıraya bağlanmış <i>Little Haddy</i>'yı gördük. Şişman Çocuk'a çıkan yokuşta içleri gazla dolu büyük tüpler taşıyan adamlar vardı, diğerleri de kızak görevi gören kütükler üzerinden çelik davlumbazları yukarı yuvarlıyorlardı.</p>

  <p>Peewee babamı görünce çığlık attı. Babam Şişman Çocuk'un önünde davlumbazlardan birinin içindeki sıvıyı bir el pompasıyla bir boruya boşaltıyordu. Peewee'yi korkutan yüzündeki maskeydi. Bu, güvenlik için takılmış bir gaz maskesiydi, babam bir hayvan burnu ve kocaman böcek gözleri takmış gibi duruyordu. Davlumbazların üzerinde bir kafatası ve kemiklerden oluşan bir sembol vardı.</p>

  <p>"Zehirle çalışırken bu maskeyi hep takar," dedim.</p>

  <p>Bu zehir kelimesi Maywit çocuklarının üzerinde korkunç maskeden daha kötü bir etki uyandırdı, elleri ağızlarında koşarak evlerine kaçtılar.</p>

  <p>Babamın amonyağı ve hidrojeni Trujillo'dan Jeronimo'ya getirmesi on gün sürmüştü. Annem onun başından geçenleri bize anlattı. Kasabada tehdit edilmeler. Her işe burnunu sokan insanlar. Babamı patlayıcı madde kaçakçılığıyla suçlayan Honduras askerleri. Tartışmalar ve neredeyse bir yumruklaşma. "Kaç şınav çekebilirsin?" Akbaba belası. Yer yer çok sığlaşan nehirdeki zor anlar. Teknenin dibini sürtüp pek de dostane insanlar olmayan Zambu'lar tarafından takip edilmeleri ve daha fazla akbaba belası. Yavaş ve tehlikeli geçen bir yolculuk. Teknenin omurgası nehir yatağında sürüklenirken Jeronimo'ya giriş.</p>

  <p>Sadece dört gaz maskesi vardı - babam, Haddy, Harkins ve F. Lungley için. Çıkan gaz çok tehlikeli olduğundan, amonyak ve hidrojenin taşınması bitene ve borular izole edilene kadar Şişman Çocuk'un yanına yaklaşmamız yasaklanmıştı. Babam bütün gece lamba veya ateş ışığı olmadan çalışıyordu. Dolunay açıklık alana sedef gibi sütlü pembe bir ışıltı veriyor, Şişman Çocuk cangılın ortasında koyu renkli bir mermer kütlesi, bir anıt veya mezar gibi görünüyordu.</p>

  <p>Dört maskeli adam Şişman Çocuk'a girip çıkarak durmadan çalışıyorlardı, tüm duyduğum çelik davlumbazların ve gaz tüplerinin metalik sesleri, babamın "Dikkat et!" ve "Aman dikkat!" ve "Kenara koy!" diye bağırmaları, Habeş maymunu denilen maymunların ulumaları ve <i>hınnn</i> sesleriydi!</p>

  <p>Babam sabahları çok heyecanlı oluyordu. Eğer bir şey ters giderse, diyordu, vadinin yarısıyla birlikte havaya uçup kendimizi muhtemelen tuzla buz olmuş halde Hatfield'da bulurduk.</p>

  <p>"Hayatımın en tehlikeli on iki saatini yaşadım," dedi.</p>

  <p>"Bizim için de tehlikeliymiş gibi geldi bana," dedi annem.</p>

  <p>"Tabii ama siz tehlikenin farkında değildiniz, onun için bütün gece bilmemenin mutluğuyla uyuyabildiniz."</p>

  <p>Annem, "Bu hoşuma gitti," dedi ve babama arkasını döndü.</p>

  <p>"Burada bu şeylerin ne kadar tehlikeli olduğunu bilen bir tek benim. Tüm sorumluluğu üstlendim. Korktum mu? Hayır efendim."</p>

  <p>"Ölebilirdik!"</p>

  <p>"Başınıza ne geldiğini bile anlamazdınız. Sana bunun garantisini verebilirim. Yüzünüzde bir gülümsemeyle atomlarınıza ayrılırdınız."</p>

  <p>Annem, "Sağ ol, dostum," dedi.</p>

  <p>"Endişelenme. Tümüyle izole ettik. Aslında, bu öğleden sonra onu yakacağım." Babam benim kapı aralığın onları dinlediğimi gördü. "Sırıtmayı kes ve haberi yay, Charlie. Herkesin izlemeye gelmesini istiyorum."</p>

  <div>
    <br />
  </div>

  <p class="p1">"İşte bu yüzden buradayım," dedi babam öğle yemeğinden sonra. "Bu yüzden geldim."</p>

  <p>Şişman Çocuk'un ocağının önünde, eline bir avuç kibritle duruyordu. Yanında Mr. Haddy vardı. Clover, April, Zambu'lar yerde, Harkins ve Peaseele fıçıların üzerinde oturuyorlardı, Mrs. Kennywick Bataklık Ağzı'ndan buraya getirdiği sandalyeye kurulmuştu. Fasulye tarlalarının ötesinde durmuş izleyen yabancı insanlar da vardı.</p>

  <p>"Bahse girerim, bunun ne işe yaradığını hâlâ bilmiyorsunuz," dedi babam.</p>

  <p>"Yemek pişirmeye," dedi Mr. Haddy ve sırıttı.</p>

  <p>"Palavra atmak yok," dedi babam. "Lungley ve Dixon'ın bu canavarın içindeki rafa yerleştirdiği su dolu tepsileri gördün. Şimdi şu minnacık kibritle burada küçük bir ateş yakacağız."</p>

  <p>"Buhar makinesi. Kazan dairesi," dedi Mr. Haddy huzursuz insanlara palyaçoluk ederek.</p>

  <p>"Yeter! Ama bir yere ayrılmayın. Gözlerinize inanamayacaksınız."</p>

  <p>Peewee'yi yanına çağırdı ve en gencimiz o olduğu için ilk ateşi onun yakacağını söyledi. "Hepimiz ölüp bu dünyadan gittiğimizde, sen hâlâ yaşıyor olacaksın, Peewee. Torunlarına bu tarihi günde burada olduğunu anlatabilirsin. Onlara ateşi senin yaktığını anlat."</p>

  <p>Babam pantolonunun kıçında yaktı ve Peewee'ye kibriti nereye tutacağını gösterdi. Ateş kutusunun içinde biraz çalı çırpı vardı. Peewee kibriti bunlara tuttu ve alevler yükseldi.</p>

  <p>Zambu'lar elleriyle kulaklarını kapadılar. Ma Kennywick yanaklarını şişirdi ve Mr. Maywit "Boş ver," dedi. Dakikalarca, ateşten gelen parlama sesi dışında çıt çıkmadı. Jeronimo'nun kuşları ve böcekleri de susmuştu. Herkes nefesini tuttu ve yüzler soluksuz beklemekten morardı.</p>

  <p>Şişman Çocuk'un içinden tek bir <i>gulp</i> sesi geldi, sanki bir borunun dolgun dirseğinde sıvı kaynıyormuş gibi. Dikkatimizi ateşten, sesin çıktığı orta bölmeye yönelttik. Artık hepimiz birbirimizin nefes sesini duyabiliyorduk.</p>

  <p>Mr. Haddy dişlerini yaladı. "Heey!"</p>

  <p>"Bekle," dedi babam.</p>

  <p>Boruların içindeki küçük hareketlenme devam etti, şişen kazanlardan çatırtılar yükseldi - sanki Şişman Çocuk'un karnı boğuk sızlanmalarla gevşeyip rahatlıyordu.</p>

  <p>Tek bir net sesten ziyade, tesisin içinde ve etrafında bir vibrasyon oluştu. Yer ayaklarımızın altında mırıldanıyordu. Sıvı yükselerek kaynıyordu ve titremeleri yavaşlatan son bir dalgadan sonra tüm tesis kaynaşmaya başladı. Etrafımızdaki cangıl da aynı tempoya uyarak mırıldandı; bağırsaklarındaki güçlü hareketlenme yüzünden kafadaki bir damarın atmaya başlaması gibiydi.</p>

  <p>Mr. Maywit, "Bacadan garip bir şey çıkıyor," dedi.</p>

  <p>"Duman," dedi babam.</p>

  <p>"Karnının ağrısı geçti," diye fısıldadı Drainy.</p>

  <p>Babam, "Bu biraz sürecek. Herkes rahatına baksın. Olduğunuz yerde kalın ve zihninizi serbest bırakın. Ama savaş veya delilik üzerine düşünmeyin."</p>

  <p>Ma Kennywick, "Benim tek düşündüğüm bu," dedi.</p>

  <p>Mrs. Maywit tavuk gözlerini babama dikip "Dua edebilir miyiz?" dedi.</p>

  <p>"Eğer ihtiyaç hissediyorsan, buyur. Ama doğrusunu söylemek gerekirse, etmemenizi dilerim çünkü o zaman bunu bir mucize olarak görürsünüz, ki değil. Mucizeden çok büyütülmüş bir termodinamik eseri."</p>

  <p>Ama yüzlerinden ve duruşlarından hepsinin dua ettiğini anladım. Boyunlarını omuzlarının arasında sıkıştırmış, yağmur altındaki kuşlar gibi sıkış tıkış dizilmişlerdi.</p>

  <p>Babam arada bir ateşi karıştırıyordu. Ama daha fazla yakıt eklenmesi gerekmiyordu. Küçük bir ateşti ve ıslık çalarak dumanı emilmeye başlayınca, ateşi küllenmiş halde tuttu.</p>

  <p>"İşte her şey burada oluyor," dedi babam. "Burası dünyanın merkezi! Başka bir yere gitmenize gerek yok - varmak istediğiniz yerdesiniz!"</p>

  <p>Yarım saat böyle geçti. Sonra babam konuşmayı bıraktı ve merdivene tırmandı. Dışarı sarkan termometreyi okudu, memnun görünüyordu. "On beş dakika daha," dedi; o süre geçtikten sonra merdivene tekrar tırmandı ve sürünerek ambar ağzının içine girdi.</p>

  <p>Mr. Haddy, "Umarım onu uzuvlarından çekerek dışarı çıkarmak zorunda kalmayız," dedi.</p>

  <p>İnsanların bir bölümü tısladı; Mr. Haddy ve diğerleri anneme baktı.</p>

  <p>Annem, "Allie ne yaptığını biliyor - ve işte geliyor," dedi.</p>

  <p>Babamın başı ambar ağzında belirdi. Suratını çok yüksekte olduğu için zor anlamlandırılacak bir şekilde buruşturuyordu. Elinde ham pamuk yığının benzeyen beyaz bir top tutuyordu.</p>

  <p>"Babba'nın elinde ne var?"</p>

  <p>Babam bağırıyordu.</p>

  <p>"Siz hiç kartopu görmediniz mi?"</p>

  <p>Aşağıya attı. Elindeki kartopunu aşağı fırlattı; bir balıkçılın kanatlarından bile daha beyaz olan kartopu çimlere çarpıp tuzla buz oldu.</p>

  <p>Dokunmak için koştuk - dokunup kristallerinin iğnelerini hissettiğimizde, yok olmaya başladı. Ama o zamana kadar babam buz kalıplarını muzaffer bir edayla dışarı çıkarmaya başlamıştı.</p>
</body>
</html>
