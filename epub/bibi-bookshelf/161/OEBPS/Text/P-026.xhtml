<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>26</h3>

  <p class="p1">"Sizi kesin ölümden kurtardım," dedi babam.</p>

  <p>Evet, bu su dünyasında hayattaydık.</p>

  <p>"Benim için ne yapacaksınız?"</p>

  <p>Nasıl karşı koyabilirdik ki? Her şeyi ona borçluyduk.</p>

  <p>"Söylediklerimi yapmak zorundasınız."</p>

  <p>Ona borcumuzu başka nasıl ödeyebilirdik?</p>

  <p>"Akıntıya karşı," dedi. "Akıntı yönü dipsiz bir kanalizasyon gibi. Bunu biliyorsunuz."</p>

  <p>Söylediği doğru olsa bile, gittiğimiz yolun zorluğunu hafifletmiyordu. Kat ettiğimiz her mil bir hata gibiydi çünkü artık özgür değildik. Kapana kısıldığınızı, bağırmaya çalışıp da sesinizin çıkmadığını gördüğünüz rüyalardaki yavaş ve acılı ölümlere benziyordu. Kimse bir şey söylemedi.</p>

  <p>Bir gün içerisinde yaşam koşullarımız değişmişti. Yağmurdan sırılsıklam olmuşken mücadele eden ve kirli elleriyle bir çamur birikintisinde tutunmaya çalışan ve daha amansız bir sele yakalanmaktan korkan bir aileden, nehir insanlarına dönüşmüştük. Artık teknemizin dibinin suyun dibindeki kayalara çarpabileceğinden ve ağır bir kaya gibi dibe çökebileceğimizden korkuyorduk. Jerry ve ben pruvada iskandili idare ediyorduk. Takma motorun patırdama ve takırdama sesleri ağaçlardaki maymunları kaçırıyor -buralardaki ağaçlarda beyaz yüzlü şebekler ve rakunlar vardı- kelebeklere kadar tüm hayvanları korkutuyordu.</p>

  <p>Lagünde çakan şimşekler eşliğinde yağan yağmur ve bahçemizin mahvoluşu bir kabusa dair bir anıydı artık. Ama kurtulduğumuza, o kambur, çan kilisesi biçimindeki kulübelerinden birine sığınabilmek için Brewer'ın köyüne gidebileceğimize inanmaya başladığımız anda babam bizi tam tersi yöne çevirmiş ve akıntıya karşı savaşmaya başlamıştı.</p>

  <p>Jerry, akıntının tehlikeli göründüğünü söyledi.</p>

  <p>Babama korktuğumu söyledim.</p>

  <p>Annem, "Allie, neden şansımızı sahilde denemiyoruz? En azından orada ne olduğunu biliyoruz," dedi.</p>

  <p>Babam bizim yabani olduğumuzu söylüyordu. İnsanlığın yok oluşuna neden olan işte bu düşünce biçimiydi. Tehlikeli olan bilinmeyen değil, bilinendi. Sadece boğulmakta olan insanlar enkaza tutunurlardı. Bilinmeyeni arama zahmetine katlananlar kurtulurdu - ama kim bu zahmete katlanırdı ki? Hantal bir tekneyi tek bir motorla taşmış bir nehirde akıntıya karşı yüzdürmek elbette ki zordu! Ama uğraşmaya değer olduğunun kanıtı da zorluğun ta kendisiydi.</p>

  <p>Başka konularda haklı çıkmıştı, bu yüzden ona uyduk ve kendimizi söylediği her şeyi onaylarken bulduk.</p>

  <p>"Amerika'daki diş hekimleri şeker fabrikalarını pek severdi," dedi. "Hastanelerin sahibi doktorlardı. Detroit petrol kuyularını finanse etmeye devam etti. Amerika ölümcül kansere yakalanmıştı. Her şeyin battığını gördüm. Niye başka kimse görmedi?"</p>

  <p>Bir gün püskürtmeli bir böcek ilacı kutusu nehirde yanımızdan süzüldü. Babam bu kutunun nereden geldiğini sorgulamadı - kutuya lanet yağdırmakla meşguldü. Ve akıntıda yüzen plastik şişeler. Daha fazla lanet. Şişman insanlar, politikacılar, bankalar, mısır gevreği ve leş yiyiciler hakkında atıp tuttu - tam başımızın üzerinde hindi akbabaları uçuşuyordu. Onlara bağırdı, makinelere lanetler okudu.</p>

  <p>"Bu motoru kesip atacağım günü sabırsızlıkla bekliyorum - onu gerçek kimliğine kavuşturacağım, etobur bir kurda dönüştüreceğim günü." Bütün makinelerin mezar kazıcılar olduğunu söyledi. Bir dakika yalnız bırakırsan kendilerini gömerlerdi. İşte ancak bu işe yararlardı - çukur kazmaya.</p>

  <p>"Bir zamanlar benim de bir Çukurum vardı."</p>

  <p>Kendisini tebrik ederek dudaklarını şapırdattı.</p>

  <p>"Ateşten buz yaptım!"</p>

  <p>Yüzen kulübemize <i>Francis Lungley</i> adını vermişti, sonra <i>Başkan Foz</i> olarak değiştirdi, en sonunda da bir çiviyle kenarına <i>Victory</i> kelimesini kazıdı. Bu kulübenin dünyanın ta kendisi olduğunu söyledi. Yirmi yedi fit uzunluğunda, altı fit genişliğindeydi. O ve annemin 'Başkan Kamarası' vardı (ocak, iskemle ve pelikan tüyü yatak). Nehre attığımız veya yakıt olarak kullanmak için kestiğimiz kerestelerin aşırı yükünden kurtulunca teknemiz suda çok daha hızlı, bir kanal teknesinin veya Connecticut vadisindeki motorlu bir mavnanın iriyarı zarafetiyle ilerliyordu. Ağaç dallarının çatımıza sürtündüğü boğazı geçer geçmez, körfezde, akıntının tam ortasında kalacak şekilde ilerledik. Babam, akıntıya karşı gittiğimiz sürece gideceğimiz yerin neresi olduğunun bir önemi olmadığını söyledi.</p>

  <p>Yolculuğumuzun ilk gününde Patuca'ya girdik. Bu büyük nehrin tüm o zaman boyunca bizim küçük Laguna Mistika'mızın doğusundaki bataklığın arkasında akıyor olmasına şaşırmıştık - sadece dört saatlik motor patırtısı uzaklığındaydı. Ama nehir gizliydi. Üzerinde yüzmeye başlayana kadar onu görmemiştik. Babam kendisinin hiç şaşırmadığını söyledi - yine haklı çıkmıştı! Yağmur nehri kırmızı kıyılarından ağaçlarına kadar taşımış, sessizleştirmiş ve o kadar genişletmişti ki bazı yerlerde hiç akmıyormuş, sabit duruyormuş gibi görünüyordu.</p>

  <p>Babam tekneyi akıntının hafiflediği yerlerde, su altında kalmış kıyı boyunca yüzdürüyordu. Yavaş ilerliyorduk ama babamın da dediği gibi, "Yangına mı yetişiyorduk? Ne bu acele? Bu bir tatil değil - bu hayatın ta kendisi."</p>

  <p>Geceleyin tekneyi bir ağaca bağlıyor, sivrisinekleri uzakta tutmak için tütsü kaplarımızı yakarak yemek yiyip uyuyorduk. Sivrisinek bulutu yaklaştığında, milyonlarca sivrisinek kanallar arasında cızırdayan bir radyo gibi yüksek ve tiz bir uğultu çıkararak, korkunç bir ağ gibi üzerimizi kaplıyordu.</p>

  <p>Nehir yanımızdan mırıldanarak akıp kütüklerimizi yalarken babam, dünyadaki son insanlar olduğumuzu söylüyordu. Yardım için bağırsak, kimse gelmezdi. Ah, şans eseri kurtulmuş insanlarla karşılaşabilir, yabanilere rastlayabilirdik, hatta selden hiç etkilenmemiş, yükseklere kurulu köyler görebilirdik. Ama bir felaket olduğunu tek bilen bizlerdik - savaşın gümbürtüsünü ve tüm dünyayı etkisi altına alan tufanı izleyen yangından haberi olan sadece biz vardık. Mosquitia'daki birisi Amerika'nın yeryüzünden silindiğini nasıl bilebilirdi ki? İnsanoğlu o güdük hayal gücüyle yağmurun sadece kendi üzerine yağdığını zannederdi. Ama babam bu felaketin dünyanın her yerini etkilediğini biliyordu. Amerikalılar bile duvarın üzerine elle yazılmış yazıyı görmüşlerdi - bir süre başka hiçbir şeyden bahsetmemişlerdi! Ama onlar oturup şikâyet ederken ve parmaklarını endişeyle burmaktan başka bir şey yapmazken babam yıkımın önüne geçmek için bazı tedbirler almıştı.</p>

  <p>"Zaman zaman abartmış olabilirim," dedi. "Ama bu sadece sizi durumun ciddiyetine ikna etmek, sizi harekete geçirmek içindi. Sizi organize etmek çok zor. Çoğunlukla bana bile inanmıyorsunuz!"</p>

  <p>Bazı önemsiz konularda yanılmışsa ne önemi vardı? Büyük olaylar onu haklı çıkarmıştı. Son yılda tanık olduklarımız yaradılışın en üstün şekliydi. Bizi hastalıklı ve geçici bir medeniyetten kaçırarak dünyaya musallat olmuş bir hayalete üstün gelmişti. Tüm dünyaların bir sonu olmuştu ama Amerikalılar kendi dünyalarının, bariz kusurlarına rağmen sonsuza dek süreceğine eminlerdi. İmkânı yok! Ama babam bizi nehrin yukarısına sağ salim ulaştıracaktı.</p>

  <p>"Osurukçu," dedi Jerry. "Osurukçu, osurukçu, osurukçu."</p>

  <p>Babam onu duymadı. "Akıntıya karşı yüzüyorsam nasıl yanılıyor olabilirim ki?" diye bağırmakla meşguldü.</p>

  <p>Sahilde ölüm vardı. Akıntı o yöne meyilliydi. O zaman, kaynakladığı yerde hayat olması mantıken kaçınılmazdı. Orada, Olancho'nun yanardağları arasında kendi evimizi kuracaktık.</p>

  <p>Geceleri, teknemiz bir ağaca bağlıyken ve dışarıda kurbağalar ağızlarını yayarak vıraklayıp sohbet ederken, kamaramızda bize bunları anlatıyordu. Gündüzleri de konuşuyordu ama takma motor çalışırken söylediği tek bir kelimeyi bile anlamıyorduk.</p>

  <p>Nehir topraktan taşıyor gibiydi. Cangılı kaplamıştı. Bu, suyun vahşiliğiydi. Sökülmüş, eğri kökleri havada, nehirde yüzen üç kütük yanımızdan geçti. Artık daha seyrek yağmur yağıyordu - sabahları hafif çiseliyor, öğleden sonra bardaktan boşalırcasına yağıyordu. Ama, babamın da dediği gibi, biz su geçirmezdik. Yağmur suyunu içme suyu olarak kullanmak için biriktiriyorduk. Nehrin üzerinde parıldayan güneş çamurlu akıntıyı pirinç rengine dönüştürüyordu. Sabah sisinin arasından süzülüp ağaç dallarının arasında dans eden altın payetleriyle havayı koyulaştırarak cangıla hoş, parlak bir görünüm veriyordu. Bazı yerlerde beyaz kelebek bulutları oluyordu - duyun üzerinde kümelenip birbirleriyle yarışıyorlardı. Ya da serçe kadar büyük, titrek kanatlarıyla, dallardan sarkan ipek kumaşlar gibi utangaçça süzülen mavi kelebek kümeleri.</p>

  <p>Günde iki veya üç defa cayukaların içinde hızla akıntı yönünde süzülen Zambu'lara veya Creole'lere rastlıyorduk. Genelde bize el sallıyorlardı ama akıntı onları o kadar hızlı götürüyordu ki, biz onları gördüğümüzde çoktan yanımızdan geçip gitmiş, dönemeci alıyor oluyorlardı.</p>

  <p>Bunlardan biri yanımızdan geçerken babam genelde "Ölmesine ramak kalmış," diyordu. "O ölü bir adam. Zambu değil. Zombi. Ölmek için akıntı yönünde gidiyor."</p>

  <p>Bu adamlar ıslaktı ama kirli iç çamaşırlarıyla akıntının bombeleri üzerinde kürek çekerken gayet normal görünüyorlardı.</p>

  <p>Jerry kendisinin de yakında bir kanoya atlayıp akıntının kendisini sahile atmasına izin vereceğini söylüyordu. Bu babamın kulağına gitti, belki ikizlerden birinden duymuştu. Jerry'ye kanoya gitmesini emretti.</p>

  <p>"Atla bakalım!"</p>

  <p>Sonra kanonun palamarını çözdü ve nehirden aşağı bıraktı. Jerry kürek çekemeyecek kadar korkmuştu. Oturağa sımsıkı tutunurken başını eğip sırtını çıkardı ve ağlamaya başladı. Jerry kanoyla birlikte gözden kaybolacak kadar uzaklaşmak üzereyken annem, "Allie, bir şey yap!" dedi; babam suyun içindeki bir halatı havaya kaldırdı. Halat kanoya bağlıydı. Babam ipi hızla çekti, Jerry kanonun içinde yüzüstü düştü. Babam kendisini kanoyla birlikte tekneye doğru çekerken Jerry titriyordu.</p>

  <p>"Bu yaptığın delilikti," dedi annem.</p>

  <p>"Kanıtlamak istediğimi kanıtladım."</p>

  <p>"Ya halat kopsaydı?"</p>

  <p>"O zaman <i>Jerry</i>'nin dileği gerçekleşirdi," dedi babam. "Denemek isteyen var mı? Bir dahaki sefere kanoyu gerçekten bırakmaya karar verebilirim. İlgilenen?"</p>

  <p>Bir başka gün beni iskandilin başında şekerleme yaparken yakaladı. Beni kanoya koyup küçük kanom yalpalarken teknenin arkasında sürükleyerek ("Umarım şu ip kopmaz! Hareketsiz otursan iyi olur!") cezalandırdı.</p>

  <p>Sel altında kalmış köylerden geçtik. Hepsi terk edilmişti -kulübelerin tahta kemikleri suyun içinde, devrilmiş, bazılarının çatıları çatlamış kulübelerden başka bir şey yoktu. Bu ölü, boş kulübeler babamın haklı olduğunu gösteriyordu. İnsanların sele kapıldığını söylemişti - bunlar deniz tarafından yutulmak için kanolarını akıntı yönünde yüzdüren adamlardı.</p>

  <p>Avokadoları, misket limonlarını, papayaları ve muzları ağaçlardan toplarken, "Bunlara ihtiyaçları olmayacak," diyordu. Boş köylerin bazılarında pirinç ve fasulye çuvalları bulduk.</p>

  <p>Babam, "Bu yağmalama değil. Hırsızlık değil. Çöp yeme hiç değil. Şu an oldukları yerde bunlara ihtiyaçları yok," dedi.</p>

  <p>Ama bazen kuşlar bizden önce davranıyordu.</p>

  <p>"Leş yiyiciler!"</p>

  <p>Bir gün bir uçak gördüğümüzü sandık ama takma motorumuzun sesi o kadar yüksekti ki, uçağın motorunun sesini duyamadık. Babam bunun bir hindi akbabası olduğunu söyledi. Hangi insan buraya gelecek kadar akılsız olabilirdi ki? Burası dünya haritasının en ıssız noktasıydı. Tüm dünyada Honduras'ın bu bölümü en güvenli ve en az bilinen yerdi -son yabandı.</p>

  <p>"Ama bana şükretmeyin, bu tekneye şükredin." <i>Victory</i> suyun içinde tahtadan bir domuz gibiydi, akıntıya karşı ilerlerken gıcırdıyor ve ötüyordu. "İşte geleceğin teknesi!"</p>

  <p>Yağmur karıncaları sulamış, sırtlarında kanat tomurcuklandırmıştı. Bu uçuşan termitler gün batımında kulübe-teknemizin çatısına üşüşüyorlardı. Cangıl önüne geleni yiyen bu kanatlı karıncalarla doluydu. İkizler onlara "arıcık" adını takmıştı. Nehrin suyunun rengi havayla birlikte saat başı değişiyordu. Ben nehri en çok bakır rengindeyken seviyordum; günün yeşili üzerine yansırken, dibindeki kırmızı çamur ıslak kek gibi kabarırken, birbirine sürtünerek kayan ıspanak demetleriyle hareket etmeyen cangılın içinden akışını seviyordum.</p>

  <p>Alacakaranlıkta hava sineklerle isleniyor, bataklık suyu ağaçların altındaki boşluklara bulaşıyordu. Akşam karanlığı çökerken gökyüzü temizleniyordu. Gölgeler doğrulup pekişiyordu. Sonra gökyüzü birden kirleniyor, gece oluyordu; gecenin karası o kadar koyuydu ki, hiçbir şey görünmüyor, insan gecenin kürkünü yüzünde hissediyordu. Ağaçlardan yayılan koku, onu pişirerek bastıran sıcak güneş olmayınca, yeşil et kokusuna dönüşüyordu. Nehir tüm heybetiyle bir domuz sürüsü gibi hırıltılar çıkararak soluyor, kuşlar yakınlardaki ağaç dallarında zıplıyor, yüksek sesle cıyaklıyorlardı. Günün bu hareketsiz, artakalan zamanında kendimizi hasta gibi hissediyorduk. Tekneyi bağlayıp yüzen tahta kulübemizin tütsü saksıları arasında oturuyor ve suyun altında kalmış köylerden topladıklarımızı yiyorduk.</p>

  <p>"Gelecek bu," dedi babam. Rahat ve şanslı olduğumuzu ve iyi vakit geçirdiğimizi kabul edene kadar güneşte yanmış burnunu gözümüze sokuyordu.</p>

  <p>"İşte bu," diyordu. "Herkesin ölümcül hatası, geleceğin teknolojide olduğunu düşünmekti. Ben de böyle düşünürdüm! Ama bu, deneyimimi yaşamadan önceydi. Ah, Tanrım, her şey uzay gemilerinin etrafında dönüyordu."</p>

  <p>"Tek raylı demiryolu," dedim ben.</p>

  <p>Clover, "Uzay kapsüller," dedi.</p>

  <p>"Kokulu televizyon," dedi babam. "Okul yerine videokasetler. Her şey aerodinamik oİacaktı. Yemek yerine hap içecektik - kahvaltı niyetine yeşil, öğle yemeği niyetine mavi, tatlı niyetine mor haplar. Ağzıma attın mı ihtiyacım olan tüm besinleri alacaktın."</p>

  <p>April, "Ve uzay giysileri," dedi.</p>

  <p>"Doğru," dedi babam. "Sivri kulaklı ve 'Grok' gibi adları olan, krom kaplı evlerde yaşayan aptallaştırılmış insanlar. Yürüyen kaldırımlar, kentlerin üzerinde cam kubbeler, bilgisayarla oynamak ve televizyondan yayılan kokuları koklamak dışında hiçbir iş yapmayan insanlar. 'Çocuklar uzay gemimize binin ve Ay'da piknik yapmaya gidelim - bu tür şeyler."</p>

  <p>Annem, "Bunların olma olasılığı var," dedi.</p>

  <p>"Asla. Hepsi saçmalık."</p>

  <p>Clover, "Bence babam haklı," dedi.</p>

  <p>Babam, "Bilimkurgu, insanlara iki bin yıllık İncil Hükümdarlığının verdiğinden daha fazla boş umut vermiştir," dedi. "Hepsi yalan! Uzay Programı - bundan mı bahsediyorsun? Vergi mükelleflerinin parasının çarçur edilmesinden başka bir şey değil. Uzayda gelecek yok! Bu kelimeyi seviyorum - uzay boşluğu! İşte keşfettikleri de buydu - boşluk!"</p>

  <p>April, "Ben de babamın haklı olduğunu düşünüyorum," dedi.</p>

  <p>"Gelecek bu," dedi babam. "Çamurlu bir nehirde küçük motorlu küçük bir tekne. Motor bozulur veya benzinimiz biterse, kürek çekeriz. Astronotlar yok! Benzin, uzay gemisi, camdan kubbeler yok. Sadece çalışma var! Geleceğin insanı bir araba beygiri olacak. Ay'da çukurlardan ve kabarcıklardan başka bir şey yok; bu bunak, yorgun dünyayı devralan bizler de tahta tekerlekler, yük arabaları, kaldıraçlar ve makaralardan başka bir şeye sahip olmayacağız - herkes sınavlarda çuvallayıp bilimkurgu romanları okumaya başlayınca müfredattan kaldırılan temel fizik. Hayır, artık ya kendi kendine yetersin ya da ölürsün. Yeşil haplar değil, kaba yemler var. İnsanın belini büken zor işler - basit ama kolay değil. Anlıyor musunuz? Lazer ışınları yok, elektrik yok, kas gücünden başka hiçbir şey yok. Şu an bizim yaptığımız şey var! Biz geleceğin insanlarıyız, geleceğin teknolojisini kullanıyoruz. Biz o teknolojiyi çözdük!"</p>

  <div>
    <br />
  </div>

  <p class="p1">Kendimizi, çatırdayarak yüzen kulübemizde dünyanın en modern insanları gibi hissetmemizi istiyordu. Varoluşun sırrı bizim dumanlı kamaramızdaydı. Artık jeotermal enerjiyle veya buzla dünyayı değiştirmekten bahsetmiyordu. Bize pislik ve iş vaat ediyordu. Zafer budur, diyordu.</p>

  <p>Ama bu kısa gecelerden sonra takma motoru çalıştırıp kulübenin burnunu akıntının tersine çevirirken Jerry bana fısıldayarak, "Bizi öldürüyor," diyordu.</p>

  <p>Nehrin kıyısından ayrılmıyor, dönemeçleri yavaş alıyor, akıntının yönünü incelemeden yola devam etmiyorduk. Günde beş veya altı mil yol alıyorduk ve hâlâ çok fazla benzinimiz vardı. Hepsini kullansak da ne fark ederdi ki? Nehrin üst kısmına ulaşmak için önümüzde koca bir hayat vardı.</p>

  <p>Jerry dışında herkesin ikna olduğunu düşünüyordum. Ama bir gün, nehirde ilerlerken, takma motor çıldırdı. Önce dırdır etti, sonra sesi yükseldi, çileden çıkıp acı çeken bir hayvan gibi bağırdı, kısa süre sonra da feryat etmeye başladı. Kuşlar ağaçlardan uçuştular. Sonra bir şey koptu, motor bir veya iki defa öttü ve öldü. Ama sesi cangılda yankılanmaya devam ediyordu. Tekne durakladı, ağırlığını kaybetti ve yönünü şaşırdı. Yalpaladı ve yana yattı.</p>

  <p>Nehrin denize uzanan burnunda, karıncalar üzerimizde uçuşurken sessizlik içinde akıntı yönünde yan yüzüyorduk.</p>

  <p>Babam, "Çapa!" diye bağırarak pruvaya atladı. "Halatları çıkarın!"</p>

  <p>Çapamız çok güzeldi -Mocobila sahilinde bulmuştuk- kalın bir şaft üzerindeki kıvrık çengellerden oluşan bir salkım çeşmesi biçimindeydi. Ama aynı zamanda çok da ağırdı. Parmaklıklardan aşırabilmek için babamın yardımına ihtiyaç duyduk ama biz bunu halledene kadar o öyle hızlı hareket etmeye başlamıştık ki, nehrin zeminini tutmadı. Babam suya atladı ve elinde bir halatla kıyıya yüzdü. Tekneyi halatla bağladı, çapa dipte tuttu.</p>

  <p>Nehrin bir dönemecindeydik - akıntı bizi halatın ucunda, nehrin ortasında etrafımızda coşan suların ortasında sallıyordu. Her iki taraftan da sular püskürüyordu, babamı güverteye çekerken tekne yalpa vurdu.</p>

  <p>Babam emniyet pimini kaybettiğimizi söyledi. Pek büyük bir şey değildi -sadece bir maşalı pimdi- ama bu motorun pervanesinin de gövdeden kopup nehrin dibini boyladığı anlamına geliyordu.</p>

  <p>Annem, "Yeni bir pervane yapamaz mısın?" diye sordu.</p>

  <p>"Tabii ki yapabilirim. Bana şu torna tezgâhını, sürmeli kompası, aletleri, kulpları ve eğeleri uzat, yapayım. O da ne? Sadece salyalarımız ve bir tornavidamız mı var? O zaman sanırım şu eski pervane için suya dalmak zorundayım."</p>

  <p>Akıntının ters yönüne, nehirden pompalanarak fışkıran karanlık su boynuzlarına baktık.</p>

  <p>"Endişelenmeyin," dedi babam. "Onu bulmak için hayatımızın sonuna kadar vaktimiz var." Sakalını kaşıyarak gülümsüyordu. Jerry'ye dönüp, "Sen niye aptal aptal sırıtıyorsun?" dedi.</p>

  <p>"Hayatımızın geri kalanı. Böyle söylediğinde kulağa çok aptalca geliyor."</p>

  <p>"Ne kadar aptalca olduğunu göreceğiz. Bulmak için suya dalacak olan sensin."</p>

  <p>"Ya timsahlar?" dedim.</p>

  <p>"Sen timsahlardan korkmazsın," dedi babam. "Jerry'nin peşinden sen git."</p>

  <p>Annem, "Hayır," dedi. "Çocukların o suya girmesine izin vermeyeceğim."</p>

  <p>Babam, "Beni dinle," dedi. "Bu senin ne istediğinle ilgili değil. <i>Benim</i> ne istediğimle ilgili. Bu geminin kaptanı benim ve bunlar da benim emirlerim. Emre itaat etmeyenler karaya atılır. Hayatınız benim ellerimde. Sizi kıyıya atarım - hepinizi!"</p>

  <p>Büyük, bereli ellerinden hâlâ nehir suları damlıyordu. Sesi silahıydı -suya atlamazsak bizi terk etmekle tehdit ediyordu- ama benim en korktuğum şey, onun o yabani parmaklarıyla beni kıyıya fırlatmasıydı. Buradaki hayatı parmaklarını korkunç hale getirmişti.</p>

  <p>Jerry'ye, "Bu koşumları tak," dedi ve beline bağlaması için bir halat uzattı. Jerry hasta ve meydan okuyan gözlerle sandaletlerini ayağından fırlattı, teknenin kenarına gitti.</p>

  <p>Babam, "Bu virajlarda bir yerlerde," dedi. "Şu ağaçların yakınlarındayken kaybettik. Muhtemelen bir kayaya çarptık. Bu akıntı sert bir kütleyi çok uzağa sürükleyemez. Önce kıyıya yüz, sonra dal ve getir onu."</p>

  <p>Jerry burnunu tuttu ve bir sepet gibi tekneden atladı.</p>

  <p>Babam, "Bunca zamandır sizi buna hazırlıyorum," dedi. "Bunların hepsi hayatta kalma hazırlıkları." Cebinden bir çivi çıkarttı. "Bunu yeni emniyet pimi yaparız. Ama pervaneye ihtiyacımız var." Küçük çiviyi parmaklarının arasında tuttu. "İnsanı vahşilikten uzak tutan her zaman küçük bir şeydir. Şu vidalar gibi. Şu pervane gibi. Bunun gibi. Emniyet pimi bizim medeniyetimizi bir arada tutuyordu. İki şey arasındaki hassas dengeye en iyi örnek..." nehre, Jerry'nin küçük beyaz ayaklarına baktı. "Nasıl gidiyor?"</p>

  <p>Jerry yüzeye çıktı ve ağzındaki suları püskürttü; ama tekrar dalmaya davranamadan akıntıya kapılıp tekneye tutundu.</p>

  <p>"Hiçbir şey göremiyorum. Su çok çamurlu."</p>

  <p>"Tekrar dene."</p>

  <p>"Yoruldu, Allie."</p>

  <p>"Pervanemizi bulduktan sonra dinlenebilir."</p>

  <p>Annem, "Bırak ben bakayım," dedi.</p>

  <p>Babam, "Ya boğulursan?" dedi.</p>

  <p>"<i>Ya Jerry boğulursa?</i>"</p>

  <p>Bunu yavaşça, boğulur gibi söylemişti.</p>

  <p>Babam parmaklarıyla sakallarını kaşıdı.</p>

  <p>"Benim sana burada ihtiyacım var, Anne."</p>

  <p>Jerry dört defa daldı. Her seferinde akıntı onu elleri boş bize doğru sürüklüyordu. En sonunda o kadar yoruldu ki, kollarını kaldıramadı; babam nehrin aşağısına sürüklenmemesi için koşum halatını kuvvetle çekmek zorunda kaldı.</p>

  <p>Sıra bendeydi. Kıyıya yüzdüm, sonra babamın gösterdiği yerden dibe daldım. Ellerimi çamurun içine sokup taradım. Çamur parmaklarımın arasından aktı. Çalkalanan nehir sebze çorbası gibiydi; nehri bıçak gibi yaran güneş ışıkları benim timsah zannettiğim uzun gölgeler oluşturuyordu. Nefesim tükenince nehrin yüzeyine çıktım ve neredeyse teknenin yanına kadar gelmiş olduğumu gördüm.</p>

  <p>"İşini ciddiye almıyorsun," dedi babam. Tekrar kıyıya yüzmemi istedi.</p>

  <p>Nehrin dibindeki tortular ve yosunlar midemi bulandırmıştı. Siyah akıntı bacaklarımı vakumluyordu. Çamur yüzüme hücum ediyordu. Ama, daha da kötüsü babamın tuttuğu halatın ucunda tasma takılmış köpek gibiydim. O halatın ucunda babamın gücüne tabiydim. Ama kendimi halattan kurtarırsam akıntıda sürüklenerek boğulurdum.</p>

  <p>Bir köpeğin hayatıydı benimki. Jerry'nin söylediklerini söylemiş olmasına memnundum. Ben niçin babama, hakkında düşündüklerimi söylememiştim? Bir köpek hayatı -çünkü bizim fikirlerimizin önemi yoktu çünkü o her zaman haklıydı, her zaman açıklamayı o yapardı ve çünkü bize bu zor işleri yapmayı emrederdi. Başardığımızı görmek istemiyordu, başarısızlığımıza gülmek istiyordu. Bir av köpeği bile bu nehrin dibinde küçük bir pervaneyi bulamazdı.</p>

  <p>Su yuttuğumu ve kendimi iyi hissetmediğimi, tekrar dibe dalamayacağımı söyledim.</p>

  <p>Alayla güldü -böyle yapacağını biliyordum- ve, "Çocuklar kriz zamanında hiç işe yaramıyor. Ki bu oldukça ironik çünkü krizlerin çoğunun nedeni de çocuklar. Yani, ben kendime bakabilirim! Yemeğe ihtiyacım yok, uykuya ihtiyacım yok - acı çekmiyorum. Ben mutluyum!"</p>

  <p>April, "Baba, bu bir kriz durumu mu?" dedi.</p>

  <p>"Öyle de denebilir. Kullanamadığımız bir motorumuz var. Yüzdüremediğimiz bir teknemiz var. Pervaneyi bulamayan iki tane kötürümümüz var. Çapa veya şu halat koparsa bu kanalizasyonda yalpalıyor olacağız. Ve hava kararıyor. Ve burası cangıl. Tatlım," dedi, "bazıları buna kriz diyebilir."</p>

  <p>Annem, "Ben denemek istiyorum, Allie," dedi.</p>

  <p>Ama babam halatı kendi beline geçiriyordu. Boştaki ucunu parmaklıklara bağladı. Cankurtaran halatını sadece kendi attığı düğümün tutmasına izin vereceğini söyledi.</p>

  <p>Suları sıçratarak teknenin kenarından nehre atladı. Daha ilk seferinde pervaneyi bulmasını bekleyerek suya dalışını izledik. Yukarı çıktı - ellerini havaya kaldırmadı. Tekrar daldı. Akıntıya karşı koyabilecek kadar güçlü bir yüzücüydü ama üçüncü dalışından sonra su yüzüne çıkmadı.</p>

  <p>Bekledik. Daldığı noktada damarlanan suya baktık.</p>

  <p>Clover, "Nerede?" dedi.</p>

  <p>Annem, "Belki pervaneyi görmüştür," dedi.</p>

  <p>Vızıldayan bir sivrisinek kümesi üzerimizden uçup gitti.</p>

  <p>April, "Çok uzun zaman suda kaldı," dedi.</p>

  <p>Jerry, "Aşağısı çok karanlık," dedi.</p>

  <p>Nefesimizi tutmayı bıraktık.</p>

  <p>Birkaç dakika daha geçti. Kaç dakika olduğunu bilmiyordum. Burada zaman farklı akıyordu. Gündüz aydınlıktı, gece karanlık - zaman hantaldı. Her sıcak saat bir diğerinin aynıydı, sessiz ve kör. Bir saat suyun dibinde kalmış olabilirdi.</p>

  <p>Annem parmaklığın yanına gitti ve halatı çekti. Halatı kolayca kaldırdı ve tümünü sudan çıkartıncaya dek elinde döndürerek güvertede sürükledi. Halatın ucunda babamın düğüm attığı yer bir köpeğin kuyruğu gibi kıvrılmıştı.</p>

  <p>"Babam yok!" diye bağırdı Clover. Kaskatı kesildi. Avazı çıktığı kadar ağladığı için öğürmeye başladı, öğürdüğü için avazı çıkana kadar ağladı.</p>

  <p>Jerry, "Onu göremiyorum," dedi.</p>

  <p>Ama Jerry aramayı bırakmıştı. Bana bakıyordu. Yüzü rahatlamıştı, oldukça beyaz ve umut dolu, sabah uyandığında yatağında doğrulan birisi gibi görünüyordu.</p>

  <p>Annem başını salladı. Akıntı yönünde şarlayan su seline baktı. Konuşmuyordu.</p>

  <p>Kendimi birden çok güçlü hissettim. Bir dakika önce gece oluyordu ama şimdi her şey çok daha parlaktı. Gökyüzü açıktı. Küçük sinekler nehrin üzerinde yaygara koparıyordu. Sessizlik, ince ince yağan tatarcıklar gibi çöktü ve suyu gümüş rengine boyayarak, üzerini taze bir mezar gibi kapladı. Bu sessizlik mezara mührünü vurdu.</p>

  <p>"Buralarda bir yerde olmalı! Buralarda bir yerde olmalı!" Ama April'in sesi ne nehri ne de ağaçları tedirgin etti. Saçlarını avuçladı. Clover'a tutundu ve birlikte hıçkırarak öğürdüler.</p>

  <p>"Kendimizi suya bırakabiliriz," dedi Jerry. "Bu gece bir yere demir atar, sabah akıntı yönünde gitmeye devam ederiz. Zor olmaz."</p>

  <p>"Ya babam haklıysa?" dedim.</p>

  <p>Annem, "Korkmayın," dedi.</p>

  <p>Jerry, "Korkmuyoruz," dedi.</p>

  <p>Annem, "Düşünemiyorum," dedi. Bizi dikkatle dinleyen yüzü ne kadar güzeldi. Tek bir sesi bile algılamıyordu. Öleceğimizi söyleyen April'i veya babama seslenen Clover'ı, denize doğru yapacağımız yolculuğu anlatan Jerry'yi duymuyordu.</p>

  <p>Özgür kalan küçük Jerry güvertede koşturuyordu.</p>

  <p>"Dinleyin," dedi annem.</p>

  <p>Gümüş renginde akan su, ağır ağır mırıldayan cangıl -burası küçük ıslıklarla dolu bir böcek krallığı, ağustosböceklerinin dünyasıydı.</p>

  <p>Bir Zambu cayukasıyla yanımızdan geçti. Bu, zamanın geçişi, gelişi ve gidişi gibiydi. Buradaki tek zaman ölçütü buydu - bir adamın hareketi. Bu Zambu yaşıyordu.</p>

  <p>"Ölmeyeceğiz," dedim.</p>

  <p>Annem beni duymamıştı ama ben buna inanıyordum. Teknemiz küçüktü ve nehrin ortasında tehlikeli bir biçimde bir halatın ucunda asılı kalmıştı - havada duruyor gibi görünüyordu. Ama kendimi hiç bu kadar güvende hissetmemiştim. Babam artık yoktu. Burası ne kadar da sessizdi. Şüphe, ölüm, yas - bir kuşun bizi yalayan kanadının gölgesi gibi hepsi geçip gitmişti. Şimdi -ne kadar zaman sonra?- o gölgeyi unutmuştuk. Özgürdük.</p>

  <p>Jerry, "Birkaç gün içinde sahilde oluruz," dedi.</p>

  <p>Clover "Orada ölürüz," dedi.</p>

  <p>Babamın hep söylediği buydu. Buna inandığımı sanmıştım. Ama artık yoktu ve korkuyu da yanında götürmüştü. Kendimi, "Bu motordan kurtulabiliriz. Bir dümen yaparız. Akıntı bizi götürür," derken duydum.</p>

  <p>Jerry ağlayan ikizleri susturmaya çalışıyordu. "Eve gitmek istemiyor musunuz?" diyordu.</p>

  <p>Nedeni bu yasak kelime miydi?</p>

  <p>Sudan bir sıçrama sesi geldi - usul usul çalan bu dünyada bir bomba patlamış gibiydi. Sonra birden babamın ıslak başı, parmaklıklara sürtünen sakalı göründü; bakır pervanenin döşemelere çarparken çıkardığı sesi babamın "Hainler!" diye bağırması izledi. Sonra bütün ışık yok oldu.</p>
</body>
</html>
