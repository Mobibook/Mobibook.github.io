<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>8</h3>

  <p><i>Unicorn</i> adlı gemi gece yarısı Baltimore'dan yola çıktı. Kamaranın duvarları bir elektrikli testerenin dişleri arasına sıkışmış gibi titriyordu. Ranzam homurdanıp dürterek beni uyandırdı. Yüzümü lombara dayadım, dalgaların çamurlu suyunu gördüm, kara buza hortumla badana püskürtülüyor gibiydi. Bir sis düdüğünün iniltisini, çanlı şamandıranın çınlamasını ve teneke bir kovanın içinde çırpınan çakıl taşlarınınki gibi bir serpinti sesi duydum. Çelik kapı tıkırdıyordu ama çocukların hiçbiri uyanmadı. Sabah olduğunda açık denizdeydik.</p>

  <p>İşte orada, okyanusun ortasında, gemi cana geldi. Yemek odası kahvaltıda doluydu - diğer üç masaya iki aile oturmuştu. Ailelerden biri büyük bir aileydi. Kendimizi tanıttıktan sonra, büyükler anneme ve babama günaydın dedi, çocuklar bize bakıp suratlarını buruşturdular. Biz sessiz yabancılardık, onlar gürültülüydüler ve burada kendi evlerindeymiş gibi görünüyorlardı. Daha önce <i>Unicorn</i>'da bulunmuş gibi davranıyorlardı. Spellgood'lar ve Bummick'ler.</p>

  <p>Denizde ilk günümüzde adamlardan biri babama "Siz Mr. Fox'sunuz," dedi. "Siz benim adımı unutmuşsunuz bile. Ama ben sizinkini hatırlıyorum."</p>

  <p>Bu adam Rahip Gurney Spellgood'du. Bir misyonerdi. Her yemekten önce, iki masayı kaplayan ailesine, yemeklerine yumulmadan önce şükranlarını sunmaları için yüksek sesle ilahi okutuyordu. Bummick'ler daha da garipti; kahverengi derili dört kişiden oluşan bu aile devamlı tartışıyordu, seslerini birbirilerini bastırmak için yükseltirken bir başka dilde bağırmaya başlıyorlardı. Babam bu dilin İspanyolca, Bummick'lerin de melez olduğunu söyledi. Bir gün, bir domuz gibi şişman olan Mr. Bummick, geminin kıçında sohbet ederlerken babama ezelden beri Baltimore'da bir vitrini yerle bir etmek ve sonra bir geminin güvertesine çıkıp uzaklara açılmak istediğini anlatmıştı. "Beni asla ele geçiremezlerdi!" Babam Bummick'lerden uzak durmamızı söylemişti.</p>

  <p>Her gün düzenli olarak ibadet eden Spellgood'ları yemek saatleri dışında pek görmüyorduk. İkinci gün akşam yemeğinde Spellgood'ların dokuz ferdi de masada değildi. Babam Mr. Bummick'e "İlahi okuyan dostlarımıza ne oldu? Herhalde deniz tuttu - balıklara yem veriyorlar, ha?" dedi.</p>

  <p>Mr. Bummick, kaptanın yanında olduklarını söyledi. Kaptanın yolcuları kendisiyle yemek yemeleri için sırayla köşküne davet etme adeti vardı.</p>

  <p>"Ne garip," dedi babam. "Ben de kaptanı bizimle yemek yemesi için davet etmeyi düşünüyordum. Ama sonra bunu yapmamaya karar verdim. Onu itici buldum."</p>

  <p>Bummick'ler gözlerini dikmiş babama bakıyorlardı.</p>

  <p>"Şaka yapıyorum," dedi babam.</p>

  <p>Şaka yaparken hiç gülümsemezdi. Aksine, komik olmaya çalıştığında özellikle hırçın gibi görünürdü. Şaka yaptığını bilmek ve insanların yüzündeki şaşkınlık ifadesini görmek utandırıcıydı.</p>

  <p>Ertesi gece kaptanla yemek yeme sırası Bummick'lerdeydi.</p>

  <p>"Sanırım bizi unuttu gitti, Rahip," dedi babam Gurney Spellgood'a. "Bizim için dua ederseniz minnettar olurum."</p>

  <p>"Sonuncular birinci olacak," dedi Rahip Spellgood. Ellerini birleştirdi ve gülümsedi.</p>

  <p>Babam, "Bazıları," dedi.</p>

  <p>"Pardon?"</p>

  <p>"İnsanlar Kuzeyden ve Güneyden gelecek ve Tanrı'nın Egemenliğinde sofraya oturacaklar. Ve işte, sonuncu olan <i>bazıları</i> birinci olacak, birinci olan <i>bazıları</i> da sonuncu olacak!' Luka."</p>

  <p>Rahip Spellgood, "Ben Matta'dan alıntı yapıyordum," dedi.</p>

  <p>Babam, "Yanlış alıntılıyordun," dedi. Ucu uçmuş parmağını havaya kaldırdı. "Matta <i>birçoğu</i> der, <i>bazıları</i> değil. Ama en güzel yeri 19. bölümdedir. 'Benim adım uğruna evlerini, kardeşlerini, anne ya da babasını, çocuklarını ya da topraklarını bırakmış olan herkes, bunların yüz katını elde edecek ve sonsuz yaşamı miras alacak.'"</p>

  <p>Rahip Spellgood, "Bu benim şiarımdır, kardeşim. Misyonumu biliyorsun," dedi.</p>

  <p>"Ama yine de," dedi babam parmağını iki masaya dağılmış Spellgood'lara doğru sallayarak -aralarında bir nine de vardı- "sizin kimseyi bırakmadığınız da gözümden kaçmadı." Hemen ardından ekledi, "Sadece şaka yapıyorum."</p>

  <p>Ama bu olaydan sonra Rahip Spellgood babamla Kutsal Kitap üzerine konuşmak ve onu güvertede düzenledikleri dua toplantılarına dahil etmek için bulduğu her fırsatı değerlendirdi. Ertesi sabah, babam elinde haritayla güverteyi adımlarken Rahip Spellgood onu durdurdu. Onların yakınında küpeşteye dayanmış balık tutuyordum.</p>

  <p>Babam, "Şu anda birbirimize pek benzediğimiz söylenemez, rahip; ama zaman ve tecrübe bizi yumuşatacak ve Kadiri Mutlak'ın sadağındaki cilalı oklar olmak için dua edeceğiz," dedi.</p>

  <p>"Ezekiel?" dedi Rahip Spellgood.</p>

  <p>"Joe Smith," dedi babam ve güldü. "Bir kâhin, bir şehir ve Birleşik Devletler'deki en varlıklı yirmi şirketten birinin kurucusu."</p>

  <p>Şirrrketten demişti katıksız bir nefret tonlamasıyla.</p>

  <p>Rahip Spellgood yüzünü okyanusa döndü ve "Sense atlarında çiğneyip geçtin büyük denizleri, sularını köpürterek," dedi.</p>

  <p>"Hoşeya."</p>

  <p>"Habakuk," dedi Rahip Spellgood. "Üçüncü Kısım."</p>

  <p>"Bu kloroform," dedi babam. Alıntıyı doğru tahmin edememek canını sıkmıştı. Spellgood'a döndü ve kalabalık ailesinin önünde keyifsiz bir ses tonuyla, "Peki kaç şınav çekebilirsin bakalım? Hah!" dedi.</p>

  <p>Spellgood'lardan ses çıkmıyordu.</p>

  <p>Babam, "'Çok kitap yazmanın sonu yoktur, faza araştırma da bedeni yıpratır.' Vaiz Kitabı. Neyse, benim yapacak daha önemli işlerim var," dedi ve haritalarına döndü.</p>

  <p><i>Unicorn</i>'un nereye gittiğini bana söyleyen kişi, Rahip Spellgood'un kızı, çenesiz, ördeğe benzer bir suratı olan Emily'ydi. Hava artık sıcak ve güneşliydi. Baltimore'dan ayrılalı üç gün olmuştu ve bahar yaza dönüşmüş gibiydi. Mürettebat gömleksiz dolanıyordu. Günün büyük bir bölümünü balık tutarak geçiriyordum.</p>

  <p>Emily yanıma geldi ve, "Hiçbir şey yakalayamıyorsun," dedi.</p>

  <p>"Hava çok sıcak," dedim, eskiden hep derelerde ve Connecticut Nehri'nin gölgeli bölgelerinde balık tutardım. "Balıklar sıcak havalarda dibe gidiyorlar, yeme gelmiyorlar."</p>

  <p>"Bunun sıcak olduğunu düşünüyorsan, bir de Le Ceiba'yı gör," dedi.</p>

  <p>"Orası nerede?"</p>

  <p>"Bu gemiyle gittiğin yerde, aptal. Honduras'ta."</p>

  <p>Hayatımda ilk defa duyduğum bu kelimede karanlık bir sırrın tınısı vardı.</p>

  <p>Daha sonra bir Spellgood çocuğu da bize katıldı. Emily, "Bu çocuk nereye gittiğimizi bile bilmiyor!" dedi. İkisi de bana güldüler.</p>

  <p>Ama babamın bizi nereye götürdüğünü öğrenmiş olmak alay edilmeye değerdi. Artık Mr. Semper'la ve vahşi adamlarla yaptığı değiş tokuşlara anlam verebiliyordum. Onlar da Honduras'tandı. Babam yer takası yapıyordu. Telsiz odasının kapısındaki haritada Honduras, babamın haritasında gördüğüm kara parçasının daha küçük ve içi boş bir kaplumbağa şeklindeki bir çıkıntısı gibi görünüyordu, yandan bakıldığında üzeri parmak izleriyle doluydu. La Ceiba ise kıyı şeridindeki minicik bir noktaydı. Haritanın üzerindeki kasaba, parmak izlerinden aşınmıştı. Harita üzerindeki iğneler Baltimore çıkışlı rotamızı gösteriyordu. Son iğne Florida'ya paraleldi, havanın bu kadar sıcak olmasının nedeni demek buydu.</p>

  <p>Deniz bir buz pateni pisti gibi dümdüzdü. Sular geminin yakınlarında yeşil, çok açıklarda mavi renkti. Esinti yoktu. Güverte kavruluyordu, boyasının bir kısmı sıcaktan kabarmıştı. Balık tutmaya devam ettim.</p>

  <p>Emily Spellgood başımdan gitmiyordu. Benimle aynı yaşta sayılırdı, bermuda pantolon giyiyordu. "La Ceiba'da hava buradan çok daha sıcak. Sen gitmedin tabii ama biz gittik. Babam orada çok ünlü biri. Cangılda bir misyonumuz var. Gerçekten çok güzel," dedi.</p>

  <p>Ona hava atmak için bir balık yakalamayı çok istiyordum. Oltamın ipini gevşettim ve bizi takip eden martı sürüsünü izledim. Geminin kıçı üzerinde bize dik dik bakarak uçuşuyorlar, peşimizden reverans yapıyor, mutfağın giderinden denize dökülen artıklar için suya dalıyorlardı. Hiçbir zaman gemiye konmuyor ama elimle gagalarına doğru uzattığım ekmek parçalarını kapıyorlardı. Babam bu kuşlardan nefret ediyordu. "Yağmacılar!" Ama bana balık tutma fikrini veren de onlardı. Çoğunu geminin ardında bıraktığı deniz sularında uskumru büyüklüğünde kuşları gagalarıyla çekip çıkarırken görmüştüm.</p>

  <p>Oltamın iğnesinde domuz pastırması kabuğu kullanıyordum; olta mantarım yoktu, sadece ipi savurup içinde sürüklememe yetecek kadar bir kurşunum vardı. Emily arkamda dikilmiş konuşuyordu, "Oranın adı Guampu, harika bir motorbotumuz var, ve tüm yerliler de-"</p>

  <p>Oltamın ipi gerginleşti. Çektim. Martı seslerinin arasından insan sesine benzer bir ses geldi. Oltamla kuşlardan birini tutmuştum. Kanca boğazının yarısına kadar inmiş olmalıydı, yukarı uçunca olta ipimi bir uçurtma gibi peşinden çekip tiz bir sesle haykırdı. Kanatlarını hızla çırpıp kurtulmaya çalıştı. Geminin peşinden suya daldı, tekrar havaya yükseldi ve uzaklara uçmaya çalıştı. Ama ip gerginleşince havada bir takla attı ve acıklı çığlıklar attı. Diğer martılar onun etrafında ahmakça kanat çırpıyor, merakla ve korkuyla başını gagalıyorlardı.</p>

  <p>İpi bıraktım. Oltam alabalık şekilli bir zoka gibi suya çarptı, panikleyen kuş gagasından sarkan elli metre uzunluğundaki olta ipini de peşinden sürükleyerek kanatlarını çaresizce çırptı ve dalgaların üzerinde uçmaya çalıştı. Çok uzağa uçamadı. Biraz ötede suya düştü, bir ördek gibi başını suya daldırıp çıkararak ve kanatlarını çırparak orada kaldı.</p>

  <p>"Öldürdün onu," dedi Emily. "O zavallı kuşu öldürdün. Bu uğursuzluk getirir - hem çok canice! Senin iyi biri olduğunu sanmıştım ama sen bir katilsin." Güverteden aşağı koştu, biraz sonra "Baba, o çocuk bir martıyı öldürdü," diye bağırdığını duydum.</p>

  <p>Günün kalanında bir kanca yutmuş gibi boğazımda bir ağrıyla dolandım.</p>

  <p>Babam, "Benim için de bir tane öldür Charlie," - nereden öğrenmişti ki? - "ama dikkat et kimse seni görmesin," dedi.</p>

  <p>Rahip Spellgood'u bir sonraki görüşümde bana, beni güverteden aşağı atmak istiyormuş gibi baktı. Sonra bana, "İsa'ya günaydın dedin mi? Yoksa sen de mi baban gibi şınav çekip Tanrı'ya sırtını dönüyorsun?" dedi.</p>

  <p>"Babam tek seferde elli şınav çekebiliyor," dedim.</p>

  <p>"Samson beş yüz şınav çekebiliyordu. Ama o zaten çok güçlüydü," dedi.</p>

  <p>O akşam Kaptan'la yemek yeme sırası bizdeydi. Onu bundan önce sadece bir kere, başında kaptan şapkasıyla görmüştüm. Başında şapkası yokken, haki giysileri içinde herhangi bir çiftçi gibi görünüyordu; biraz ters, kısa saçlı ve Polski'nin yaşlarında. Boynu yok gibiydi, kulak memeleri yakasına değiyordu. Mavi gözlerinde kirpik olmaması onu söylenen bir her şeyden şüpheleniyormuş gibi gösteriyor, tabaktaki soğuk bir morina gibi bakıyordu. Küçük dar bir ağzı ve havayı aralanmadan yutan balık dudakları vardı.</p>

  <p>Kaptanın yemek odasının tavanı alçaktı, eşyalar o kadar koyu renkliydi ki, tuzlanmış gibi görünüyorlardı - salamura raflar, salamura duvar kaplamaları ve kapağında <i>Kpt. Ambrose Smalls</i> yazan salamura, tahta bir sandık.</p>

  <p>Biz odaya girdiğimizde Kaptan Smalls başka bir adamla konuşuyordu. Masanın üzerindeki birtakım çizelgelerin üzerine eğilmişlerdi; gömleği ve elleri yağlı olan adam bizi görünce şapkasını çıkardı ama konuşmaya devam etti.</p>

  <p>"Sorunun kaynak yerlerinde olması lazım," dedi. "Başka ne olabilir, bilmiyorum. Tabii şu pompada emme azalmışsa, o başka. Gemi bölmesini mi izole etsek?"</p>

  <p>"Altı numara, en büyüklerinden biri," dedi kaptan. "En iyisi safra tanklarına bir bakalım. Sence kötü mü?"</p>

  <p>"Şu an sorun sadece yoğunlaşma."</p>

  <p>Kaptan sırtını ve omuzlarını dikleştirdi. "Bu insanlar aç. Daha sonra görüşelim."</p>

  <p>Adam masadaki planları topladı ve süzülerek odadan çıktı.</p>

  <p>Babam, "Sorunlarınızı boğacağınıza, onları yüzmeyi öğretseniz?" dedi.</p>

  <p>Kaptan ağzını sıkıca kapattı ve kirpiksiz gözleriyle babamı inceledi.</p>

  <p>"Tekneniz sızıntı yapıyor, ha?" Babam kaşlarını çattı -şaka yapıyordu.</p>

  <p>Kaptan balık gözleriyle ters bir bakış atarak karşılık verdi. "İskele tarafındaki bir sintine pompası düzgün çalışmıyor. Sizin endişelenmenize gerek yok. Ben hallederim."</p>

  <p>"Silindir kafalarından birindeki conta neden oluyordur," dedi babam. "Deniz suyu contaları mahveder. Malzemesini çürütür, şu sözüm ona mucize telleri bile çürütür. Bu sıcaklık. Hem contalar ihmale de gelmez. Ölür giderler. Ama önemli değil, yüzebiliriz."</p>

  <p>"Silindir değil - santrifüj pompa. Hem sorunun pompada olduğundan bile tam olarak emin değiliz," dedi kaptan. "Oturun lütfen."</p>

  <p>Babam peçetesini bir çamaşır parçası gibi silkeleyerek açtı. Çenesinin altına sıkıştırıp kendine bir mama önlüğü yaptı. Jerry ve ikizler de onu taklit ettiler ama ben peçetemi, Kaptan Smalls gibi, karnımın üzerine koydum. Annem peçetesini kucağına yerleştirdi. Babam bana bakıp Kaptanı taklit ettiğim için gülümsedi.</p>

  <p>"Pervanelerden dolayı olabilir," dedi babam. "Ya da motor. O kompartımanı izole etmenizi tavsiye etmem. Ağzına kadar dolar, siz de rahatlayıp pompaları kapatırsınız. Ama bu da salınıma sebep olur. Rezonansa. Dişlerimiz birbirine çarpar, geminizde kıyamet kopar - "</p>

  <p>"Çorbanız soğuyor," dedi kaptan. "Bu Honduras'a ilk gidişiniz mi?"</p>

  <p>Babam çorbayı kaşıkladı, cevap vermedi.</p>

  <p>Annem, "Salt seyahat değil. Bir süre orada kalmayı planlıyoruz," dedi.</p>

  <p>"Daha önce hiç gittiniz mi?"</p>

  <p>Babam, "Bir zamanlar orada yaşamış bir vahşiyle tanıştım. Bir kere de Honduras'tan gelen bir muz yemiştim. Tadı çok iyiydi, eh o zaman niye oraya göç etmeyeyim ki, diye düşündüm."</p>

  <p>Ama kaptan babamı duymazdan geldi. Anneme, "Honduras çoğu yönden zamanın elli yıl gerisinden gelir. La Ceiba da bir taşra kasabasıdır" dedi.</p>

  <p>"Bana uyar," dedi babam. "Oldum olası köylüyümdür. Ama biz Mosquitia'ya gidiyoruz."</p>

  <p>Annem babama baktı. Bunu o anda öğrendiği belli oluyordu.</p>

  <p>"Orası da taş devrinden kalma. Amerika'nın göçmenler gelmeden önceki hali gibi. Sadece yerliler ve ormanlar var. Hiç yol yok. Bakir cangıldan ibaret."</p>

  <p>"Amerika da bir cangıl olmanın eşiğinde," dedi babam ve tekrar kaşlarını çattı.</p>

  <p>"Bir de bataklıklar," dedi kaptan. "O kadar kötü ki, bir içine düştünüz mü, asla çıkamazsınız."</p>

  <p>"Kulağa harika geliyor," dedi babam. Gerçekten memnun olmuş görünüyordu. "Oraları avucunuzun içi gibi biliyorsunuz, değil mi?"</p>

  <p>"Sadece kıyı şeridini ama orası da yeterince kötü. Asla iç bölgelere gitmem. Mürettebatın bir kısmı oralardan geliyor. Bir tanesi şu an geminin kodesinde. Limanda parasını verip göndereceğim, bir daha da bir gemiye ayak basamayacak. Bu adamların çoğu başımı ağrıtıyor ama burada ipler benim elimde."</p>

  <p>"Kendi topraklarının kralı olmak hoş olmalı," dedi babam.</p>

  <p>Kaptan ona baktı; ben babamın ciddi olduğundan ve adama kompliman yaptığından emindim.</p>

  <p>"Gurney Spellgood'un burada bir misyonu var. Kilisesi nehrin üst kısmında bir yerde."</p>

  <p>Babam, "Onun teolojisini biraz zayıf buldum," dedi.</p>

  <p>Babamın Rahip Spellgood hakkında söylediği şeyden rahatsız olan kaptan "Siz ne tür bir işle uğraşıyorsunuz?" diye sordu.</p>

  <p>Babam cevap vermedi. Nereye gidiyorsun? Ne yapıyorsun? Bu ne işe yarar? gibi direkt sorulardan nefret ederdi, biz de hiç sormazdık.</p>

  <p>Anne sessizliği bozmak için "Allie - eşim İncil'e her zaman çok ilgi duymuştur. Rahip Spellgood'la İncil üzerine sohbet ettiler. Demin söylemek istediği buydu. O, Yehova Şahitlerini eve buyur eden tanıdığım tek insan. Sağ olsun, onlara yüzlerce soru sorarak ağızlarından laf alır," dedi.</p>

  <p>Babam "Ben İncil'le kişisel merakımdan dolayı ilgilendim ve araştırdım. Sizce de bir kullanma kılavuzuna benzemiyor mu? Batı medeniyeti için kullanma kılavuzu. Ama işe yaramıyor. Peki sorun nerede diye düşünmeye başladım. Bizde mi yoksa kitapta mı?"</p>

  <p>"Peki Mosquitia'da bu hoş ailenizle ne yapmayı planlıyorsunuz?"</p>

  <p>Direkt bir soru. Ama babam kaptanı görmezden gelmek yerine, onunla yüzleşti.</p>

  <p>"Saçlarımı uzatacağım," dedi. "Saçlarımın uzun olduğunu fark etmişsinizdir? Bunun bir nedeni var. Çok fazla seyahat ettim ama pek anlatmam. Amerika'da bunu yapmak çok zor - tüm o kişisel sorular. Onları cevaplamaya dayanamıyorum. Saçla ne ilgisi var? Söyleyeyim. En çok soru soranlar berberlerdi. Benimle adeta röportaj yaparlardı. Ama saçımı kestirmeyi bıraktıktan sonra, sorular da kesildi. Bu nedenle huzurum için saçlarımı uzatmaya devam edeceğim."</p>

  <p>"Birkaç yıl önce sizin gibi bir adam bu gemiyle seyahat etmişti. Hayatının geri kalanını Honduras'ta geçirmeyi planlıyordu. Karaya çıktı. Biz de kargomuzu teslim aldık. Ananas. Adam bizimle geri döndü. Kaldıramadı. Sadece iki gün dayanabildi."</p>

  <p>"Ananaslarınızın çürümesini istemiyorsanız," dedi babam, "bizi beklemeyin."</p>

  <p>Kaptan, "Bir seferde ailemi de yanıma aldım. Tegoose'da birkaç gün kaldılar, sonra harabeleri ziyaret ettiler. Güzel bir geziydi."</p>

  <p>"Harabeleri ziyarete gitmekten ziyade, harabeleri arkamızda bırakıyor gibi hissediyorum," dedi babam. "Umudumu kaybetmiş ve öfkeli milletlerden söz açılmışken, Baltimore'a gelmeden önce biraz alışveriş yaptık. Springfield'a gittik, alışveriş merkezinden çok alışveriş labirentine benzeyen şu yerlerden birine. Ayakkabı alıyorduk, faturayı öderken gözüm depo kapısına takıldı, üzerinde çalışanlar için bir ilan tahtası vardı. Üzerine büyük harflerle bir slogan yazılmış. 'Eğer bir müşteriye tam olarak istediği şeyi sattıysanız, ona bir şey satmamışsınız demektir.' Bir ayakkabı dükkânı! Bunu görünce eski ayakkabılarımı giyip oradan uzaklaşmak istedim."</p>

  <p>"Ticaret bu," dedi kaptan.</p>

  <p>"Bu çöküş," dedi babam. "Karnımız aç değilken yemek yiyoruz, susamamışken içiyoruz, ihtiyacımız olmayan şeyleri satın alıyor ve işe yarayan her şeyi çöpe atıyoruz. Birine istediği şeyi satma - istemediği şeyi sat. Sekiz ayağı, iki midesi ve çöpe atacak kadar parası olduğunu varsay. Bu sadece mantıksız değil, kötücül."</p>

  <p>"Demek Honduras'a gidiyorsunuz?"</p>

  <p>"Bir tatile ihtiyacımız var. Paramız olsaydı Juan Fernandez'in adasına giderdik. Ama domuzu satmak istemedik."</p>

  <p>Annem buna güldü. Sıklıkla gülerdi - babamı komik buluyordu.</p>

  <p>"Benim çocuklarım büyüdü," dedi kaptan. "Karım yaşadığı yer olan Verona, Florida'da mutlu. Bu gemi benim evim. Oldukça çok sayıda limana girdim - Doğu Sahili, Meksika, Orta Amerika, Panama Kanalı'nın içinden geçip öte tarafına kadar gittim; size şunu söyleyeyim, birkaç palmiye ağacı fazla veya eksik, hepsi birbirinin aynı."</p>

  <p>"Bu bir çeşit korku," dedi babam. "Bir adam kadınlarının hepsinin aynı olduğunu söylüyorsa, onlardan korktuğunu gösterir. Tüm dünyayı gezdim, hiç yağmur yağmayan yerlere de gittim, yağmurun hiç durmadan yağdığı yerlere de. Bu ülkelerin hepsinin aynı olduğunu, insanların da ancak köpekler kadar farklılık gösterdiğini söylemem. Böyle düşünseydim oralara gitmezdim ve bir gemi kaptanı olsaydım kuşetimden kalkmazdım. Yerlerin birbirinden farklı olmasını beklerim. Eğer Honduras farklı değilse, eve döneriz."</p>

  <p>"Gurney oraları pek övüyor. Bummick de meyve şirketiyle iş yapıyor. Bu konumuzun dışında tabii ama orayı seviyor olmalı, yoksa kalmazdı."</p>

  <p>"Eğer yeterince boş yer varsa, mutlu oluruz. Amerika'da bize yer kalmadı, ben de 'Hadi gidelim!' dedim, insanlar normalde bunu pek söylemez. Hiç fark ettiniz mi? Amerikalılar asla ülkelerini terk etmez, insanlar yeni bir hayat istediklerini söylerler. Bunun için de Pittsburg'a giderler. Bu nasıl yeni hayat? Veya Florida'ya giderler ve göç ettiklerini sanırlar. Dediğim gibi, çok seyahat ettim ama, nerede olduklarını bilmeyen birkaç sakat ve geri zekâlıdan başka olduğu yerde kalmayı planlayan bir Amerikalıya rastlamadım. Amerikalıların çoğu kendi benzerlerini arayan güvercinlere benzer, hiçbiri bizim yaptığımızı yapacak inanca sahip değildir - kıçlarını kaldırıp temelli kalmak üzere başka bir ülkeye gitmezler. Bunun ihanet olduğunu düşünüyorsunuz sanırım ama bir insan bu kadar saçmalığı zor kaldırır. Ben? Bu gemide olmak bile bana kendimi iyi hissettiriyor. Oradayken kimselere anlatamadığım şeyleri size anlatmamın nedeni de bu ülkeyi terk edeceğimi söyleseydim, bana kanun kaçağı derlerdi. Amerikalılar ülkeyi temelli terk etmenin bir suç olduğunu düşünürler ama ben kurtulmanın başka yolunu bulamadım. Düşünebilmek için hareket alanına ihtiyacımız var. Evet," Babam konuşmaya devam etti - şimdi de gülüyordu, "fark etmişsinizdir, hareket ederek düşünürüm."</p>

  <p>Babamın konuştuğu sırada ikizler, Jerry ve ben duvarla masa arasına sıkışmış, kollarımız birbirine çarparak yemek yiyorduk. İkizler kaptanı taklit ederek çorbalarına kraker ufalamışlardı ama yiyemediler çünkü bulaşık suyuna benziyordu. Sosisten nefret eden Jerry de (babam sosise at dudağı ve inek kulağı konduğunu söylerdi) birkaç fasulye dışında yemeğine dokunmadı bile. Çocuklar masanın altından birbirlerini tekmeliyordu. Onlardan o kadar utandım ki, garsonun önüme koyduğu her şeyi yedim. Masada kaptanın olduğu taraftaydım, çok iştahlı olduğumu, büyüyünce iri yarı bir adam olacağımı söyleyerek bana iltifat etti, midemde delik olup olmadığını sordu.</p>

  <p>"İstersen sana köprüyü göstereyim. Kıçta balık tuttuğunu gördüm. Bizde sonar var - monitörden balıkları takip eder, oltanı tam zamanında atarsın. İster misin?"</p>

  <p>Babama gidip gidemeyeceğimi sordum.</p>

  <p>"Kaptanı duydun, Charlie. Burada onun sözü geçer. Bu gemi onun ülkesi. İstediğini yapabilir. Kuralları o koyar. Tüm bu adamlar ve sintine pompaları onun, çalışsalar da çalışmasalar da."</p>

  <p>"Ben bayrağımı hep dalgalandırırım, Mr. Fox," dedi kaptan. "Ülkemi batırmam."</p>

  <p>"Ben de," dedi babam.</p>

  <p>Kaptan havayı yavaşça içine çekti ve sonra, "Bunu nasıl yaptığınızı duydum," dedi.</p>

  <p>"Benim bir ülkem yok," dedi babam. "Ve yakın bir zamanda, senin de olmayacak arkadaşım."</p>

  <p>Annem, "Kaptan, alt kısma inip yük bölümünü, makine dairesini, mürettebatın olduğu yeri görmek istiyorum. Bu çocukların hoşuna gider. Çok öğretici olur - resimlerini de çizebilirler," dedi.</p>

  <p>"Bakın, biz çocuklarımızı kendimiz eğitiyoruz," dedi babam. "Okulların halinden hiç memnun değilim. Oyun parkına gitmekten ve parmak boyamadan başka bir şey yapıldığı yok. Yetersiz öğretmenler, kara cahil çocuklar. Körlere yol gösteren körler. Hal böyle olunca, tabii çocukların hepsi aylak oluyor - bu durum insanı ümitsizliğe düşürüyor."</p>

  <p>"Ev eğitiminin de eksikleri var," dedi kaptan.</p>

  <p>"Hiç denediniz mi?" diye sordu babam.</p>

  <p>Kaptan devlet okullarını iyi bulduğunu söyledi. "Eğitim sistemiyle hiçbir zaman sorunum olmadı," diye ekledi.</p>

  <p>Bunu duyan babam raflardan birine uzandı ve bir kitap aldı. Clover'ın eline verdi. "Aç tatlım ve gördüğünü oku," dedi.</p>

  <p>Clover kitabı açtı ve okumaya başladı: "Pusula hatası pusula hes-hesaplamalarında bazen bee-belirli bir terim olarak kullanılır. Vay- varyasyonların ve sapların ce- ceb - cebirsel toplamıdır. Vary-varyasyon cog-coğrafi konuma ve sapma geminin ro-rotasına bağlı olduğundan-"</p>

  <p>"Bu yeterli," dedi babam ve kitabı alıp kapattı. "Beş yaşında. Okula giden bir çocuk bunu yapabilir mi bakalım?"</p>

  <p>Clover kaptana gülümsedi ve ellerini göbeğine yerleştirdi.</p>

  <p>"Akıllı kız," dedi kaptan.</p>

  <p>"Mesela şu enerji krizi," dedi babam. "Hep okulların hatası. Rüzgâr enerjisi, dalga enerjisi, güneş enerjisi, gazyağı - şov yapıyorlar. Zevkle bu konuda konuşurlar ama herkes okula giderken Arap benzini veya Eskimo benzini kullanır, bu arada da yel değirmenleri hakkında ahkam keser. Hem yel değirmeninin getirdiği yenilik nedir ki? Hollandalılar yıllardır yel değirmenlerinden yararlanıyor. Okullar eskimiş şeyler öğretmeye devam edip son gelişmeleri topallayarak takip ediyor - çocukların yapıştırıcı koklayıp uyuşturucu almasına şaşırmamalı! Onları suçlamıyorum. Tüm bu saçmalıkları dinlemek zorunda olsaydım ben de uyuşturucu alırdım. Her şeyin ne kadar basit olabileceğini de kimse görmüyor. Hey, yüksek sesle düşünüyorum, mesela manyetizma. Manyetik enerji hakkında akıllıca konuşan birini duydunuz mu hiç?"</p>

  <p>"Jeneratörlerde mıknatıs vardır," dedi kaptan.</p>

  <p>"Elektrikli mıknatıslar. Enerjiye ihtiyaç duyarlar. Bu da benzin demektir. Ben doğal mıknatıslardan bahsediyorum."</p>

  <p>"Bu nasıl olacak anlamadım."</p>

  <p>"Dönme dolap boyutlarında," dedi babam.</p>

  <p>"O kadar büyüğünü bulamazsın ki."</p>

  <p>"Bir çift tekerleğin üzerine yerleştirilmiş bin tane mıknatıs."</p>

  <p>"Birbirlerine yapışıp kalırlar."</p>

  <p>"Ben o konuda sizden bir adım öndeyim," dedi babam. "Üç yüz altmış derecede farklı açılarda yerleştirirsin, değişen manyetik alanla dahilinde itme-çekme etkisi oluşur."</p>

  <p>"Peki bu ne işe yarayacak?"</p>

  <p>"Sürekli çalışan bir makine. Sürekli devinim. Böyle bir şeyle koca bir şehri aydınlatabilirsin. Ama birine bundan bahset, sana delirmişsin gibi bakar." Babam kaptanın yüzüne baktı; kendisine öyle bakması için kaptana meydan okur gibiydi.</p>

  <p>Annem, "Allie bir mucittir," dedi.</p>

  <p>"Ben de onu merak ediyordum," dedi kaptan.</p>

  <p>"Doğrusu," dedi babam, "icat diye bir şey yok. Yani yaratmak değil bu. Var olan bir şeyi büyütmek, parçaları bir araya getirmek. Okulda öğretilebilir - Edison mucitliğin yurttaşlık bilgisi veya Fransızca gibi, okullarda ders olarak okutulmasını isterdi. Ama okullar, çocuklara okumayı öğretecek yerde parmakla boya yaptırmayı seçtiler. Terbiyesizliği teşvik ettiler. Okul oyundur! Harvard oyundur!"</p>

  <p>"Kaptan sana kahve ikram ediyor, Allie."</p>

  <p>Kaptan kahve kabını babamın fincanının üzerinde tutuyordu.</p>

  <p>Babam, "Hep böyle değil midir? Medeniyetin sonu gibi çok ciddi bir konu hakkında konuşmaya başlarsın ve karşındaki, 'Ah nasıl da unutmuşum - içecek bir şey al,' der. Ne komik hayat. Arkamızda bıraktığımıza o kadar memnunum ki," dedi.</p>

  <p>"Kahve almıyor musunuz yani?" dedi kaptan.</p>

  <p>"Hayır, teşekkürler. İçindeki kafein çenemi düşürüyor. Hey, bu muz teknesini <i>sevdim.</i> Kamarama gidip esrarlı bir sigara içeceğim."</p>

  <p>Kaptanın gözlerinin şaşkınlıktan patlayacağını sandım.</p>

  <p>"Sadece şaka yapıyorum," dedi babam.</p>
</body>
</html>
