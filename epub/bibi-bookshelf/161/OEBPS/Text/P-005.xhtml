<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>5</h3>

  <p class="p1">Polski babamın öngördüğü gibi akşam yemeğinden sonra bize uğradı. İkizler ve Jerry yatmıştı, annem yaralarıma losyon sürüyor, babam da Polski Ana'nın soğutma odasındaki kürk mantosunu anlatıyordu.</p>

  <p>"Ne gösteriş ve müsriflik," dedi. "O aptal kadın bunu giyince daha da çirkinleşiyor! O dişlerle ve bu paltoyla, şaşı bakıldığında bacağını kemirerek koparacak bunak bir dağsıçanına benziyor. Yirmi tane güzelim hayvanın öldürülüp derisinin yüzüldüğünü düşün; sırf mutsuz bir kadın -"</p>

  <p>Polski'nin cipinin gürültüyle evimizin yoluna girdiğini duyan babam ayağa kalktı ve, "Yatağa gitme zamanı, Charlie," dedi.</p>

  <p>Annemle yukarı çıktık, odamda bana "Bütün gün nasıl olduğunu merak ettim. Niçin bu kadar üzgün görünüyorsun?" diye sordu.</p>

  <p>"Sanırım başımıza bir şey gelecek," dedim.</p>

  <p>"Ne demek istiyorsun?"</p>

  <p>"Korkunç bir şey."</p>

  <p>Annem, "Gençken hayat çekilmez görünür. Dünya büyük, garip hatta korkutucudur. Bu konuda çok fazla düşünürsen endişelenmeye başlarsın," dedi.</p>

  <p>"Ama babam genç değil ki," dedim.</p>

  <p>Annem yüzüme baktı.</p>

  <p>"Ve endişeli," dedim.</p>

  <p>"Hayır," dedi annem. "Sadece şu sıralar kafası çok meşgul. Onu daha önce de böyle kara kara düşünürken gördüm. Böyle dönemlerden eşsiz projelerle çıkar. Yakında bize yeni icadının ne olduğunu açıklar, merak etme."</p>

  <p>"Başımıza bir şey gelecek," dedim.</p>

  <p>"İyi bir şey," dedi annem." Haydi artık uyu tatlım."</p>

  <p>Annem ışığı söndürdükten sonra dua etmek istedim, gözlerimi sıkıca kapadım ama aklıma hiçbir şey gelmedi. Nasıl dua edileceğini bilmiyordum. <i>Lütfen,</i> diye düşündüm, edebildiğim tek dua buydu. Aşağıdan gelen seslerden, gümbürdemelerden dolayı kalbim hızla çarpıyordu. Kapıya gittim ve merdivenlerin başındaki sahanlığa doğru sürünürken babamın bağırdığını duydum.</p>

  <p>"Aklımı karıştırdın, Doktor! Sağır mıyım yoksa kör mü? Daha bu sabah sana sudan ucuz, çalışır durumda bir dondurucu gösterdim. Sırtını döndün ve domateslerini sulaman gerektiğini söyledin. Şimdi buradasın, büyük bir olasılıkla en sevdiğin televizyon programını kaçırıyorsun ve benden -"</p>

  <p>"Sana ilgilendiğimi söylemiştim," dedi Polski kırgın bir ses tonuyla.</p>

  <p>"Duvar gibi sağır olmalıyım," dedi babam, "çünkü hiç öyle bir şey duymadım."</p>

  <p>"Şimdi ilgileniyorum."</p>

  <p>Babam "Senin ilginin üzerine on sent koysam bir fincan soğuk kahve alamam," dedi.</p>

  <p>Olan biteni tırabzanların arasından izlemeye koyuldum. Babam bir asker gibi dizlerini bükmeden salonu arşınlıyordu. Polski kendine alçak bir iskemle bulmuş, tuvalette oturan bir kız çocuğu gibi dizlerini bitiştirmiş, önüne bakarak oturuyordu.</p>

  <p>Polski, "Bugünün hasadından sonra soğutma deposu tamamen doldu. Yarın ve sonraki gün kesilenleri ne yapacağımı bilmiyorum," dedi.</p>

  <p>Babam, "Sigortaları patlatmaya devam edebilirsin. Zaman geçirmene yardımcı olur," dedi.</p>

  <p>"Ahıra çeki düzen vermenin bir yolu olmalı. Mesela yalıtıp samanların olduğu tarafa bir soğutucu kurabiliriz. Bu işi yapacak marangozları bulurum ama asıl sorun soğutma açısı. Eğer onu da sen halledersen, hasat zamanını sorunsuzca atlatırım."</p>

  <p>"Anlamıyorum. Bu sabah sana mükemmelliğe erişmiş bir soğutma aleti gösterdim ve senin tek yaptığın külüstür otomobiline atlayıp uzaklaşmak oldu. Ne demiştin? Ah, evet, zımbırtı. Başımı kaşıdım! Etrafta bir zımbırtı falan göremedim! Doktor," dedi babam ağırbaşlı bir tavırla, "hâlâ başımı kaşıyorum."</p>

  <p>"O buz dolabı iyi bir fikirdi," dedi Polski. "Ama benim aradığım daha kullanışlı bir şey. Bana geçen sene yaptığın soğutma deposu geçen senenin hasadı için yeterliydi. Ama bu sene mahsul çok bereketli ve buna uygun hareket etmemiz gerekiyor. Benim mucize çözümler peşinde olduğumu düşünme -"</p>

  <p>"Ahırı yalıtmak sorun değil," dedi babam. "Duvarların içinden hortumlarla taş yünü üflenebilir. Ama o ahırın hacmi çok. Ne? On bin metreküp - belki de daha fazla. Doğru dürüst bir ısı elde etmek için çift seviyeli soğutma yapmalı, yoksa bir bölümü kavrulurken bir bölümü de donar. Üfleyiciler, termostatlar, bobinler. Bir millik bakır borudan bahsediyoruz, tabii kablo ve elektrik işi de var."</p>

  <p>"Sorunu anladığını görüyorum."</p>

  <p>"Benim buz fıçıma, sabah sana gösterdiğim buz kutusuna bakmadın bile."</p>

  <p>"Çok küçük."</p>

  <p>"Maketler küçük olur."</p>

  <p>"Onun yüz katı büyüklüğünde bir şeye ihtiyacım var." <i>Bişiye.</i> Polski yine hindi gibi gıdaklamaya başlamıştı.</p>

  <p>"Nasıl çalıştığını anlamadın."</p>

  <p>"Yangın çıksın istemiyorum."</p>

  <p>"Elektrik faturaları seni iflas ettirecek. On bin metreküp. Ya kaç kilovat? Servet değerinde." Ve tekrar söyledi. "<i>Serfet!</i>"</p>

  <p>"Beni tasarruf ettirmeye çalışmaktan vazgeç, Mr. Fox."</p>

  <p>"Benim karşı çıktığım para değil, bu müsrif tutum, Doktor. Bu ülkeyi batıran tutum bu."</p>

  <p>"Bu ülkeyi ben yönetmiyorum" - <i>yönetmiyoğum</i> - "bu konuda konuşup boşuna çenemizi yormayalım. Kısa vadeli olduğunun farkındayım ama daha fazla soğutma yerine ihtiyacım var ve bunun için sana güveniyorum."</p>

  <p>"Kendime şunu soruyorum -bilirsin, sesli düşünüyorum- kendime sorup duruyorum, esas mesele nedir?"</p>

  <p>"Mesele şu ki," dedi Polski, "bu sene çok fazla kuşkonmaz var. İşte mesele bu."</p>

  <p>"Çok hızlı mı topluyorsun, yoksa çok yavaş mı satıyorsun?"</p>

  <p>"Hiç satmıyorum - başkaları satıyor. Fiyatların düşük olmasının nedeni de bu."</p>

  <p>"Dinle, senin işin depolamak mı, satmak mı? Soruyorum çünkü ben bu işlerden anlamam. Ben zanaatkârım, ekonomist değilim."</p>

  <p>Hâlâ kamburunu çıkarmış sandalyede oturan Polski yüzünü buruşturarak babama çevirdi ve ters, küstah bir sesle, "Fiyatlar yükselince satacağım, asla önce değil. Bu arada kestiğim her sap soğutucuya gidecek," dedi.</p>

  <p>Babam, "Bu şimdiye kadar duyduğum en alçak, en ahlaksız şey," dedi.</p>

  <p>"Bu, ticaret."</p>

  <p>"O zaman ahlaksız bir ticaret. Piyasada kuşkonmaz kıtlığına neden oluyorsun - oysa kıtlık falan yok. Bu yüzden şu anki fiyatlar oldukça iyi olmasına rağmen, yükselecek. Tamam, bir bankayı soymak kadar kötü değil ama yine de çok kötü. Yoksullar için toplanan paraları çalmak kadar kötü, diyebilirim."</p>

  <p>Babam şimdi Polski'nin tepesine dikilmiş, korkutucu bir şekilde gülümsüyordu.</p>

  <p>"Ya karşılığında eline ne geçiyor? Birkaç kuruş, bir çift yeni iş tulumu, karanlıkta yanan teneke bir kol saati - belki külüstür bir araba, ya da iki. Buna değer mi sence?"</p>

  <p>"Haklı bir ünü olan her çiftçi piyasayı takip eder," dedi Polski, dizlerini birleştirerek.</p>

  <p>"Takip etmek başka, manipüle etmek başka," dedi babam. Ve birden gaddar ama arkadaşça bir tutum takındı. "Rahatına bak Doktor. O iskemlede iki büklüm oturma. Arkadaki sandalyenin hidrolik sistemi var."</p>

  <p>"Ben burada rahatım. Teşekkür ederim."</p>

  <p>"Ayak masaj aletimin üzerinde oturuyorsun da..."</p>

  <p>Polski ayağa fırladı.</p>

  <p>Babam, tekne şeklinde oturağı alırken, "İnsanlar ayaklarını korkunç biçimde ihmal ediyor. Şu yuvayı görüyor musun? Tek yapman gereken ayaklarını buraya yerleştirip parmaklarını oynatmak. Bu içerideki mekanik parmakları harekete geçiriyor. İşin komiği, işe yarıyor. Yorgun, yaşlı ayaklarına bir kıyak geçmek ister misin?"</p>

  <p>Polski hayır deyip bir dişçi koltuğuna benzeyen sandalyeye gitti. Neredeyse zarif bir edayla oturdu; koltuk hemen harekete geçip adamın bacaklarını kavradı, yukarı kaldırdı ve babama doğru sallamaya başladı.</p>

  <p>"Hidrolik," dedi babam.</p>

  <p>Polski inatla, dişini çektiriyormuş gibi çenesini çıkartarak, "İşletmem gereken bir çiftlik ve neğedeyse yiğmi ton satacak malım var. Bunu elimden gelen en iyi şekilde yapmam lazım," dedi.</p>

  <p>"Çok basit. Malları sat ve yenileri için yer aç. Fiyattan kaybettiğini hacimle telafi eder ve yarışı yine de önde kapatırsın. Bu piyasayı boğmaktan çok daha akıllıca. Ama, hayır, bu senin ilgini çekmiyor çünkü sen kölelerin işgücü sayesinde yükselenlerdensin. Kâr? Şu sandalyeyi yılda elli bin papel maaşla emekli olmak için ayak masajı aletine dönüştürmedim ben. Lumbagorn ve ağrıyan ayaklarım için yaptım, başkasının acısını da gideriyorsam, ne âlâ. Bu benim yapım. Ama sen piyasada blöfle vurgun yapmak istiyorsun. Bu iş değil, düpedüz soygun."</p>

  <p>"Buraya çiftçilik ahlâkını tartışmak için gelmedim, Mr. Fox. Bir derdim var ve çözümü sende. Şimdi, şu saçmalığa bir son verir misin lütfen?"</p>

  <p>Polski'nin suratı yemyeşil olmuştu. Belli ki acı çekiyordu.</p>

  <p>Babam, "Benim soğutucumu soğuk karşıladın," dedi.</p>

  <p>"Pek pratik bir şeye benzemiyor."</p>

  <p>"Böyle düşünüyorsan gerçeklikle ilişkin yok. Dünyanın en pratik icadı bu. Hem de sadece gaz yağıyla çalışıyor, ham tavuk bokundan elde edilen metan gazıyla da çalışır ki, buralarda da ondan bol bir şey yok."</p>

  <p>"Kurman ne kadar sürer?"</p>

  <p>"Göz açıp kapayana kadar kurmuş olurum. Paranın sorun olmadığını söylemiştin."</p>

  <p>"Makul bir miktar sorun değil."</p>

  <p>"Sözünden dönme," dedi babam.</p>

  <p>"Alev kutusundan bir soğutucu kuruyor olacaksın, değil mi? Bizdeki fazla mal için?"</p>

  <p>Babam cevap vermeden önce duraksadı. Daha önce duraksadığını hiç görmemiştim, sanırım kafasında hesap yapıyordu.</p>

  <p>"Deneme fikrinin çekici geldiği kesin," dedi.</p>

  <p>"Bu senin şansın Mr. Fox. İkimize de bir iyilik yapıyor olacaksın."</p>

  <p>Babam tavana baktı ve "Çok büyük bir soğutma tesisi ve soğuk hava deposu görüyorum. Yedi veya sekiz katlı, iki ahır büyüklüğünde; içeride iskeleler ve reflektörler var, dışarıda yalıtıcılar. Kulesiyle bir katedrale benziyor. O yerdeki tümsek de ne? Bu senin güç üniten, ana donanım, buz fıçıları, soğutucu madde depoları, ısıtma teçhizatı. Tüm borular yerin altında, kurşun muhafazalı, nükleer savaşa, doğal felaketlere karşı. Bacanın ısıyı saklamak ve ana güç ünitesine, ateşin kendisine yöneltmek için rondelaları ve bobinleri var, bir bakıma ısıyı geri dönüştürmeye yarıyor. Ama bak boşa giden ısı da var, her zaman vardır, işte bu yüzden bacaya boru döşedik. Bu ısı bir ızgaradan üfleniyor ve bu noktada senin etüvler devreye giriyor. Bunlar her anlamda senin akülerin - yumurta çiftliğin ve ileride yakıtını sağlayacak olan civcivler ve tavuklar için ısıtılmış kümesler. Metan gazı. Hiçbir şey israf edilmiyor. Soğutucun var. Buzun var. Isın var. İhtiyacın olmayan yumurtaları sat, kalanını da kahvaltıda ye. Sebzeleri soğut. Tavuk bokunu metan için kullan. Bu devamlı hareket eden bir makine. Evine bir boru yürüt, kliman olsun - yazın serin, kışın sıcak. Ucuz, çalıştırması kolay, israf yok, güvenilir ve kârlı. Yalnız, bir sorunumuz var."</p>

  <p>Polski hidrolik sandalyeden sıkıştığı bir kapandan kaçan bir rakun gibi sürünerek kalktı. Babamı yüzünde yumuşak, umut dolu bir ifadeyle izliyor, o hayalindeki soğutma tesisini anlatırken hüzünle gülümsüyordu. Boğazını temizleyip kararsız bir tonla, "Nedir o?" diye sordu.</p>

  <p>"Sana iyilik yapmak istemiyorum. Bunu sadece insanları kandırmak, fiyatları fırlatmak ve piyasada kıtlık yaratmak için yapmak istiyorsun."</p>

  <p>Polski'nin ağlayacağını sandım.</p>

  <p>"O kuşkonmazları sattıramazsın bana." Polski tükürecek bir yer ararmış gibi etrafına bakındı ve ezilip büzülerek, "Keşke onları ne yapacağımı bilseydim," dedi.</p>

  <p>"Ye."</p>

  <p>"Böyle konuşarak iyi bir iş fırsatını kaçırıyorsun, Mr. Fox."</p>

  <p>"Senin beni işe ikna etmenden iyidir, hele de böyle bir işe."</p>

  <p>Polski, "Böyle konuşmaya devam et bakalım. Seni işten çıkarmak zorunda kalabilirim," dedi.</p>

  <p>"Dikkatli ol." Babam odayı arşınladı, puro kutusundan bir puro çıkardı ve oyalanarak yaktı. Tütmeye başlayan purosunu inceledi ve "Değerimin bilindiği yere giderim," dedi.</p>

  <p>Polski babama sırtını dönmüştü; şimdi kendi ayaklarıyla konuşuyordu. "Senin için işleri zorlaştırmak istemiyorum," dedi.</p>

  <p>"Böyle söyleyen insanlar her zaman tam zıddını ima ederler. Bu bana bir tehdit gibi geldi."</p>

  <p>"Nasıl itersen öyle anla."</p>

  <p>"Anne!" diye seslendi babam. Sesi Polski'yi yerinden zıplattı. "Biraz önce beni tehdit etti."</p>

  <p>Annem her neredeyse, cevap vermedi.</p>

  <p>Polski, "Buraya gelmenin bir hata olduğunu biliyordum," dedi. Ayaklarını sürüyerek kapıya doğru yürüdü. İşte o anda Polski'ye acıdım; babamın ona doğru üflediği sigara dumanının altında, ceketinin omuzlarında zavallı bir adamın yenilgi kırışıklıkları, ufacık kafasıyla kapının içinden geçerken ne kadar küçük görünüyordu.</p>

  <p>Her şeyin olduğu gibi devam etmesi için Polski'yle barışmasını istiyordum. Oysa şimdi bir şeylerin değişmesi gerektiğini biliyordum. Emekleyerek odama giderken, neyin değişeceğini merak ettim. Sonra, Polski'nin cipini çalıştırdığını, babamın kendi kendine söylendiğini ve bir ahırdan yükselen möö sesi gibi net bir şekilde gelen annemin sesini duydum.</p>

  <p>"Seni aptaaal."</p>

  <p>"Ben mutluyum, Anne."</p>

  <p>"Ne istiyorsun?"</p>

  <p>"Hareket alanı! Biraz önce farkına vardım."</p>

  <p>"Lütfen, Allie."</p>

  <p>Babam, "Bunu hiç istememiştim. L.L. Bean marka mokasenleri, askılı pantolonları ve Japon malı bıçkılarıyla Dan Beavers gibi davranan herkesten bıktım artık - Twinkies, Wonderbread ve püskürtmeli kutulardaki peynirlerle dolu at arabalarıyla sahte dağ adamlarından bıktım. Hey Dan, şu Duraflame marka kütüklerle yapılmış evden ve plastikten yapılma fildişi kulenden çık da, kendi kendine yetme konusunda konuşalım!"</p>

  <p>"Saçmalıyorsun."</p>

  <p>"Dinle bak," dedi babam ama sonra söylediklerini duyamadım.</p>
</body>
</html>
