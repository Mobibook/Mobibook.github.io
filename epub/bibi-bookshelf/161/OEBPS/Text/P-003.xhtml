<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>3</h3>

  <p class="p1">Anlatılanlara göre, babamın icatlarının methini duyan Tiny Polski, onu ziyaret etmiş ve Hatfield'e gelmesi için yalvarmıştı. O zamanlar Maine'de yaşıyorduk; Dogtown'da değil, ormanda. Babam o yıl kendi yağında kavrulma denemesi yapıyor, sebze yetiştirip güneş panelleri kuruyor ve bizi okuldan uzak tutuyordu. Polski, para ve çiftlik hissesi vadetti. Babam hiçbir tepki vermedi. Polski içinden çıkılmaz sorunları olduğunu, büyüme mevsimini mekanik yollardan uzatmak hatta çiftliğinden yılda iki hasat almak istediğini söyledi. Çocuk yetiştirmek için iyi bir yerdi. Her yere millerce uzaklıkta, güvenli, huzurlu bir vadiydi. Babam teklifi kabul etti. Bana anlattığı şekliyle, hikâye buydu. Ama ben işin içyüzünü biliyordum. Maine'de işler yolunda gitmiyordu. Babam, ilaçlamaya karşı olduğundan sebzeler daha olgunlaşmadan kurtçuklar haklarından geliyordu. Yağmur ve fırtına da güneş paneli işini çıkmaza sokmuştu. Babam, uzun süre hiçbir şey yemedi ve hastanelik oldu. Yattığı hastaneye 'Vızıltı Palas' adını takmıştı ama taburcu edilirken gülümseyerek "Hiçbir şey hissetmedim," dedi. Yeniden sağlığına kavuşmuştu, sadece arada bir isimlerimizi unutuyordu. Hatfield'e doğru yola çıktığımızda hiçbir şeyimiz yoktu. Sıfırdan başlamayı seviyordu.</p>

  <p>Polski'yi ya da herhangi birisini babamın patronu olarak görmek imkânsızdı. Babam emir almazdı. Polski'nin 'kavruk' olduğunu söyler, ona "Roly" veya "Doktor Polski" diye seslenirdi; gerçi 'Doktor' lafı safi istihzaydı, olası bir arkadaşlığın önüne geçme amaçlıydı. Polski'nin, diğer tüm insanlar gibi kendisinden aşağı olduğunu düşünürdü.</p>

  <p>"İnsanlar onun malı," derdi babam, "ama bana sahip olamaz."</p>

  <p>Arabayla çiftlik evine yaklaştığımızda, Polski verandasında durmuş, bizi bekliyordu. Gözleri gri, bakışları sertti. Babamdan daha yaşlı, kısa ve tıknazdı, talaşla doldurulmuş bir kuklaya benziyordu. Damalı bir gömlek giymişti, belinde üzerindeki bol iş tulumunu belinin alt ve üst kısmında olmak üzere iki ayrı bohça gibi kabartan bir kemer vardı. Cipi tertemizdi, çizmelerinde hiç çamur olmazdı ve şapkasında da ter lekesinden iz yoktu. Puro içmezdi. Hep pis işlere uygun şekilde giyinir ama üstü başı hiç kirlenmezdi. Konağının içine hiç girmemiştik ama bunun babam girme teklifini açıkça reddettiğinden mi yoksa davet edilmediğimiz için mi olduğunu kestiremiyordum. Belki de Polski babamı içeriye davet edip boktan gazeteler veya çizburgerler hakkındaki söylevlerinden birini dinlemeyecek kadar akıllıydı. Pencerelerden evin içine bir göz atmış ve cilalanmış masayı, çiçeklerle dolu kristal vazoyu, büfenin üst kısmında dikine sıralanmış tabakları, duraksayarak gezinip etrafı düzelten Polski Ana'nın sırtını görmüştüm. Hiçbiri de davet edici görünmüyordu. Polski Ana da odanın bir parçası gibiydi.</p>

  <p>"Ne güzel bir gün," dedi Polski.</p>

  <p>"Öyle tabii," dedi babam.</p>

  <p>"Umarım hafta sonu da böyle olur. Cumartesi günü halletmem gereken bir iş var.".</p>

  <p>Aslında <i>Cumağtesi halt-mem geğeken biğş var</i> demişti. Babam yorum yapmadı. Heyecanlıydı. Arabayı sabırsızlıkla sürmüştü; icat ettiği aleti, "Buz Fıçısı"nı, Polski'ye bir an önce göstermek istiyordu. Her ne idiyse, onunla gururlanıyordu.&nbsp;Buna rağmen, hâlâ kamyonetin içinde oturmuş, purosunun ucunu çiğniyordu.</p>

  <p>"Kibritin var mı Doktor?"</p>

  <p>Polski tek kaşını kaldırdı ve topuklarının üzerinde hafifçe sallandı. Bu soru onu şaşırtmıştı. "Tüm bu yolu, bir kibrit istemek için mi geldin, Mr. Fox?" dedi.</p>

  <p>"Evet."</p>

  <p>"Hemen dönerim." Polski r'leri ğ gibi söylüyordu - döneğim, hatığlağım, zıpğa, doğğu. Nedeni, ön dişlerine takılıp duran alt dudağıydı. Eve girdi.</p>

  <p>Babam isilikle dolu yüzümü ve kollarımı inceledi. "Uyuz kaptın. Umarım dersini almışsındır," dedi.</p>

  <p>Sıçrayarak kamyonetten indi ve arkasına geçip bir palanga kurdu. "Şaşkınlıktan yerinden zıplatacağız onu," dedi. Buz fıçısını sallandırarak yere indirdi. "Saçlarını dümdüz edeceğiz."</p>

  <p>Polski elinde bir kutu mutfak kibritiyle geri geldi, Buz fıçısına baktı ve "Bir tabut için oldukça küçük," dedi.</p>

  <p>"Benim için bir şey daha yapar mısın acaba," dedi babam. "Bir bardak suya ihtiyacım var. Sadece, musluk suyuyla dolu küçük bir bardak."</p>

  <p>Polski "Biğ bağdak musluk suyu," diye mırıldanarak çiftlik evine girdi. Bunu söyleyişinden ve kapının arkasından gürültüyle kapanışından, sabrının taşmaya başladığı anlaşılıyordu. Suyu getirip babama verirken "Sırlarla dolu bir adamsın, Mr. Fox. Hadi başlayalım bakalım," dedi.</p>

  <p>"Tam bir centilmensin."</p>

  <p>Polski geldiğimizden beri ilk defa bana baktı. "Zehirli sarmaşık. Seni mahvetmiş. Bak şu işe."</p>

  <p><i>Zehiğli ve sağmaşık</i> laflarını duyunca geriledim ve utanarak yüzüme dokundum. Bir korkuluk beni oyuna getirmişti. Gördüklerimi şimdi anlamlandırabiliyordum: Korkulukları geceleyin dikmek akıllıcaydı, böylece kuşların haberi olmuyordu. Almam gereken ders bu muydu?</p>

  <p>Polski babama "Ne ki bu?" diye sordu.</p>

  <p>Babam, tahta kutunun kapağını açıp mafsallı düşme kapağının ve Northampton'dan aldığımız izolasyon lastiğinin olduğu metal bölmeyi gösterdi. "Sana bunun ne olmadığını söyleyeyim," dedi. "Bu bir tabut değil, hastalıklı bir et parçası hiç değil. Hah!"</p>

  <p>Düşme kapağı çekerek indirdi ve, "Bana içeride ne gördüğünü söylemeni istiyorum," dedi.</p>

  <p>"<i>Hiçbişey</i>."</p>

  <p>"Sen tanıksın, Charlie."</p>

  <p>Polski güldü. "Tabii ya, gözleri şişip kapanmış bir tanık."</p>

  <p>Babam bardağın içindeki suyun birazını akıttı, sonra dibinde biraz su kalıncaya dek dikkatle ölçerek bölmeye boşalttı. Bardağı metal bölmelerin içine koydu, düşme kapağı, kapıcığı, masurayı kapattı ve bir kibrit yaktı.</p>

  <p>Polski, "Sakın o bardaktaki suyu pişireceğini söyleme," dedi.</p>

  <p>"Yapacak daha iyi işlerim var."</p>

  <p>"Benim de!"</p>

  <p>Polski bunu söyledikten sonra dudaklarını büzdü. Belli ki öfkeden köpürüyordu.</p>

  <p>Babam, "Hayal kırıklığına uğramayacaksın," dedi.</p>

  <p>"Ne bu koku? Gazyağı mı?"</p>

  <p>"Doğru. Gazyağı. Amerika'da bulabileceğin en ucuz yakıcı madde."</p>

  <p>"Ve de en pis kokulusu."</p>

  <p>Babam, "Zevkler tartışılmaz," dedi.</p>

  <p>Polski bunun üzerine bir hindi gibi sesler çıkardı.</p>

  <p>"Ve bir şey pişirmiyorum, diyorsun?"</p>

  <p>"Pek sayılmaz."</p>

  <p>Babam keyiflenmişti. Tahta fıçının arka tarafında, tüplerin ve ısıtma ünitesinin olduğu bölmede bir şeyler yapıyordu. Buz Fıçısı birbirine bağlı borularla dolu bu fıçı için uygun bir addı. Babam yakıt deposu üzerindeki musluktan beslenen fitili yaktı; alevi ayarlamasıyla fıçının bacasından yapışkan kurum bulutları yükseldi. Fıçıdan boş bir midenin gurultusuna benzer sesler yükseliyordu ama borulardaki bu tedirgin dalgalanmalar dışında bir şey olmuyordu, ne bir motor sesi, ne de aşırı ısınma belirtisi.</p>

  <p>"Geğiriyor mu yoksa osuruyor mu?" dedi babam. "Kendine bunu soruyorsun."</p>

  <p>Polski utançla homurdanıp gözlerini kırpıştırdı; çizmelerinin ucunu çakıl taşlarına sürterken sabrı taşmış gibi görünüyordu. Fıçının bacasından gevşek kara bulutlar yükseliyordu. Polski geri çekildi.</p>

  <p>"Borular sızdırmıyorsa, bu alet patlar," dedi. "Aşırı basınç."</p>

  <p>"İstersen git evine sığın," dedi babam. "Ama bu alette bir yığın güvenlik valfı var. Tüttürmesinin nedeni tam gaz çalıştırıyor olmam. Teşhir amacıyla."</p>

  <p>Elini şapkasının siperliğine götürdü.</p>

  <p>"Bunu kaldırabilir."</p>

  <p>Alete gururla bakıyor ve ondan o kadar emin, ona öylesine kaygısızca güveniyordu gibi görünüyordu ki, bana sanki alet bir alev topu çıkaracak, gümbürdeyip dağılacak ve suratında patlayacakmış gibi geliyordu. Bu tür patlamaları az görmemiştik. "Sadece deneme yapıyordum," derdi babam. Atölyesinin tavanı kavrulmuş haldeydi ve babam parmağının ucunu, bazen iddia ettiği gibi bir ton balığı konservesini açarken kaybetmemişti.</p>

  <p>Polski, "Bir bardak suyu pişirmek niyetinde olsaydım, ön ocağa koyardım. Ne vağ ki, hiç biğ bağdak su kızağtmaya niyetlenmedim."</p>

  <p>Polski onay almak için bana baktı, yükselen yağlı dumanı görünce suratı iyice asıldı.</p>

  <p>Kafasını omuzlarının arasına sıkıştırdı ve patlamayı bekler vaziyette gözlerini kıstı.</p>

  <p>Babam bana göz kırptı. "Nasıl, mırıldanması hoşuna gitti mi?"</p>

  <p>"Gümbüğdeme, gümbüğdeme," dedi Polski.</p>

  <p>"Tek bir yerinde bir tel yok," dedi babam, kutunun etrafında yavaşça dolanırken.</p>

  <p>"Hiçbir şeye bağlı değil. Gizlediğim hiçbir şey yok. Oynak parçaları yok, Doktor. Aşınacak tek bir parçası bile yok. Sonsuza dek dayanır."</p>

  <p>"Tam benim kümese göre," dedi Polski ve bana baktı. "Kışları tavukları sıcak tutar ve düzenli yumuğtlatığ, tabii dumanından ölmezlerse."</p>

  <p>"Ne şakacı adam," dedi babam. "Duman halledilir. İyi bir ayara bakar. Benim sana asıl göstermek istediğim, bu aletin neler yapabileceği."</p>

  <p>"Kokarcanın işini elinden alacağı kesin, derim," dedi Polski. Boğazını temizleyip tükürdü ve ayağıyla toprağı eşeleyerek tükürüğünün üzerini örttü.</p>

  <p>Babam "Senin kuşkonmazlar ne alemde?" diye sordu.</p>

  <p>"Gereğinden fazla. Nedeni bu kuru hava. Bu havada fışkırıyorlar. Neredeyse hepsi olgunlaştı. Elimde depolayabileceğimden fazlası var."</p>

  <p><i>Depolayabileceemden fazlası vağ.</i></p>

  <p>"Sat o zaman," dedi babam.</p>

  <p>"Bak bu hoşlarına gider."</p>

  <p>"Kim kuşkonmaz sevmez ki."</p>

  <p>"Pazar doydu," dedi Polski. Çenesini tükürükle doldurdu ve cevap niyetine hızla tükürdü. "Bir kilosuna ne kadar aldığımı hiç söylemeyeyim daha iyi. Bir dahakine tonla satacağım. Ya da dağıtacağım."</p>

  <p>"Harika bir fikir."</p>

  <p>"Düşkünler evine düşeceğim."</p>

  <p>"Elbette düşeceksin," dedi babam.</p>

  <p>"Benimle beraber sen de, Mr Fox."</p>

  <p>"Ben orada bulundum. İnsan çok şey öğreniyor."</p>

  <p>Polski "Soğutma deposu tıka basa dolu. Daha sonra sigortalara bir bakmanı istiyorum. Bugün daha ne kadar gelir bilmiyorum ama birkaç kamyondan fazlası gelirse, yandık. Yeni, hepimiz yandık. Geçen sene, ürünü yeterince hızlı kesemedik. Birkaç hafta boyunca, kilo başına bir dolar kazandım. Bu yıl, beni mahvetti. Kuşkonmaz dağları altında..."</p>

  <p>Böyle yakınmaya, tükürmeye, kızgınca <i>hiçbiğşeylemeye</i> ve <i>bişeylemeye,</i> toprağı tekmelemeye devam etti ve nihayetinde, neredeyse bağırarak "Şu bir bardak su artık olmuştur, pişmiştir, herhalde," dedi.</p>

  <p>Babam istifini bozmadan, "Bu beni zerre şaşırtmaz," dedi.</p>

  <p>"Zahmet olmazsa açar mısın, Mr Fox? Çok işim var. Göster bana ne göstereceksen."</p>

  <p>Babam bana döndü. "Açmamızı istiyor."</p>

  <p>Polski yine homurdanmaya başladı. "Sen konuş onunla, Charlie. Beni dinlemiyor."</p>

  <p>"Benim devemi gütme," dedi babam.</p>

  <p>Polski, derin derin soluyarak, acı çeken bir ses tonuyla, "Bir bakar mısın artık, şu şey olmuş mu," dedi.</p>

  <p>Babam purosunun ucunu emdi. Tadına baktı. Yuttu. Dudaklarını büzüp rüzgârsız havaya bir duman halesi üfledi. Havada süzülen mavi çember gidonları, pedalları ve selesiyle bir bisiklete dönüşüp pedallarını çevirerek uzaklaştı. Babamın duraksamasını gözle görülür bir gecikmeyle dolduran halenin, gökyüzüne yazılan bir cümlenin yere düşen virgülü gibi dağılarak tarlalara doğru süzülüşünü izledik.</p>

  <p>"Hadi bakalım," dedi babam.</p>

  <p>Kapının kilidini çözdü, metal kapakçığı çekerek açtı ve eğilip içeriye bakmadan, elinde ansızın bir demet çiçek beliren bir büyücü edasıyla bir bardak suyu dışarı çıkardı. Bardağı hızla bir elinden ötekine geçirirken parmaklarını üfleyen Polski'ye verdi.</p>

  <p>"Sıcak patates," dedi Polski. "Yani, soğuk." Temiz parmak uçlarına üfledi.</p>

  <p>"Pişmemiş. Bu kesin."</p>

  <p>Babam, "Hadi, döksene," dedi.</p>

  <p>Polski suyu dökmeyi denedi. Bardağı baş aşağı çevirdi ve salladı. "Dökülmüyor." Bardağın dibine vurdu. "Dışarı çıkmıyor."</p>

  <p>"Buz," dedi babam. Bu kelimeyi söylerken bir yandan sırıtıp bir yandan da tıslamıştı.</p>

  <p>"Bak şu işe. Hiç fena değil." Polski, kendisine rağmen, etkilenmişti.</p>

  <p>Buz Fıçısı hâlâ lıkırdayıp bağırsaklarından su püskürtüyordu, bacasından kurumlu duman yükseliyordu. Paltosunun önü açık, sigara tüttüren şişman bir oğlana benzeyen komik bir görüntüsü vardı.</p>

  <p>Polski bardağı ellerinin arasında ısıttıktan sonra içindeki buz kalıbını aldı ve gül çalılarına doğru yavaşça fırlattı.</p>

  <p>"Bunun bir buzdolabı olduğunu anlamalıydım," dedi. "Senden bunu beklemeliydim."</p>

  <p>Babam alaycı bir tavırla, "Peki su nerede?" dedi. "Elektrik kablosu nerede?"</p>

  <p>"Gazyağıyla çalışıyor dedin ya."</p>

  <p>Babam, "Yani benim bir ocakta buz yaptığımı mı söylüyorsun?" dedi.</p>

  <p>"Öyle görünüyor."</p>

  <p>"Ve gazyağı sudan ucuz. Bu alet çok ekonomik."</p>

  <p>Polski, "Yapacak işlerim var. Kuşkonmazların altında eziliyorum."</p>

  <p>"Nasıl çalıştığını bilmek ister misin?"</p>

  <p>"Başka zaman."</p>

  <p>"Elini şu çekmeceye sok. Bak ne kadar soğuk. Elin yapışır kalır. Hayatında böyle şey görmemişsindir."</p>

  <p>"Hayır," dedi Polski. "Ama duydum. Sen otuz yıl önce icat edilmiş bir şey icat etmişsin." Polski uzaklaşmaya başladı. "Bir tost makinesiyle karşıma çıkıyorsun. 'Bak hiç kablosu yok. Ve tost yapıyor.' İyi ama o hâlâ bir tost makinesi. Bu da bir buzdolabı. İcat edilmiş bir şeyi tekrar icat edemezsin."</p>

  <p>"Bu mükemmeliyet," dedi babam; bunu duyan Polski ürktü. <i>Mükemmeliyet.</i> "Ben onu mükemmelleştirdim. Diğerleri küçüktü. Yetersizdi. Düşük kaliteli soğutucular. Dün öğleden sonraya kadar soğutucular hakkında bir şey bilinmiyordu. Gazla çalışırlar. İçlerine kürekle kar atsan bile, bir küp buz üretemezler. Amonyaklı su, lityum bromür. Tuzlu su. Ama bu bebek," -fıçıya sevgiyle dokundu- "bu bebek yeni bir yüksek genişleme kapasitesi formülü, zenginleştirilmiş amonyak ve basınçlı bir hidrojenle çalışıyor. Bu bir maket. Çok büyük bir tane yapmayı planlıyorum. Ne diyorsun?"</p>

  <p>Polski, "O başka. Yangın çıkabilir," dedi.</p>

  <p>"Havalandırılırsa çıkmaz." Babam yalvarmıyor, açıklıyordu. "Doğru biçimde izole edilirse çıkmaz. Şu valfların patenti beklemede, gerisini boş ver, orijinal fikri boş ver. Bu, şairane."</p>

  <p>"Ve çok büyük bir risk." Polski babamı dinlemiyordu bile. "Bunun büyüğü yangın çıkarır. Her yeri dumanlar kaplar. Ocak patlar. Bir patlarsa, parçalarını Pittsfield'den toplarlar. Böyle bir şeyin yeri neresi, biliyor musun? Uzaklarda, atom bombalarının test edildiği, kimseye zarar veremeyeceği bir yer - çok uzaklarda. Bunun yeri etraftaki her şeye hasar verip atları korkutacağı burası değil. Böyle bir şeyle kendi hayatını riske atıyorsun."</p>

  <p>Kararlı bir yüzle babama baktı.</p>

  <p>Babam, "Hiç risk yok," dedi. "Senden bunun prensibini dikkate almanı istiyorum. Buz üreten bir ateş dolabı. Sessiz! Susuz!"</p>

  <p>"Elektrik ucuz."</p>

  <p>Babam Polski'ye gülümsedi. "Kaç yaşındasın, Doktor?"</p>

  <p>Alt dudağını öne çıkartan Polski salyayla kaplı yere tükürdü.</p>

  <p>"Peki ya on sene sonra?" dedi babam. "O zaman nasıl olacak? Veya yirmi sene sonra? Geleceği düşün."</p>

  <p>"Ben gelecekte burada olmayacağım."</p>

  <p>"İşte Amerika'nın mezar kitabesi. Bu suç. Bu saçmalık."</p>

  <p>Polski, "Her yerde yangın çıkarabilirsin," dedi. "Sağ ol, ben almayayım."</p>

  <p>Bunu duyan babam kahkaha attı. "Minicik bir ateşten başka bir şey değil," dedi. Jerry'ye bir mumun ne olduğunu açıklarmış gibi her kelimeden sonra duraklayarak, yarı alaycı, yarı öğretici bir tavırla. "Bir kontrol ateşi. Gel ve bir bak. O kadar küçük ki, zor görülüyor. On sentlik bir puroyu yakmak için bile daha fazla ateş lâzım."</p>

  <p>Polski bileğindeki kılların arasına gömülü kol saatine bakarak, "Usta işi olduğunu görüyorum," dedi. "Sende gerçek Yankee mahareti olduğunu hep söylemişimdir. Ama şimdi bunun için zamanın yok. Birkaç saat içinde kuşkonmazların altında boğuluyor olacağım. Bu ciddi iş."</p>

  <p>Babam, "İlgini çekmedi," -küt parmağını fıçının kapağına vuruyordu- "doğru mu?" dedi.</p>

  <p>"Bahse girerim sen bunun bir altın madeni olduğunu düşünüyorsundur."</p>

  <p>"Sadece bir altın madeni bir altın madenidir."</p>

  <p>Polski ayaklarını sürüyerek verandaya doğru yürüyordu. Çakılların üzerinde sendeleyerek arkasına dönüp "Bu zımbırtı seni zengin etmeyecek, Mr. Fox," dedi.</p>

  <p>Babam dilini kıvırarak güldü ama şapkasının güneşliği gözlerini karartıyordu. Polski'nin uzaklaşmasını izledi. "Zengin olmak isteseydim -ki istemiyorum- kuşkonmaz yetiştirirdim."</p>

  <p>"O da seni zengin etmez." Polski arkasını dönemeden konuşmuştu. "Seni ülser ederdi."</p>

  <p>Babam başparmaklarını ceplerine taktı ve ayaklarını ayırdı - bir polis memuru gibi duruyordu. "Seni ülserinle baş başa bırakalım, Doktor."</p>

  <p>Polski verandadan, "Böyle kızgın ayrılma, Mr. Fox," diye seslendi ama hâlâ bize bakmıyordu. "Dediğim gibi, güzel aygıt ama benim işime yaramaz."</p>

  <p>Evine girdi ve karısına seslendi - "Şavil!" Karısının adı Cheryl'di.</p>

  <p>Babam, "Kuşkonmaz yetiştirir, ürünü kaldırmaları için de elli tane vahşi adam tutardım. İşte bunu yapardım. Ve, Charlie, sana da bir çift yeni lastik ayakkabı ve paranın alabileceği en iyi işçi tulumunu alırdık," dedi. Buz Fıçısının alevini söndürdü ve alete canlıymış gibi sevgiyle bakarak, "Şu miyop hindi bundan zımbırtı diye bahsetti," dedi.</p>

  <p>Gülümsedi, yüzü aydınlandı.</p>

  <p>"Bundan daha iyi bir tepki olamaz."</p>

  <p>"Ama pek sevmedi," dedim.</p>

  <p>"Bu yumuşatılmış bir ifade." Babam güldü ve ağzından çıkan her kelimeyi vurguyla titreterek, "Resmen nefret etti!" dedi. Homurdandı. "Bu cehaletin verdiği kibir - verilebilecek en aptal tepki. 'Büyük visk'miş. Ama ben minnettarım. Bu yüzden buradayım. Beni canlandıran böyle tepkiler. Hoşuna gitseydi ne olurdu, düşünebiliyor musun? Evet, çok endişelenirdim. Kendimden utanırdım. Kafayı vurur yatardım."</p>

  <p>Polski evinin kapısından çıktı. Cipine binip geri vitese taktı.</p>

  <p>"İşte gidiyor - yaşlı Dan Beavers. Bu korkakların eline bir L.L. Beans kataloğu sıkıştır, kendilerini dağ adamı sanırlar."</p>

  <p>Polski cipini tarlalara giden engebeli yolda aceleyle sürüyordu.</p>

  <p>Babam kesik parmağıyla işaret ederek, "Onun cip dediği şu hastalıklı et parçası asıl zımbırtı," dedi. "Ama bu yaratıcılık. Bunu parayla alamazsın."</p>

  <p>O kadar vahşi bir kendine güveni vardı ki, hiçbir şey söyleyemedim, o da benden bunu talep etmedi. Böylece, konuşmadan buz fıçısını kamyonete yükledik.</p>

  <p>"Şişman bir oğlan çocuğuna benziyor," dedim.</p>

  <p>"Bu küçük bir bebek. Ama büyüğünü yaptığımızda adını Şişman Çocuk koyarız." İsiliklerime baktı ve "Tanrım, berbat görünüyorsun," dedi.</p>

  <p>Kamyoneti yola doğru sürdük. Babam tekrar "Şişman Çocuk," dedi, kelimeleri sakız gibi çiğneyerek. O arabayı sürerken gizlice yüzüne baktım ve gülümsediğini gördüm. Niçin gülümsüyordu?</p>
</body>
</html>
