<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>21</h3>

  <p class="p1">O gece Şişman Çocuk'un alevleri ağaçların tepelerini parlak bir şapka gibi kapladı. Sıcak amonyak gazının çatır çatır patlama sesi bulunduğumuz yere kadar geliyordu. Alevler Jeronimo'yu bize yakınlaştırıyordu. Yükselen kıvılcımlar yıldızları söndürüp yerlerine alev alev yanan zerreleri koyuyor, yükselen duman gökyüzünü kaplıyordu.</p>

  <p>Karanlık kampımızda, Dönüm'de oturuyor, sivrisineklerin işkencesine maruz kalıyordum. Gündüzleri böcekleri uzak tutmak için kullandığımız böğürtlenleri bulamamıştım. Jeronimo'dan çıkan duman sinekleri uzakta tutmaya yardımcı olmuyordu - evimizi yok etmiş olan yangının bu kadar yakınında bir ateş yakmanın uğursuz bir tarafı vardı. Alevler kuru odunları hâlâ vahşice ve iştahla çiğniyor, kül şeklinde gökyüzüne tükürüyordu. Çocuklar sürünerek bir korunağa saklanmış ve orada uyumuşlardı. Mr. Haddy'nin teknesinin ardından yaktığı ağıtlar tembel horlamalara dönüşmüştü. Uykusunda sarhoşlaşıp aptallaşmıştı. Babam kampın bir köşesine gidip uzanmıştı. O da diğerleri gibi uyuyordu. Tek bir kelime bile etmemişti.</p>

  <p>"Biraz uyu, Charlie," dedi annem. Esnedi. O da kısa süre içinde uykuya daldı; artık sadece ben uyanıktım.</p>

  <p>Horlayan bu insanların arasında otururken babamın gecelerinin ne kadar uzun olduğunu anladım. Genelde gecenin bitmesini bekleyen o olurdu. Yere düşen dalların hışırtıları ve yıkılan ağaçların anlık gümlemeleri karanlıkta yankılanıyordu. Yarasalar ciyaklıyordu; bazı kuşlar hâlâ yangın yüzünden çığlıklar atıyor, bazıları da klarnet gibi sesler çıkartıyorlardı. Çoğunluğunu kuşların çıkardığı bu sesler cangıla ait değildi. Çok kabaydılar; etraflarındaki kapkara ağaçların yumuşaklığını törpülüyor, delip geçiyorlardı.</p>

  <p>Bu ayaklanmanın sesiydi, gecenin tüm diğer seslerini bastırıyordu; en kötü sesler en karanlık köşelerden yükseliyordu. Bazıları kırık bir hortumdan aniden fışkıran bir suyun sesi gibiydi. Parça parça yıkılan cangılın sesini dinledim. Bu gizli yaratıkların, hatta ağaçların sesi vardı. Gökyüzünü tümüyle velveleye vermiş olan yangının tetiklediği korkularını, gecenin içinde bağırarak dile getiriyorlardı. Kördüm ve dünya etrafımı sarmış olan çiy gibi çöküyordu. Bunun hiçbir çaresi yoktu, ne yalıtabilirdim onu, ne de sakinleştirip uykuya yatırabilirdim. Her şey suratıma kükrüyordu. Umudumu kaybettim ve bilinçli bir şekilde endişelenmeye başladım. Bu yalnızlık değil, yok oluş kabusuydu; durmaksızın dönen demirden bir çark, zamansız karanlıkta çıkardığı monoton ses eşliğinde, pençeleri birbirine geçerek dönüyor, dönüyordu.</p>

  <p>Ama babam etraftaki sesleri tanıyordu. Beni endişelendiren bu geceler ona yepyeni fikirler veriyordu. Şafak söktüğünde onu daha iyi tanıyor ama ondan Jeronimo'nun korkunç yıkılışından korktuğumdan daha fazla korkuyordum.</p>

  <p>Annem, "Bırakın uyusun," dedi. Hâlâ uykuda olması beni çok şaşırtmıştı - onu bu kadar derin uyurken görmemiştim hiç.</p>

  <p>Yan dönmüş, bir kirpi gibi kolları yüzünün üzerinde, bacaklarını gövdesine doğru çekmiş yatıyordu - homurdayarak horlayan bir kütleydi. O kadar hareketsizdi ki, gömleğine konan sinekler, kumaşın katlarının arasında oynaşıp duruyorlardı. Kimse konuşmuyor, uyanınca söyleyeceklerini kimse duymak istemiyordu.</p>

  <p>Artık gündüz olmuştu. Titreyen ağaçların altında kendimi hasta ve küçük hissettim.</p>

  <p>Kuraklık mevsiminin şafağında, güneş ışığının değdiği yapraklar kuruyarak ölüyor gibi görünüyordu. Çiy otların üzerinde kuruyor, pörsüyüp solan uzun yapraklar dallardaki yaprakların damarları arasından altın sicimler gibi parıldıyorlardı. Rutubetten ve karanlıktan kurtulan toz günün ilk saatlerinde saldığı tatlı ve sarı çürüme kokusuyla havaya karışıyordu. Yükselen güneş dokunduğu her canlıyı ısıtıp katılaştırıyor ve ölümünün altın yalazıyla parlatıyordu. Parlayan ağaçların üzeri gevrek sikkelerle ve altın rengi yaprak yığınlarıyla doluydu. Güneş en tepedeki dalların arasından sızmaya başladığında Dönüm'deki her şey siyah su birikintisinin etrafında parlak ve cansız uzanıyordu.</p>

  <p>Nefesimizi tutarak babamın uyanmasını bekledik. Ben uyuklayarak su birikintisinin yanındaki örümcekleri izliyordum; hedef aldıkları bir sineğe saldırıp mumya gibi sarıp sarmalamadan önce, sineği içine hapsedecekleri kanun tellerine benzer ağları örüyorlardı. Muntazaman sarılmış sinekleri ağın üst köşesinde asıyorlardı, tıpkı buradaki yerlilerin karabiber ve mısırları astığı gibi.</p>

  <p>Clover, "Zavallı babam," diye fısıldadı.</p>

  <p>Mr. Haddy, "Onun saçmalığı neredeyse hepimizi öldürüyordu," dedi.</p>

  <p>Annem, "Şimdi iyiyiz," dedi. "Charlie bizi kurtardı."</p>

  <p>"Burası Charlie'nin kampı değil. Burası Dönüm. Hepimize ait," dedi Jerry. "Maywit çocukları şu korunakları yapmam için bana yardım ettiler. Ama tüm övgüleri bu salak alıyor."</p>

  <p>"Dün gece zırıldanıyordun," dedim. "Çok korkmuştun."</p>

  <p>"Hiç de bile!"</p>

  <p>Mr. Haddy, "Ama ben korkmuştum! Dua ettim. Orada ölümü gördüm. Vaizin cehenneminden daha kötüydü. Yangın yerine kasırga veya hortum olmasını tercih ederim. İblisleri gördüm. Dans eden Duppyleri gördüm, o kadar korktum ki ölmek istedim," dedi.</p>

  <p>Clover, "O adamlara ne oldu anne?" dedi.</p>

  <p>"Gittiler."</p>

  <p>"Gitmedilerse de başımız gerçekten belada demektir," dedi Mr. Haddy ve tekrarladı, "Gerçekten!"</p>

  <p>"Ben gittiklerini gördüm," dedim.</p>

  <p>"Bunu düşünme Charlie." Annem bana sarıldı. "Artık güvendeyiz. Baban kalktığında minnettar olacak."</p>

  <p>"Babam ne <i>yapıyor?</i>" diye sordu April.</p>

  <p>Babamın uyuması bizi çaresiz bırakıyordu. Hareket etmemizi engelliyordu. O orada uzandığı sürece hareket edemezdik. İşte o zaman onun bizim için ne kadar önemli olduğunu hatırladık. Onu sadece uyanık haliyle tanıyorduk. Onu bu kadar hareketsiz görmek korkutucuydu. O ölürse, hepimiz mahvolurduk.</p>

  <p>Artık tepemizde parlayan güneş babamın sırtını yakıyordu. Uyuyan insanlar yerin altına özgü bir koku salarlar, pişmiş bitki kökleri, toprak, ter, yemek ve yara kokusuna benzeyen bir koku - cesetlerin de böyle, ısıtılmış gübre gibi koktuğunu hayal ediyordum. Babam hareket etmiyordu. Uyanık kaldığı tüm o geceleri telafi ediyor olabilirdi. Ama ölü görünüyor, ölü gibi kokuyordu.</p>

  <p>April, "Anne, ölecek miyiz?" dedi.</p>

  <p>Annem, "Saçmalama," dedi. Sepetlerimizi gördü ve yautia, guava ve yabani avokado toplamamıza yardım etti. Kampımızı övdü ve iyi bir iş çıkardığımızı söyledi - kamp hayatımızı kurtarmıştı.</p>

  <p>Yautiayı gören Mr. Haddy "Siz çocuklar <i>eddoes</i> seviyor musunuz? Benim annem <i>addoes</i> yapardı," dedi.</p>

  <p>Babam yattığı yerde dönüp birden ayağa fırladı.</p>

  <p>"Hadi gidelim," dedi. Yere diz çöktü.</p>

  <p>Öğleden sonranın ilk saatleriydi. Yaklaşık on üç saat uyumuştu ama kimse saatin kaç olduğundan bahsetmedi. "Öğlene kadar uyuyan yalancılar, dolandırıcılar, dejenere insanlar" - bunlar babamın nefret ettiği insanların bir kısmıydı. Bize her zaman derin uykunun bir hastalık olduğunu söyler, çok uyuduğumuzda bizi suçlardı.</p>

  <p>Altın rengi çimenlere oturdu ve ellerini kucağına koydu. "Neye bakıyorsunuz?"</p>

  <p>Sesi dümdüz, cansız, farklıydı, neredeyse uyuşuktu; alçak sesle konuşuyor, dudaklarını çok az hareket ettiriyordu. Çok yorgun görünüyordu, oysa bütün gece orada yatıp uyumasını izlemiştim.</p>

  <p>Annem yere çömelip babamın yüzüne dokundu. "Saçların yanmış," dedi.</p>

  <p>Kaşlarının sadece kökleri kalmış, sakalı ve kirpikleri yanmıştı. Bu ona hem afallamış bir ifade veriyor hem de bir sosis gibi görünmesine neden oluyordu. Yüzünün bir tarafı pembe ve kırış kırıştı, tenine uykusunun haritası çıkmıştı. Bir gözü diğerinden daha kırmızıydı. Beysbol şapkasını taktı.</p>

  <p>"Berbat bir gece geçirdim. Gözümü bile kırpmadım," dedi.</p>

  <p>Mr. Haddy, "Uykunda irkilmedin bile, kütük gibi uyuyordun - değil mi Anne?"</p>

  <p>Babam, "Sabah sabah yalancılara hiç tahammül edemem," dedi.</p>

  <p>Sonra havayı kokladı ve bir şey duymuş gibi kulak kesildi. Havada hâlâ güçlü bir duman ve amonyak kokusu vardı, bu kokular, yanık bambu ve kavrulmuş teneke kokusuyla karışıyordu. Babam içini çekti. Yüzünü buruşturdu. Olanları hatırladı ve hüzünle gülümsedi.</p>

  <p>"Bitti," dedi yenik bir sesle.</p>

  <p>"Bütün uğraşların," dedi annem. Hâlâ diz çökmüş duruyorken, ağlamaya başladı. "Çok üzgünüm Allie."</p>

  <p>"Ben mutluyum," dedi babam. "Jeronimo yıkıldı."</p>

  <p>Mr. Haddy, "Havai fişekler gibi havada patladı," dedi.</p>

  <p>Babam, "Özgürüz," dedi.</p>

  <p>Annem itiraz etti. "Yaptığın her şey yok oldu," dedi. "Evlerin hepsi, ekinler, o harika makineler. Tüm uğraşların -"</p>

  <p>"Tuzaklar," dedi babam. "Hiç yapmasaydım keşke."</p>

  <p>"Nereden bilecektin?"</p>

  <p>"Bilebilecek tek kişi bendim. Bu cehalet değildi - kurnazlıktı. Benim sorunum hep bu olmuştur. Çok özenliyim, çok hırslıyım. İdealistim, elimde değil. Durumu barışçıl yollardan halletmeye çalışıyordum. Yüzümde patladı."</p>

  <p>"Allie, niçin..."</p>

  <p>"Ve bunu hak etmiştim. Zehirli maddeler - burası onlar için uygun bir yer değil. Bir daha asla zehirle iş yapmayacağım, yanıcı gazlarla da. Basit tutmak lazım - fizik lazım, kimya değil. Kaldıraçlar, ağırlıklar, makaralar, çubuklar. Doğal yollardan ortaya çıkan kimyasal maddelerden başkasını kullanmamam lazım. Sabit elemanlar-"</p>

  <p>Annem hıçkırdı. "Ama o adamlar öldü!"</p>

  <p>"Alevlerin içinde tavlandılar, Anne."</p>

  <p>Clover, "İşte ben de bunu merak ediyordum," dedi.</p>

  <p>"Ama yok olmadılar. Madde yok edilemez. Figgy'ye sor. Bu dönüşümü kendileri talep etti. Onlar gibi leş yiyiciler hindi gibi kızartılmayı hak ediyorlar-"</p>

  <p>Annem parmaklarını gözlerinin üzerine koymuştu. Babam ayağa kalkarken sessizce ağlıyordu.</p>

  <p>"Bir şey inşa ettiğimi sanıyordum," dedi. "Meğer yok edilmesine yol açıyormuşum. Bu, dünyadaki mükemmelliğin bir sonucu - kusurluluğun zıt gazabı. O leş yiyiciler bizimle beslenmek istediler! Ve Şişman Çocuk beni yarı yolda bıraktı. Konsept yanlıştı ve şimdi nedenini anlıyorum - artık zehir yok, Anne."</p>

  <p>Bunu neredeyse sızlanarak, ellerini birbirine kenetlemişken söylemişti. Suya gitti ve ellerini suya soktu.</p>

  <p>"Bu dünyada herkes herhangi bir şeyi bozabilir. Amerika'yı küçük adamlar yıktı."</p>

  <p>Kalbi kırılmış gibiydi. Birleştirdiği ellerine su doldurdu, yüzünü ve kollarını yıkadı. "Neredeyiz - burası ne böyle?"</p>

  <p>"Dönüm," dedim.</p>

  <p>"Kampımız," dedi Jerry.</p>

  <p>"Buna kamp mı diyorsunuz?" sesi hâlâ cılızdı.</p>

  <p>Clover, "Burada oyun oynuyoruz," dedi.</p>

  <p>"Oyun parkı. Hep suyunuz var mıydı?"</p>

  <p>"Bir kaynaktan geliyor," dedim.</p>

  <p>"Suda yüzebilirsin," dedi Jerry.</p>

  <p>Babam etrafına bakındı. Her şeyin gayet uygunsuz olduğunu düşündüğünü biliyordum. Burasının bizi mutlu ettiğini ona söylemek istedim. Salıncağı gördü. "Bu ipi bir yerden tanıyorum," dedi.</p>

  <p>"Bu benim teknenin halatı," dedi Mr. Haddy.</p>

  <p>"Charlie'nin fikriydi."</p>

  <p>"Kulübeler de. Ve meyveler. Ve küçük sepetler." Hüzünle konuşuyordu. "Tam bir maymun hayatı."</p>

  <p>"Şu sepettekiler guava," dedi Jerry.</p>

  <p>"Biraz ye Allie. Hiçbir şey yemedin."</p>

  <p>"Maymun yemekleri, maymun oyunu," dedi babam. "Buradan nefret ettim, bunu istemiyorum. Neden bizi buraya getirdin Charlie?"</p>

  <p>Annem, "O bizi kurtardı," dedi. "Bize yiyecek içecek buldu. Allie, yoksa ölecektik."</p>

  <p>"Yiyecekleri o yetiştirmedi, suyu kazarak bulmadı." Babam bana bakmayı reddediyordu. "Hadi gidelim," dedi. "Geç oldu. Burada oturup duruyorsunuz."</p>

  <p>Annem, "Jeronimo'ya dönemeyiz," dedi.</p>

  <p>"Döneceğimizi kim söyledi? Jeronimo'dan kim bahsetti? Orayı görmek bile istemiyorum."</p>

  <p>Annemin dudakları "Nereye?" sorusuyla şekillendi.</p>

  <p>"Uzağa! Uzağa!"</p>

  <p>"Enkazdan yanımıza alacak bir şeyler çıkarmalıyız," dedi annem. "Böyle gidemeyiz."</p>

  <p>"Ben böyle gitmek istiyorum," -başında şapkası, gömleğini yanık uçlarından sarkan kollarıyla karşımızda duruyordu. Neyse o gibi görünüyordu- bir patlamadan sürünerek kaçmış bir adam.</p>

  <p>Mr. Haddy, "Aletlerin? Yiyeceklerin? Çuvalların ve tohumların? Benim teknem? Teknemi burada bırakamam!" dedi.</p>

  <p>"Hepsi zehirlendi," dedi babam. "Yanımıza çok fazla şey almıştık - çok fazla ıvır zıvır, zehirle dolu çok fazla bidon. İşte hatamız buydu. Amonyak patlamasının olası sonuçlarından haberiniz var mı? Burada zehirlenme var, zehirlenmeyenler de yanıp kavruldu."</p>

  <p>"Lütfen, Allie. Çıldırmış durumdasın."</p>

  <p>"Durumu oldukça hafifleterek anlattım. Şimdi, hadi gidelim - bu kokudan kurtulmak istiyorum."</p>

  <p>"Nehre mi?"</p>

  <p>"Anne," dedi, "Ben nehri öldürdüm!"</p>

  <p>Jerry, "Niçin burada kalmıyoruz?" diye sordu.</p>

  <p>"Kalıp da Şişman Çocuk'un bağırsaklarından çıkan kokuyu mu soluyalım? İşte sorunun cevabı. Bu koku bir yıl boyunca dağılmaz ve hepimizi çıldırtır. Hayır, gitmek istiyorum" -doğu yönünü, Esparanza'ları gösterdi- "şu dağların arkasına."</p>

  <p>"Onların arkasında bir nehir var," dedi Mr. Haddy. "Rio Sico."</p>

  <p>"Bunu hepimiz biliyoruz, Figgy."</p>

  <p>"Paplaya ve Camaron'a akıyor. Brewer'in oraya gidebiliriz. Benim kendi lagünüm orası."</p>

  <p>"İşte orası tam bize göre," dedi babam.</p>

  <p>Bu artık annem için çok fazlaydı. Acı çeken, ilgi isteyen bir ifadeyle, "Nereden biliyorsun?" diye sordu.</p>

  <p>Babam alnında kaşlarının olması gereken bölümü oynattı. Mutsuzca gülümsüyordu. "Çünkü adını sevdim."</p>

  <p>Meydanın etrafında ağır adımlarla yürüyor, çalılıkları tekmeliyordu. Sabırsızlığı onu beceriksiz ve işe yaramaz hale getirmişti. Sonunda, içini çekti.</p>

  <p>"Peki, Charlie, vazgeçiyorum. Çıkış ne tarafta?"</p>

  <p>Yolu gösterdim.</p>

  <p>"Aynen düşündüğüm gibi," dedi. Yürümeye başladı.</p>

  <p>"Önden ben gitsem iyi olur."</p>

  <p>"Seni kim başa getirdi?"</p>

  <p>"Buralarda tuzak kazdık ve üzerlerini çalı çırpıyla örttük. Haydutlar gelirse diye. İçine düşebilirsin," dedim.</p>

  <p>"Tuzakları iyi bilirim," dedi ve yürümeye devam etti.</p>

  <p>Elimizde yiyecek sepetleri ve bir testi suyla peşinden gittik.</p>

  <p>Dönüm ve nehir arasında Jeronimo vardı. Dağlara giden tek yol buydu. Babam daha hızlı yürümemizi istedi ama Jeronimo'dan kaçış yoktu - yolun sonunda, için için yanıyordu.</p>

  <p>Babam başını önüne eğdi.</p>

  <p>Mr. Haddy, "Oooğ," dedi.</p>

  <p>Jeronimo'ya bomba atılmış gibiydi. Sadece tozdan, gri küllerle dolu dev bir çukurdan ibaretti, etrafındaki ağaçlar yanıp kapkara kazıklara dönüşmüşlerdi. Yangın her yere sıçradığı için şimdi çok daha büyük olan meydan bir kratere benzemişti. Şişman Çocuk'un boruları göçmüş, kemik gibi beyaza dönmüştü; tüm pompalar yere düşmüştü. Ayakta duran tek bir ev, sağlam tek bir barınak kalmamıştı. Bahçelerdeki bitkiler kavrulmuş, sapları insan etine benzeyen kabarıklarla kaplanmıştı. Mısırlar dümdüz olmuş, kabaklar ve domatesler patlamıştı, içlerinden sular sızıyordu - çürüyene kadar pişmişlerdi. Meyvelerin bazıları parçalanmış cüzdanlar gibi görünüyordu.</p>

  <p>Ama bu kül olmuş kalıntılar sessizlikle karşılaştırıldığında hiçbir şeydi. Kuş cıvıltılarına ve çığlıklarına, ağustosböceklerinin yüksek sesle şarkı söylemelerine alışmıştık. Etrafta ne bir ses ne de bir hareket vardı. Jeronimo'daki tüm hayat yanıp kül olmuştu. Gördüğümüz tüm kuşlar ölüydü; kavrulup kararmış, küçülmüş, tüylerini kaybetmiş, sadece cılız kanatları ve komik yumak kafaları kalmıştı. Balık deposunun yüzeyinde sümüksü balık ölüleri yüzüyordu. Öğleden sonra güneşinde her şey ölü, sessiz ve kokmuş duruyordu. Bazı büyük tepecikler hâlâ yanıyordu.</p>

  <p>"Görmek istiyordunuz," dedi babam kızarak. "Gözlerinize ziyafet çekin!"</p>

  <p>Uzaklardaki kuşlar ormanda ötüşerek onunla alay ettiler.</p>

  <p>Kapkara çimenleri yararak geçerken eğilip yerden sapı yanmış bir pala aldı. Sonra evimize gitti, geriye kalan keresteleri de parçalayarak tam bir harabeye çevirdi. Banyo evinin olduğu yerde ayakta durduk. Sıcaklık arkları çatlamış, kil boruların bazıları pişmişti. Yanık hava gözlerimi yakıyordu.</p>

  <p>Annem, "Hiçbir şeye dokunmayın," dedi.</p>

  <p>Mr. Haddy, "Dokunulacak bir şey kalmamış," dedi.</p>

  <p>"Bunu duydum!" Babam elinde palayla bize doğru geliyordu. Mr. Haddy'nin kafasını uçuracağını zannettim. Palayı ona doğru salladı.</p>

  <p>"Ben kaldım, onlar kaldı - sen kaldın, Figgy. Eğer şikâyet edecek gücü kendinde buluyorsan, senin hiçbir şeyin yok derim. Biraz minnet göster."</p>

  <p>Mr. Haddy dişlerini çıkarttı. "Teknem - alev aldı. Hurda oldu."</p>

  <p>"Ben sahip olduğum her şeyi kaybediyorum, o ise tavuğuna üzülüyor."</p>

  <p>"O benim dünyada sahip olduğum tek şey," dedi Mr. Haddy. Gözyaşları burnunun yanından süzülüp dişlerine damladı.</p>

  <p>"Nehir yoksa tekne ne işe yarar ki?"</p>

  <p>"Nehir <i>orada,</i> Baba."</p>

  <p>"Nehir öldü," dedi babam. "Amonyak hidroksit ve zorlukla soluyan balıklarla dolu. Hava - kokusunu alıyor musun? Kirlenmiş. Bu yerin zehirlerden arınması en az bir yıl sürer. Eğer burada kalırsak, ölürüz."</p>

  <p>Babam külleri tekmeledi.</p>

  <p>"Sen de biliyorsun - sadece benim ağzımdan duymak istedin!"</p>

  <p>Babam haklıydı. Hava amonyağın boğucu kokusuyla ağırlaşmıştı, nehrin kıyısındaki yosunlara ölü balıklar ve şişmiş kurbağalar takılmıştı. Bunlar, kara otların arasındaki kavrulmuş kuşlardan daha korkunç görünüyordu. Bu nehir yaratıkları tombuldu ve üzerlerinde hiçbir iz yoktu. Yanmamışlar, zehirlenmişlerdi. Karşı kıyıya geçmek için suda onların arasından yürümek ve sopalarla kenara itmek zorunda kaldık.</p>

  <p>Babam karşıya üç kere gitti geldi, çocukları taşıdı. Son seferinde, Jerry'yle çamurun içinde mücadele ederken, yüzü ve kolları isli, giysileri ıslak ve yırtık, ağlamaya başladı. Orada suyun içinde durdu ve ağladı. Önce Jerry'nin ağladığını sandım - daha önce babamın ağladığını hiç görmemiştim. Bütün yüzü buruştu, ağzı gerildi ve kare şeklini aldı. Diş köklerini görebiliyordum. Nefes alırken boğulur gibi sesler çıkarıyor ve küçük kuru hıçkırıklarla ağlıyordu.</p>

  <p>"Ne düşündüğünüzü biliyorum. Tamam, kabul ediyorum - çok kötü bir şey yaptım. Çok büyük bir risk aldım. Burayı tamamen kirlettim. Ben bir katilim." Tekrar hıçkırdı. "Ben değildim!"</p>

  <div>
    <br />
  </div>

  <p class="p1">Nehir kıyısından sıçrayarak çıkmış, Jerry'yi yere bırakmış ve bizi hızla hareket ederek bu ormana yönlendirmişti. Ağladıktan sonra, yüzünü bize hiç dönmedi.</p>

  <p>Nehrin doğusunda zemin yüksekti. Bir saat içerisinde akçaağaçları arkamızda bırakmış, kısa sedir ağaçlarının arasında yürüyorduk. Üzerimizde Esperenza dağlarının iki zirvesi arasında uzanan sırtı vardı. Kuraklık mevsiminin, bu kuru mavi günlerin iyi tarafı ormanın daha kavruk olması, yürümeye daha elverişli olması ve daha fazla ışık almasıydı. Ama kokusu da daha ağırdı. Cangıl çok sıcak havalarda, hiç yağmur düşmemişken, bir kokarca gibi pis, çöplük kadar keskin kokuyordu. Tırmanırken korkunun ekşi dalgaları yüzümüzü aylıyordu. Yolun bir bölümü tanıdıktı. Babama Francis ve Bucky'yle buraya gelip bambu arayışımızı anlattım.</p>

  <p>"Onlar bu gece kendi yataklarında uyuyacaklar," dedi.</p>

  <p>Bir şeyini kaybetmiş ve bulabilmek için kendi adımlarının izini süren birisi gibi kafası önünde yürüyordu. Bir bakışını yakaladım - yüzüne tokat yemiş gibiydi.</p>

  <p>"Arkana bakma," dedi.</p>

  <p>Sıcaklıktan kurumuş yamaçta ölü ağaçların arasından yürüyerek güneşten uzaklaştık. Hafif yokuşta beş mil boyunca tırmanıp tepeye vardık, karşımızda yeni bir dağ sırası duruyordu. Mr. Haddy bunların Sierra de San Pablo dağları olduğunu söyledi. Bizimle dağların arasında, denizin kuzey doğusuna doğru uzanan derin Rio Sico vadisi vardı.</p>

  <p>Vadiye inerken babam yere oturdu. Geceyi burada geçireceğimizi söyleyince sevindim. Önceki gece hiç uyumamıştım.</p>

  <p>Annem, "Keşke battaniyelerimiz olsaydı," dedi.</p>

  <p>"Battaniye mi? Bu sıcakta mı?" dedi babam.</p>

  <p>Mr. Haddy babama teknesinin gittiğini hatırlatmak ve belki bunu yüzüne vurmak için kaptanlık sertifikasını çıkartıp açtı ve "Hah," diyerek ucundan tutuşturdu.</p>

  <p>"Su kaynatmak için bir kabımız bile yok," dedi annem. "Sadece şu testi. O da boşalmak üzere."</p>

  <p>Babam, "Çocuklar bize bir kaynak bulur," dedi. "Bu maymun işleri hakkında bizden daha fazla şey biliyorlar. Şunlara bak. Buna bayılıyorlar."</p>

  <p>Yatak yapmak için kuru ot topladık ve yamaçta kendimize bir sığınak kurduk. Sedir ağaçlarının esintisini dinleyip Dönüm'den getirdiğimiz meyvelerin kalanını yiyerek orada oturduk. Annem bulduğu yabani manyokları ateşte kızarttı. Jerry, gözlerimizi kapatıp yersek tadının turpa benzediğini söyledi. Hava kararınca sığınaklarımızda kıvrıldık. Sinekler uçuşuyordu ama sivrisinek yoktu.</p>

  <p>Karanlıkta April arkamda "Babamın ağladığını gördüm. Jerry'ye sor," diye fısıldadı. Clover da, "Bu yalan. Ağlamıyordu. Sadece çok kızgındı. Hepsi Charlie'nin hatası," diye mırıldandı.</p>

  <p>Daha sonra, yine Clover'ın sesiyle uyandım. "Baba, Jerry sırtıma tekme attı!"</p>

  <p>Ama babam, "Beni o şeyleri yerken göremezsin. Ben kampçı değilim. Her neyse, çoğu insanın sorunu, ihtiyaç duyduğundan daha fazlasını yemesi. Özellikle karbonhidrat. O cassava'da işe yarayan hiçbir şey yok -"</p>

  <p>Eski sesi geri gelmişti. Yine söylev çekiyordu. <i>Arkana bakma.</i></p>

  <p>Üç yetişkin ateşin etrafına oturmuş, bizi koruyorlardı. Kendimi tekrar güvende hissettim. Ve dinledim. Mr. Haddy ağustosböceklerinin ıslıkları eşliğinde kaplanlardan bahsediyordu. Babam onun anlattıklarına pervasızca gülüyordu, sanki bir kaplan ortaya çıksın da, onu ağaca fırlatabilsin diye meydan okur gibiydi.</p>

  <p>"En iyi kısmı bu - hiçbir şeyin olmadan, çırçıplak kaçmak. Oradan çekip gittik. Çok kolaydı," dedi.</p>

  <p>Jeronimo'yu unutmuştu bile.</p>

  <p>Ama annem, "Başka seçeneğimiz yoktu," dedi.</p>

  <p>"Özgürlüğü seçtik." Sesi kendinden memnundu. "Gemimiz karaya oturmuş gibi."</p>

  <p>Annem, "Biz gemimizin karaya oturmasını istemedik," dedi.</p>

  <p>Ağustosböcekleri yine ıslık çaldı ve sustu.</p>

  <p>"Oradan tam zamanında çıktık - ben <i>haklıydım.</i> Hayattayız, Anne."</p>
</body>
</html>
