<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>9</h3>

  <p class="p1"><i>Unicorn</i> artık daha yavaş ilerliyordu. Bunu haritadaki iğnelerden anlıyordum. Durumu babama aktardım; bana "Gözünü o iğnelerden ayırma, Charlie. Ben Gurney Spellgood ve vaizlerinden kaçmakla meşgulüm. Ona katılmam için dua ediyor, ben de onun benden uzak durması için dua ediyorum. Bakalım kimin duaları kabul olacak," dedi.</p>

  <p>O sabahın ilerleyen saatleriydi. Emily Spellgood arkamda zıplayarak, "Niçin balık tutmuyorsun?" diye sorduğunda, harita üzerine iğne kümelerini inceliyordum.</p>

  <p>"Canım istemiyor." Güverteye çıktım.</p>

  <p>Peşimden gelip "Siz nerelisiniz?" diye sordu.</p>

  <p>Bildiğim en büyük yerin adını vererek, "Springfield," dedim.</p>

  <p>"Springfield'ı hiç duymadım. Takımının adı ne?"</p>

  <p>Neden bahsediyordu acaba? "Bu bir sır," dedim.</p>

  <p>"Biz Baltimore'luyuz. Baltimore'un takımı Orioles. Benim tuttuğum takım. Dünya Kupasını kıl payı kaybettiler. Yeni bir sutyen giyiyorum."</p>

  <p>Kıç bölümüne doğru yürüdüm.</p>

  <p>"Niçin balık tutmadığını biliyorum," dedi. "Şu öldürdüğün martı oltanı kaptı. Bunu hak etmiştin çünkü sen bir katilsin. Masum bir kuşu, Tanrı'nın yarattığı bir canlıyı öldürdüm. Onlar iyi yaratıklar - çöp yiyorlar. Babam o kuş için dua etti."</p>

  <p>Ben de, "Benim babam da senin baban için dua etti," dedim.</p>

  <p>"Bunu yapmaya hakkı yok," dedi. "Babamın duaya ihtiyacı yok. O Tanrı'nın hizmetkârı. Bahse girerim tuttuğu bir takım bile yoktur."</p>

  <p>"Evet, var. Televizyona çıkıyorlar."</p>

  <p>"En sevdiğin televizyon programı ne?"</p>

  <p>Bu soruyla beni gafil avlamıştı. Bizim televizyonumuz yoktu. Babam televizyonlardan nefret ederdi, radyodan, gazetelerden ve filmlerden de. "Televizyon programları insanı zehirler," dedim. Babam hep böyle derdi.</p>

  <p>"Hasta olmalısın," dedi Emily, babam beni yarı yolda bırakmış gibi hissettim çünkü bundan sonra ne diyeceğimi bimiyordum.</p>

  <p>Emily, "Ben <i>Incredible Hulk, The Muppet Show, Hollywood Squares</i> ve <i>Grizzly Adams</i>'ı izliyorum ama en sevdiğim <i>Star Trek.</i> Cumartesi öğleden sonra "Créature Double - Feature" izliyorum - <i>Frankenstein Meets the Space Monsters</i>'i ve <i>Godzilla</i>'yı izledim. Pazar sabahları hep beraber <i>The Good News Show</i>'u izler, ilahilere eşlik ederiz. Babam televizyona çıktı. <i>The Good News Show</i>'a. Şovda, Kutsal Kitap'tan bir pasaj okudu. Ama yerini kaybedince ara vermek zorunda kaldı. Işıkların gözlerini yaktığını söyledi. Stüdyo ışıkları insanın gözünü çok kötü yakar - insanı güneşte yanmış gibi kıpkırmızı yapar. Bahse girerim, baban hiç televizyona çıkmamıştır."</p>

  <p>Ben, "Benim babam bir dâhidir," dedim.</p>

  <p>"Tamam ama ne <i>yapar</i>?"</p>

  <p>"Ateşten buz üretebilir. Kendi gözlerimle gördüm," dedim.</p>

  <p>"Bu günahtır," dedi Emily. "Tanrı sizi bunun için cezalandıracak. Cehenneme gideceksiniz."</p>

  <p>"Biz Tanrı'ya inanmayız."</p>

  <p>Bu onu dehşete düşürmüştü. "Tanrı bu dediğini duydu!" diye bağırdı. "Peki, dünyayı kim yarattı o zaman?"</p>

  <p>"Babam, dünyayı kim yarattıysa pek iyi bir iş çıkarmadığını söylüyor, her şeyi bu kadar yüzüne gözüne bulaştırdığı için mi ona tapınacakmışız?"</p>

  <p>"İsa öyle yapmamızı söylediği için!"</p>

  <p>"Babam İsa'nın budala bir Yahudi peygamber olduğunu söylüyor."</p>

  <p>"O Yahudi değildi," dedi Emily. "Bu kesin. Böyle düşündüğüne göre oldukça kötü bir okula gidiyor olmalısın."</p>

  <p>Okul hakkında konuşmak istemiyordum -Tanrı hakkında da- çünkü babamın bana söylediği şeyleri sadece üstünkörü hatırlayabiliyordum.</p>

  <p>Emily, "Biz okulda iletişim dersi alıyoruz. Miss Barsotti öğretiyor. Yeni bir Impala'sı var. Çok güzel bir araba - beyaz, döşemeleri kırmızı, havalandırmalı. 18 millik benzin alıyor. Beni arabasıyla gezdirdi, ön koltukta oturdum. Bizim Baltimore'daki okulumuzda iki yüzme havuzu var, biri olimpik. Benim orta seviye okul rozetim var. O gün -arabayla gezdiğimiz gün- Miss Barsotti bana bir Whopper ve bir kola aldı. Erkek arkadaşı biyonikmiş."</p>

  <p>Bu küçük söylev onu nefessiz bırakmıştı. Benim okulum, yüzme havuzum, Miss Barsotti'm yoktu. Parmaklıkların arasından yeşil okyanusa baktım ve, "Eğer okula gidenler böyle riyakarsa, babam haklıymış," diye düşündüm. Ama o benim hiç bilmediğim şeyleri biliyordu, daha büyük ve karmaşık bir dünyası vardı ve başka bir dili konuşuyordu. Onunla rekabet edemezdim. En sevdiğim film yıldızını ve şarkıcıyı sordu, babam bu insanları soytarılar ve palyaçolar diye aşağılarken duymuş olmama rağmen, söylediklerini tekrarlarken sesim pek ikna olmuş gibi çıkmıyordu. En sevdiğim kahvaltı gevreğini sordu -onunki Fruit Loops'tu- annemin fıstıklardan ve çekilmiş yulaftan gevrek hazırladığını söylemeye utandım, kulağa eğreti ve sıradan geliyordu. "Ben disko dansı yapmayı biliyorum," dedi ve tümüyle kayboldum.</p>

  <p>"Senin baban bir misyoner. Baltimore'da yaşamıyorsunuz bir kere," dedim.</p>

  <p>"Evet, yaşıyoruz. Babamın iki kilisesi var. Biri Guampu'da -Honduras'ta- diğeri Baltimore'da. Baltimore'daki araba servisi veriyor."</p>

  <p>"Nasıl bir araba servisi?"</p>

  <p>"Tek bir tür var zaten - dışarıda, arabalarla. İnsanlar arabalarıyla gelip dua ediyor - ama sadece Pazar sabahları, film oynatılmıyorken. Aman Yarabbi, çok aptalsın. Zombi gibisin."</p>

  <p>Emily Spellgood babamın girmemizi yasakladığı öbür dünyadandı. Ama bu dünya gözüme muhteşem görünüyordu. İnsanın böbürlenebileceği bir dünyaydı. Bizim hayatımız bunun yanında sıkıcı ve ev yapımı kalıyordu, giysilerimizdeki yamalar gibi. Madem bu hayata sahip olamıyordum, uzaklara, kimsenin bizi göremeyeceği bir yere gittiğimize memnundum.</p>

  <p>Beni Kaptan Smalls kurtardı. Üst güvertesinin balkonuna çıkıp, "Yukarı gel Charlie. Sana bir şey göstermek istiyorum," dedi.</p>

  <p>"Dümeni kullanmasına yardım edeceğim," dedim ve Emily Spellgood'dan uzaklaştım.</p>

  <p>Kaptan köprüsünde Kaptan Smalls bana pusulayı ve haritaları gösterdi. Dümeni tutmama izin verdi, sonarın nasıl kullanıldığını anlattı - gölgeler ve ses sinyalleri balık sürülerine işaret ediyordu. İki güverte aşağıda Emily hâlâ kıçta, parmaklıkların yanında duruyordu. Yanında mürettebattan iki kişi vardı, biri kargo ambarını hortumla suluyor, diğeri de sopanın ucuna takılmış bir bezle siliyordu.</p>

  <p>"Babam mekanik bir süpürge icat etti. Sizin tek yapmanız gereken süpürgeyi dans eder gibi tutmak, bütün işi kendi görüyor," dedim.</p>

  <p>"Baban bayağı becerikli bir adama benziyor."</p>

  <p>"O bir dâhi," dedim.</p>

  <p>"Olsa iyi olur," dedi Kaptan. "Sizi nereye götürdüğünü biliyor musun?"</p>

  <p>"Evet, efendim."</p>

  <p>"Ön güvertede gemi direğinin üzerindeki adamı görüyor musun?"</p>

  <p>Adam turuncu bir direğin tepesine çıkmış, beyaza boyuyordu.</p>

  <p>"Bu işi bu kadar iyi yapabilmesinin nedeni yarı maymun olması. Onun geldi yerde insanlar ağaçlarda yaşar. Bazılarının kuyrukları bile var. Değil mi, Mr. Eubie?"</p>

  <p>Mr. Eubie dümende duruyor ama hareket ettirmiyordu. "Aynen öyle, kaptan," dedi.</p>

  <p>"İşte siz oraya gidiyorsunuz, onun geldiği yere."</p>

  <p>Direğin tepesindeki adama dikkatle baktım; Polski'nin yanında çalışan adamlara çok benziyordu.</p>

  <p>"Sivrisinek cangılı," dedi Kaptan. "Orada yaşayanlardan bazıları daha önce hiç beyaz insan görmemişlerdir veya bir tekerleğin ne olduğunu bile bilmezler. Rahip Spellgood'a sor. Yemek istediklerinde ağaca tırmanıp bir hindistancevizi koparırlar. Hiç para harcamadan hayatta kalabilirler. İhtiyaçları olan her şey ellerinin altındadır - bedava. Çoğu elbise giymez. Onlarınki beleş ve basit bir hayattır."</p>

  <p>"İşte bu yüzden oraya gidiyoruz," dedim.</p>

  <p>"Ama orası size göre bir yer değil," dedi kaptan. "Bir hayvanat bahçesi hayal et -ama hayvanlar dışarıda, insanlar da kafeslerin içinde olsun- evler, ağıllar, misyoner yerleşkeleri. Parmaklıklardan dışarıya bakınca, tüm o yaratıkların sana nasıl baktığını görüyorsun. Onlar özgür, sen değilsin. İşte gittiğiniz yer böyle bir yer."</p>

  <p>"Babam ne yapacağını bilir."</p>

  <p>Kaptan, "Tegoose da oldukça kötü bir yer ama en azından bir şehir. Canlı canlı yenilsin, kendisine sırıtılsın, bağırılsın diye ailemi asla cangıla göndermezdim," dedi.</p>

  <p>"Yalnız olmayacağız," dedim.</p>

  <p>"Haşerelerden nefret ederim," dedi kaptan. "Bu gemide bir tane bile bulamazsın. Hiç sevmem. Ama belli ki, baban pek seviyor. Yılanlar, böcekler, tahtakuruları, sinekler, sivrisinekler, çamur, sıçanlar." Başını salladı. "Hele o koku!"</p>

  <p>Telefon çaldı. Kaptan Smalls telefona baktı, karşı taraftaki mekanik ses hızlı hızlı bir şeyler söyledi. Kaptan "Peki," deyip telefonu kapattı ve Mr. Eubie'ye "Kötü hava yaklaşıyor," dedi. Bana, "Fırtınaya yakalanabiliriz. Şimdi gitsen iyi olur ama sonra gel, görüşelim," dedi.</p>

  <p>Öğle yemeğinde babam Kaptan'ın kendisi hakkında ne söylediğini sordu. "Bahse girerim benim hakkımda atıp tutmuştur, ha?" dedi.</p>

  <p>"Hayır," dedim. "Sadece bana sonarını gösterdi."</p>

  <p>"Kim bilir daha ne oyuncakları vardır."</p>

  <p>Jerry, genç Spellgood'lardan birinin kendisine akrepleri anlattığını söyledi. Eğer ısırırlarsa, ölürmüşsün. Clover ve April mürettebattan biriyle sohbet etmişlerdi. Clover, "Bize 'yağlı kıç' lafını öğretti," dedi.</p>

  <p>Babam, "Bir kere bir akrep beni ısırmıştı ve bakın hâlâ buradayım. İspanyolcayı ana dilim gibi konuşuyorum. Sonara gelince, Charlie, o konuda çok araştırma yaptım, sana o kaptandan öğrenebileceğinden çok daha fazlasını öğretebilirim!" dedi.</p>

  <p>"Sen paranoyaksın," dedi annem ve masayı terk etti.</p>

  <p>"Bir şeye çok kızmış," dedi babam. Sonra bize söndü. "Sizce ben paranoyak mıyım?"</p>

  <p>Öyle olmadığını söyledik.</p>

  <p>"O zaman beni takip edin."</p>

  <p>Bizi kıç güvertesine götürdü. Rahip Spellgood her zamanki gibi bir vinç platformunun üzerindeki yerini almış, vaaz vermeye başlamıştı. Orada, bulutlu gökyüzünün altında, saçları yana uçuşurken, toplanmış ailesine tiz sesiyle bağırarak vaaz veriyordu. Ama babamı görünce platformdan aşağı atlayıp buyur etti. Babam meşgul olduğumuzu söyledi. Spellgood onun için bir hediyesi olduğunu -İncil- söyledi.</p>

  <p>"İhtiyacım yok," dedi babam.</p>

  <p>Spellgood bunu komik buldu. Kesik kesik gülerek omzunun üstünden ailesine baktı. "Bunlardan birine ihtiyacın var, kardeşim," dedi ve pamuklu bir kumaşla kaplanmış kitabı uzattı.</p>

  <p>"Sende kalsın."</p>

  <p>"Bu en yenisi," dedi Spellgood. "Blue-Jeans İncil'i. Memphis'teki İncil uzmanlarından oluşan bir ekip tarafından tercüme edildi. Tasarımını bir psikolog yaptı."</p>

  <p>Babam kitabı aldı ve elinde evirip çevirdi. Sonra kitap sırılsıklammış gibi iki parmağının arasında tuttu.</p>

  <p>"İspanyolca versiyonu da var. Onları da kendi kilisemizde kullanıyoruz. Oradaki insanlar buna hayran. Altın yapraklı ve kurdeleli olandan pek hoşlanmamışlardı. Bu, senin için kardeşim."</p>

  <p>Babam kitabı bize gösterdi. Kapağı gerçek kot kumaşla kaplanmış, arka kapağa da küçük bir cep tutturulmuştu.</p>

  <p>"Buna iyi bakın, çocuklar," dedi babam. "Sizi uzak durmanız konusunda uyardığım şeylerden biri bu." Kitabı Rahip Spellgood'a geri verdi. "Sizin krallığınız bu dünyada değil, Rahip. Benimki bu dünyada," dedi.</p>

  <p>"Tanrı seni affetsin."</p>

  <p>Babam "İnsan Tanrı'dır," dedi.</p>

  <p>Kıç güvertesindeki ambarların önünden geçip uzun çelik direğe doğru yürüdük. Baltimore'da iskeleden yüklenen kargoları güverteye sallandıran çubukların her biri altı kalın kabloyla bağlanıp sabitlenmişti. Babam bunların çarmık olduğunu söyledi. Çubukları bir arada tutuyorlardı, maçunanın tepesinde bloklar halinde bağlanmışlardı.</p>

  <p>"Gemi direğinin," dedim.</p>

  <p>"Özür dilerim, Charlie. Gemi direği."</p>

  <p>"Kaptan böyle diyordu.</p>

  <p>"O öyle diyorsa, asıl adı bu olmalı," dedi babam. "Şuradaki bir matafora ve şunlar da, söylediğim gibi, çarmıklar. Bu çarmıklarda ne kadar yukarı tırmanabilirsiniz, merak ediyorum. En tepesine çıkabilir misiniz?"</p>

  <p>Artık üç kısma ayrılmış olan gökyüzü mor, soluk sarı ve dumanlı griydi. İnce ince çiseleyen yağmur sert rüzgârın etkisiyle gemiyi dövüyordu. Bulutlar sivri uçlu ve tüylü eski moda şapkalar oluşturacak şekilde kümelenmişti. Deniz artık tropik görünmüyordu, limanda olduğu gibi koyu renkliydi, balinaların omuzlarına ve köpekbalıklarının yüzgeçlerine benzeyen şekiller tarafından alttan yukarıya doğru itiliyormuş gibi köpük köpük dalgalarla kabarıyordu.</p>

  <p>"Sence yapabilir misin, Charlie?"</p>

  <p>Gemi yavaşça salınarak ilerlerken, gemi direğinin, vinçlerin ve onları tutan çarmıkların ileri geri sallandığını gördüm. yukarı bakmak midemi bulandırmıştı. Babama deniz tuttuğunu söyledim. Bir süre ufuk çizgisine bakarsam kendimi daha iyi hissedeceğimizi söyledi.</p>

  <p>"Deniz tutması iç kulaktan kaynaklanan bir yanlış anlamadır."</p>

  <p>"İğsaaa!" Rahip Spellgood'un rüzgârda yayılan heceleri kulağıma çalındı. "Sevgi... Tanrı'nın merhameti..." Rüzgâr, kış gecelerinde Polski'nin çitlerinde çıkardığı iniltilere benzer bir şekilde, çarmıklarda inledi; hava çelik halatı biçerken çıkan bu tiz çığlık dünyanın en yalnız sesiydi.</p>

  <p>"Yağmur yağabilir," dedim.</p>

  <p>"Su kimseye zarar vermez."</p>

  <p>Jerry, "Charlie korkuyor," dedi.</p>

  <p>"Charlie korkmuyor," dedi babam. "Çarmıklarda tutunacak yerler olup olmadığına bakıyor, değil mi evlat?"</p>

  <p>"Direkte bir merdiven var," dedi Clover.</p>

  <p>"Merdivene herkes tırmanabilir," dedi babam. "Ama şu çarmıklar - onlara tırmanırsan, direkt denizin üzerinde sallanıyor olacaksın."</p>

  <p>"Şurada mı?" Çarmıkların güverteyi kestiği noktayı işaret ettim.</p>

  <p>"Hayır," dedi. "Deniz tarafında." Çiseleyen yağmuru gösterdi. "İşin eğlencesi de burada. Büyük yelkenlilerin olduğu zamanlarda senin yaşındaki çocuklar bunu devamlı yapıyordu."</p>

  <p>Beni sınıyordu. Baltimore yakınındaki plajda bana kaya üzerinde oturmam için meydan okuduğu gibi. Gemi direği Polski'nin çayırında tırmandığım karağaçlardan daha yüksek değildi ama geminin yalpalayışı ve beyaz köpüklü, akıntılı deniz karnıma ağrılar saplıyordu.</p>

  <p>"Ayağım acıyor," dedim.</p>

  <p>"Ellerini kullan."</p>

  <p>Fısıldayarak, "Baba, korkuyorum," dedim.</p>

  <p>"O zaman bunu yapman gerekiyor," dedi, "çünkü korkunu yenmenin tek yolu bu. Yoksa şu Kutsal Kitapçılara katılıp bunların hepsini unutmayı mı tercih edersin?"</p>

  <p>Spellgood'lar rüzgârın yavaş-hızlı bir iniltiye dönüştürdüğü bir ilahi söylemeye başlamışlardı.</p>

  <p>Çarmıkların üzerinde çapraz kablolar yoktu. Düz ve kalındılar - gemi direğinin tepesindeki bloklara bağlanan altı kablo. Tırmanmak için asılmam gerekiyordu. Ama daha iyi bir yol bulmuştum. Belli bir yüksekliğe kadar tırmandıktan sonra ayağımı yandaki çarmığa dayayarak sabit bir ip yardımıyla bir duvara tırmanır gibi dikey hareket edebilirdim. Mümkündü.</p>

  <p>"Oyalanıyorsun," dedi babam. "Bekledikçe daha da çok korkuyorsun."</p>

  <p>"Kaptan bana bağırabilir."</p>

  <p>"Ne yani, o salaktan mı korkuyorsun?"</p>

  <p>Jerry, "Baba, ben yapayım mı?" dedi.</p>

  <p>"Charlie'den sonra,"</p>

  <p>İşte bu beni harekete geçirdi. Jerry'nin deneyip başarısız olduğunu görmek için, önce benim denemem gerekiyordu. Ayakkabılarımı çıkardım ve çarmıkları geminin kenarlarına tutturan alt bloklara tırmandım. Kendimi yukarı çektim. Babam, "Aferin," dedi. Birkaç fit daha ve babamın beyzbol şapkasının tepesini görebiliyordum.</p>

  <p>Rüzgâr beni geriye itiyordu ve martılar öldürdüğüm martının intikamını almak istermişçesine çılgınca çığlık atarak etrafımda uçuşuyorlardı. Ailesine ilahi söyleyen Rahip Spellgood'un sesini duyabiliyordum. En fazla sekiz-on fit yükseklikteydim ama rüzgâr, bir tepenin doruğundaki kadar güçlüydü, küpeştedeki yelken bezi güverteyi koruyordu. Babamın pantolonumun uçuşan paçalarını ve ben tırmanırken rüzgârın bacaklarımı nasıl geriye savurduğunu görüyor olmasını diledim. Yolun yarısında arkamı döndüm, ayaklarımı yandaki çarmığa dayadım ve kollarımı dinlendirmek için bir çatlağa sığınan bir örümcek gibi durdum.</p>

  <p>Aşağıya baktığımda deniz hizasında olduğumu gördüm. Altımda köpüklenerek kaynıyordu, serpintiler ayaklarıma geliyordu. Çarmıklar bu yükseklikte farklı bir makamdan çalıyordu; birbirlerine daha yakın durdukları için çığlıkları kulağa daha yalnız geliyordu; geminin yalpası beni sallandırıyordu. Bu gemide ilk defa üşüyordum. Tırmanma ve soğuk midemi bulandırmıştı, bir süre denize baktım. Hava o kadar kötüleşmişti ki, denizin gökyüzüyle buluştuğu noktayı ayırt etmek imkânsızdı; bunu görünce midem daha da çok bulandı. Deniz de gökyüzü de eskimiş battaniyelere benziyordu. Martılar direğin tepesinden bana bağırmaya ve gagalarıyla pamuklu siste delikler açmaya devam ediyorlardı.</p>

  <p>Çarmıklara sarılarak yukarı tırmanmaya devam ettim. Çarmık kabloları yağlıydı, çok hızlı hareket edersem ellerim ve ayaklarım kayıyordu. Tekrar aşağıya baktığımda babamın minicik kaldığını gördüm. Güvertede duran bu minicik şey bana bunu yaptırıyordu! Ve buraya bakmıyordu bile! Rüzgârda kaygan kablolarla savaşmaya devam ettim ve sadece altı fit daha gitmem gerektiğini gördüm. Ama bu en zor kısımdı - çarmık kabloları düğümlenmişti ve aralarında elimi ayağımı sokacak yer bulamadım. Bloklardaki tekerlekleri ve direğin tepesinde vidalanmış, tuz lekeleriyle kaplı pirinç armayı görebiliyordum.</p>

  <p>Artık koca beyaz gemi kapkara dalgaların içinde sallanıp yalpalıyordu. Daha yükseğe tırmanamayacağımı hissettim. Sıkıca tutundum ve tekrar korkuyla titredim - bir daha aşağıya inememekten korkuyordum. Düşmekten başka yapabileceğim bir şey yoktu. Onlarca mil ötede beyaz köpüklü suyun üzerinde kara kukuletalı bir bulut sefil sarı bulutların arasından bir iblis gibi belirdi. Üzerime sıçrayan suların yağmur mu, deniz suyu mu olduğunu ayırt edemiyordum ama şiddetli darbeleri beni korkutuyor ve ellerimi donduruyordu.</p>

  <p>"<i>Dikkat!</i>" Hoparlörden gelen kaptanın sesiydi. Rüzgâra rağmen duyabildiğime şaşırdım. "Rodríguez ve Santos, kıç güverteye. Can yeleklerinizi takın ve bir halat alın. Mr. Fox, olduğunuz yerde kalın!"</p>

  <p>Beni kastettiğini sandım ve asılı kaldım. Derken, siyah bir adam bana doğru tırmanıyordu. Sarı bir can yeleği gitmişti, arkasından bir halat sarkıyordu. Beni memnun eden aynen benim gibi, önce tırmanıp sonra bir örümcek gibi kablolara tutunarak ilerliyor olmasıydı. Gözleri fal taşı gibi açıktı ve sık nefes alıyordu. Hemen dibimde bitti, kollarını belime sardı ve bir kelime bile etmeden beni olduğum yerden kopardı. Sonra bacaklarını çarmığa doladı ve beni suyun üzerinden bir yem çuvalı gibi sallandırarak aşağı kaydı. Sıkı tutuşu ve köpek gibi kokması, altımızda köpüren denizin görüntüsünden daha rahatsız ediciydi. Siyah adam beni güvertede başka bir adama uzattı, o da beni yumuşakça babamın ayaklarının dibine yatırdı.</p>

  <p>Bu sırada kaptan, kendisinden herhangi bir cevap beklemeden babama bağırmakla meşguldü: <i>Sen kim olduğunu sanıyorsun?</i> ve <i>Bu çocuğu öldürmeye mi çalışıyorsun?</i> ve <i>Hiç hakkın yok -</i></p>

  <p>Babam kollarını kavuşturmuş duruyordu. Sağır bir adam gibi gülümseyerek kaptana meydan okuyordu.</p>

  <p>"Kafanda bir tahta mı eksik?" diye bağırdı kaptan.</p>

  <p>Babam kollarını çözdü ve ilgisizce baktı.</p>

  <p>"Heyecan arıyorsan, elde edeceksin, fırtına yaklaşıyor. Ama bir daha başıma dert açarsan hepinizi San Juan'da gemiden atarım. Bu dediklerimi unutma Mr. Fox." Bana döndü ve, "Bu yaptığın çok aptalcaydı, Charlie. Seni daha akıllı sanıyordum," dedi.</p>

  <p>Babam kaptan uzaklaşana kadar konuşmadı, sonra "Biraz hızlı tırmansaydın seni görmezdi. Bu arada, en tepeye çıkamadın," dedi.</p>

  <p>Jerry "Ödlek," diye fısıldadı.</p>

  <p>İşte o zaman çarmıklardan denize düşüp boğulmuş olmayı diledim. Benim için üzülürlerdi. Kendimi aşağı atmayı düşündüm ama suya bir kere bakmak bile korkmama yetmişti. Saat öğleden sonra üçtü ve gökyüzü gri bir örtüyle kaplıydı, dalgaların zirvelerinde kabaran beyaz lüleler çiriş gibi köpürüp yavaşça dalgaların sırtından aşağı kayıyorlardı. Sendeledim; nedeni çarmıklarda yaşadığım korku değildi - Jerry ve ikizler de sendeliyordu.</p>

  <p>Babam, "Bu gemide bir sorun var. Bakın," dedi. Bir disk alıp baş aşağı, parlak tarafı alta gelecek şekilde güverteye koydu. Disk güvertede titreyerek ilerledi, bir mataforaya çarptı ve tırabzan direklerinden birinin kenarına hızla vurarak durdu.</p>

  <p>"Gemi bir yukarı bir aşağı hareket ediyor," dedi Jerry.</p>

  <p>"Hayır sadece aşağı hareket ediyor," dedi babam. "Yalpa vuruyor. Eğer gerektiği gibi ilerliyor olsaydı o disk geri kayardı. Oysa orada kaldı."</p>

  <p>Clover, "Güverte eğri duruyor," dedi.</p>

  <p>"Gemi yan yatıyor," dedi babam. Başını kaldırıp kaptan köşküne baktı ve sırıttı. "İşte bu yüzden bu kadar heyecanlı. Yukarı çıkıp arkadaşına sorunun ne olduğunu sormak ister misin?"</p>

  <p>Bana söylüyordu. Başımı salladım. Babama çarmıklara tırmanmamla ilgili söylediklerinden sonra kaptanın karşısına çıkmaya cesaret edemiyordum. Kaptan bunun sıklıkla oynadığımız bir oyun olduğunu bilmiyordu. Eğer başarılı olsaydım, babamı suçüstü yakalayıp azarlayamayacaktı.</p>

  <p>"Kaptana sormak istemiyor," dedi babam. "Ya siz çocuklar? Oraya gidip diyeceklerini dinlemek ister misiniz?"</p>

  <p>Clover, "Ben sana sormak istiyorum," dedi.</p>

  <p>"Aferin kızıma!"</p>

  <p>Annem sarı yağmurluğu üstünde, tırabzanlara tutunarak güverteye indi. "Adamlardan biri fırtınanın yaklaştığını söyledi. İçeri girseniz iyi olur - hava şimdiden bozdu," dedi. Bana baktı. "Charlie, her tarafın yağ olmuş," dedi.</p>

  <p>"Çarmıklara tırmandı - benim emrimle. Kaptan emredince de aşağı indi."</p>

  <p>Annem çaresizce babama baktı, gerçekten acı çekiyordu. Ağlayacağını sandım.</p>

  <p>"Bana saldırma, Anne."</p>

  <p>"Çocukları içeri getir," dedi annem.</p>

  <p>Babam, "Sorun fırtına değil - gemi. Sanırım o bölmeyi ağzına kadar doldurduktan sonra izole etti. Suyu pompalayarak boşaltamadı. Bir galon su ne kadar eder April?"</p>

  <p>April, "Sekiz nokta üç üç yedi libre," diye cıyakladı.</p>

  <p>Clover yüzünü astı. "Bunu ben söyleyecektim."</p>

  <p>"Ağzına kadar dolu bölme ve azgın deniz kargonun bir bölümünü kaydırdı. İskele tarafındaki pompa harap olduysa, safra tanklarını doldurarak veya boşaltarak dengeyi sağlayamaz. Temelde sorun pompada. Bu yüzden yüzde yirmilik bir yana yatış var. Güverteyi görüyor musunuz? Yukarı meyilli. Üzerinde kayak yapılır." Babam bana baktı. "Ne kaptan ama - geminin omurgasını düz tutamıyor!"</p>

  <p>Spellgood'lar açık hava kilisesi haline getirdikleri vincin yanında diz çökmüşlerdi. Sivri uçlu yağmur şapkaları giymişlerdi; böyle tek sıra halinde diziliyken bir çite benziyorlardı.</p>

  <p>"Buraya gelin kardeşlerim!" diye bağırdı Rahip Spellgood. Islak saçlarının bir tutamı burnuna yapışmıştı. "Bir süre bizimle birlikte dua edin. Denizin sakinleşmesi için dua edin."</p>

  <p>"Bu daha hiçbir şey," dedi babam. "Çok daha kötüleşecek. Bu kadar güneyde olsa olsa kasırga yaklaşıyordur - bir adı da vardır. Mable veya Jimmy gibi bir şey."</p>

  <p>"O zaman kasırga için dua edin," dedi Rahip Spellgood. "Dualar kabul olunur."</p>

  <p>Babam gürleyerek işe yarar bir şeyler yapmasını, geminin yirmi derece yana yattığını ve yalpaladığını söyledi.</p>

  <p>"Dua etmek ne işe yarar! Dua İsa'ya yazdığın aşk mektubunun üzerindeki acele posta damgasıdır!"</p>

  <p>Ama babam esip gürlemeye devam etti ve bizi itekleyerek kabin kapısından içeri soktu.</p>

  <p>"Gurney korkuyor. Blue-Jeans İncil'inin kıçı yırtıldı. Neler olduğunu anlamadığından İncil'i demode olmuş gibi dua ediyor. <i>Ben</i> ne olduğunu biliyorum - bölme dolu, kargo kaymış, iskele tarafında yana yatma ve yalpalama var. Ne yapılması gerektiğini bilen için çözülebilir bir sorun bu. <i>Dua etmeyi</i> gerektirecek bir durum değil. Ama burada ipler benim elimde değil - adamı duydunuz. Ben parasını ödemiş bir yolcuyum ve yemek zili çalana kadar remi oynamayı düşünüyorum; iş ki zil de kırılmamış olsun."</p>

  <p>Geminin sorununu anladığı için halinden pek memnun görünüyordu. Yemekten önceki saatlerde ailenin yüzü yeşil olmayan tek ferdi oydu. Hatta masa tenisi oynamamızı teklif etti ama masa o kadar eğikti ki oynamanın imkânı yoktu.</p>

  <p>O gece yemekte, şükran duasından sonra ('Bize İsa'nın etini veren Tanrım, şükürler olsun bu nimetler için - artık duayı ezberlemiştim) Rahip Spellgood bir konuşma yaptı. Yemek odası eğimli olduğu için, sırt ağrısından çeken bir adam gibi kamburunu çıkararak ayağa kalktı. Ailesine dönüp onlara hitap ettiği halde, yüksek sesle konuştuğundan söylediklerini herkesin duymasını istediğini anladım.</p>

  <p>İşte bunları söyledi: Bir zamanlar denizde bir fırtına çıkmış, o korkunç fırtınanın ortasında bir gemideki yolcular o kadar hasta olmuşlar ki, yediklerinin yarısını çıkarmışlar. Domuzlar gibi yerlerde kıvranıyor, bağırıp ağlıyorlarmış. Fırtına bütün gün devam etmiş. Azrail'in enselerinde olduğunu düşünmüşler. Sonra bu hastalardan biri, hasta olmayan bir çocuk görmüş ve "Evlat, senin dışında herkes deli gibi kusuyor, deniz bizi mahvetmişken senin miden niçin bulanmıyor?" diye sormuş. Çocuk ayağa kalkmış, gayet masumca ve basit bir şekilde "Kaptan benim babam," demiş. O çocuk inanıyordu, o çocuk güveniyordu, çıkaranlardan, kusanlardan farklıydı. Diğerleri sefilce yerlerde yuvarlanıp şüphe içinde inliyorken, o çocuk bir kuş kadar neşeliydi. O çocuk kalbinde değerli bir şey taşıyordu. İnanç. "Kaptan benim babam."</p>

  <p>Spellgood Hıristiyanlığın gerektirdiğinin bu olduğunu söyledi ama kelimeler boğazında dizildi. Yemyeşildi, sandalyesine tutundu ve kısa bir süre sonra, sanırım kusmak için koşarak uzaklaştı. Bu arada herkesin çorbası kaselerden dökülmüştü; yemek odası, porselen takımların çıkardığı şakırdama - çınlama dışında tümüyle sessizdi.</p>

  <p>"Hoş bir hikâye," dedi babam. "Ama sen de kustun, Charlie, bu nedenle sanırım o kaptana güvenmiyorsundur - aa, bakın kim gelmiş!"</p>

  <p>Gelen Kaptan Smalls'du. Sanki yanlış kapıdan girmiş gibi çekingen görünüyordu; oturmadı. Rahip Spellgood onun ardından sessizce içeri girdi ve hüzünle yemeğine baktı.</p>

  <p>Kaptan küçük bir konuşma yaptı. Havanın değiştiğini fark etmiş olmalıydık. Ama bunu atlatacaktık ve kimsenin güverteye çıkma aptallığını göstermeyeceğini, hele de palangalara tırmanmayacağını umuyordu. Bu noktada gözlerini babama dikti. Evet, dedi, fırtına kuzeydoğu yönünde esiyordu, biz de fırtınanın yolu üzerinde, güneydoğu yönünde ilerliyorduk. Yeterince hızlı hareket edersek, daha kötüleşmeden içinden geçebilirdik. Yavaş davranırsak, fırtınanın ortasında kalırdık. Kötü hava anormal değildi ama sağduyulu önlemlerin alınması gerekiyordu; palangalardan uzak durmak ve güvertede aptalca şeyler yapmamak gibi. Ayrıca tüm cam şişelerin ve cam eşyaların istif edilmesi gerekiyordu. Sözlerine, "Bildiğiniz gibi, havayı ancak bir balık kadar kontrol edebilirim," diyerek son verdi.</p>

  <p>Bunu söyledikten sonra en balık benzeri ifadesini takınıp ağzını bir mezgit balığı gibi açıp kapatmasına yüksek sesle güldük; alıklaştı.</p>

  <p>Mr. Bummick ona orada duran şişelerini kaldıracağını söyledi. Zaten saç şişeleri, jöle kavanozları ve tonikten başka bir şeyi yoktu.</p>

  <p>"Ben de benimkilerin içini boşaltacağım," dedi babam. "Ama bu arada gemi ne alemde? Kontrolü kaybetmediniz, değil mi?"</p>

  <p>Yemek odasında tüm gözler kaptana çevrildi.</p>

  <p>Kaptan, "Gemi kontrolüm altında, Mr. Fox," dedi.</p>

  <p>Şimdi dikkatler babama yönelmişti. Bize döndü ve, "Yuvarlak bir nesneye ihtiyacım var," dedi.</p>

  <p>Elini Jerry'nin yüzüne uzattı ve teklifsizce hareket ettirerek Jerry'nin ağzından bir pinpon topu çıkarırmış gibi yaptı. Spellgood çocukları buna hayran kalmıştı, Mr. Bummick'in ağzı şaşkınlıktan beş karış açık kalmıştı. Bizse babamın bu sihirbazlık numaralarına alışıktık - iskambil kâğıdı numarası, kaybolan yüzük numarası, UpKenkins'te girdiği iddiayı kazanması. Tüm eğlence biçimlerini yasaklayan babam, tek eğlence kaynağımız olmak zorunda kalmıştı.</p>

  <p>"Teşekkürler Jerry," dedi. "Ama diyeceğim şu ki, Kaptan, bunu nasıl açıklıyorsunuz?"</p>

  <p>Plastik topu masanın üzerine koydu. Top, <i>pok pok pok</i> çorba kâselerinin arasından zıpladı, masanın üzerinde ilerledi, <i>puka puka puka</i> yere düştü, <i>pipiti pipiti pip pip pip</i> kaptanın bacaklarının arşından geçti, <i>puk</i> Bummick'lerin masasının yanındaki duvara çarptı ve durdu.</p>

  <p>"Birisi o topa basarsa belini incitebilir," dedi Kaptan. "Ömür boyu yatalak kalabilir."</p>

  <p>"O pinpon topu zararsız bir yerde ve orada kalacak. Niçin? Çünkü geminiz yirmi derece veya daha fazla yatmış durumda. Gemi bölmesi suyla mı dolu? Kargo kaydı mı? Arızalı pompa? Eşit olmayan ağırlığı dengelemek için safra tanklarını doldurmak zorunda mı kaldınız? Bilmiyorum. Sadece sesli düşünüyorum. Ama, madem gemi sizin kontrolünüz altında, niçin omurgası düz değil? Bütün gün yokuş yukarı yürümek zorunda kaldık ve eğer birisi düşüp sırtını kırarsa Kaptan, nedeni o pinpon topu olmayacak - hayır, nedeni sizin eğik güvertelerinizde tepetaklak düşmesi olacak ve eğer sonunda sizin gemiciliğiniz yüzünden felç olursa, yasal haklarımın ne olduğunu bilmek isterim."</p>

  <p>Kaptan bizim masamıza bakmak yerine diğer masalara bakıyordu. "Düzelecek," dedi. "İki adamım şu anda bunun için uğraşıyor."</p>

  <p>Babam "Ama geminiz o kadar yana yatıyor ki, saçlarım yanlış tarafa ayrıldı. Spellgood'lar ilahilerinde detone oluyorlar ve Rahip dualarına Amin diyerek başlıyor. Çocuklarım yutkunamıyorlar, otururlarken kan başlarına hücum ediyor. Geminiz o kadar eğik ki, karım kulağını kaşıdığını sanırken, ayak bileğini kaşıdı."</p>

  <p>Mr. Bummick kulağını tutup o kadar şiddetli güldü ki, öksürük krizine yakalandı.</p>

  <p>Babam suratını asarak "Şaka yaptığımı zannediyor," dedi. "Ben gerçeği söylüyorum. Her şeyi baş aşağı yapmazsam işe yaramıyor. Yere kahve damlattım, geri gelip suratıma sıçradı. Kendimi astronot gibi hissediyorum. Midem Avustralya'da olduğumuzu zannediyor."</p>

  <p>"Yeter, Mr. Fox," dedi Kaptan ama Mr. Bummick hâlâ kahkahalar atıyor ve öksürüyordu.</p>

  <p>"Ve bakın," dedi babam, eksik parmağını havaya kaldırarak, "Geminiz baş aşağı olduğu için tıraş olurken parmağımın yarısını uçurdum." Sonra aceleyle -insanlardan yükselen dehşet nidalarından dolayı: parmağı çok çirkindi- ekledi, "Sadece şaka yapıyorum."</p>

  <p>Kaptan babama arkasını döndü ve "Üzülmeyin, millet. Her şey kontrol altında," dedi.</p>

  <p>Babam, "Ben kontrol altında değilim, Kaptan," dedi.</p>

  <p>"İstersem, bulunduğunuz yerden bir milim bile kıpırdayamazsınız Mr. Fox."</p>

  <p>Babam, "Bunu takdir ederim, Kaptan. Ama geminizin eğim derecesini bir süredir incelemekteyim ve yalpa vurduğuna kanaat getirdim."</p>

  <p>"Niçin?"</p>

  <p>"Ah, gemi gövdesinin yan direnç merkezi, pruvaya, geminin çekim merkezinden daha yakın olduğundan? Sallanması ve kabarması bir yana, gemi rotadan saptığından? Hırçın suların karşısında fazla şansımız olmadığını düşündüğümden?"</p>

  <p>İskele tarafına çarpan büyük bir dalga yemek salonunu yana yatırıp herkesin kasesindeki çorbaların bir kısmı daha dökülünce, konuşmayı kesti.</p>

  <p>Kaptan sendeledi ve dengesini bulmak için kapı koluna tutunmak zorunda kaldı.</p>

  <p>"İşte bu tür şeyler," dedi babam. "Şimdi gururlu davranmanın zamanı değil. Bunun kusurlu bir dünya olduğunu hepimiz biliyoruz. Cansız nesnelerin doğuştan gelen aptallıkları - böyle deniyordu değil mi? Gurney Spellgood'un duaları işe yaramıyor. Bence Tanrı bize, ancak biz kendimize yardım edersek yardımcı olacağını göstermeye çalışıyor. 'Telaşlanmayın, demek bir işe yaramaz çünkü Karayipler'deyiz ve -hatalıysam düzeltin- küçük fırtınaların büyük kasırgalara dönüştüğü yer burası. Şu lombozu yalayıp geçen bir Jumbo jet değil - rüzgâr."</p>

  <p>Kaptan, "İnsanların yemeğini yemesine mani oluyorsun, arkadaşım," dedi.</p>

  <p>"Hadi be," dedi babam -daha önce "hadi be" dediği hiç duymamıştım- "kimse yediğini yeterince uzun süre midesinde tutamayacak zaten. Ama ne diyordum, bence bu gemi yana yatıyor. Haklı mıyım?"</p>

  <p>"Küçük bir yük dağılımı sorunu."</p>

  <p>"Pinpon topu hareket etmedi, öyleyse şuna yan yatma diyelim. Kargoyu yokuş yukarı itmek zor oluyor, değil mi?"</p>

  <p>"Vinçle kaldıracağız."</p>

  <p>"Kargonun kaydığını kabul ediyor."</p>

  <p>"Küçük bir sorun."</p>

  <p>Yağmur rüzgârın şiddetinden lombozun camına kalbura çarpan çisenti gibi çarpıyordu.</p>

  <p>"Daha da iyi," dedi babam, "çünkü benim de küçük bir çözümüm var. Ben sorunun pompada olduğunu tahmin ediyorum, gemi bölmesi birkaç ton körfez suyuyla dolu olduğundan, ağırlığı eşit dağıtmanın imkânı yok. Kaptan, sanırım size yardımcı olabilirim."</p>

  <p>"Hiç sanmıyorum."</p>

  <p>"Ben eminim. Ben de bir katkım olsun istiyorum. Eğer bu gemiyi düzeltemezsem - eğer yaptığım işten memnun kalmazsanız - beni ve ailemi bir sonraki limanda bırakabilirsiniz."</p>

  <p>"Orası Küba olabilir." Kaptan elini ağzının üzerinden geçirdi. Gülümsüyor muydu?</p>

  <p>Babam, "Bu teklif size çok çekici gelmiş olmalı," dedi.</p>

  <p>Kaptan sesini çıkarmadı. Yağmur ve rüzgâr lombozda çatırdıyordu. Sonunda, babama delici bir bakış attı ama diğerlerine dönerek konuştu. "Sizler tanıksınız. Eğer bu adam vaktimi boşa harcıyorsa, bedelini ödeyecek."</p>

  <p>"Kaybedecek hiçbir şeyin yok."</p>

  <p>"Burada kaybedecek bir şeyi olan sadece sensin. Sen ve ailen - Tanrı onların yardımcısı olsun."</p>

  <p>"Onlar gayet iyi durumda."</p>

  <p>"Mr. Fox, buyurun bakalım. Akşam yemeğinden sonra bana gelin, size bir şans vereceğim. Ama karnınızı doyursanız iyi olur çünkü sabaha kendinizi yabancı bir ülkede, sizin gibilerin kahvaltıda yendiği bir ülkede bulabilirsiniz."</p>

  <p>Kaptan Small dışarı çıktı ve kapıyı arkasından çarptı. Salonda sessizlik hakimdi, kimse nereye bakacağını bilemiyordu.</p>

  <p>Babam atıldı: "Bu geminin baş aşağı olduğunu söylememiş miydim? Bakın, alfabedeki tüm harfler, çorbamın içinde ters duruyor."</p>

  <p>Kimse gülmedi. Fırtına daha da şiddetlenmişti, artık herkes geminin niçin yana yattığını biliyordu. Yemeğin geri kalanı, tepsilerini parmak uçlarında değil de iki elleriyle sıkıca tutan, sendeleyen garsonlar tarafından aceleyle servis edildi.</p>

  <p>Bunu izleyen tartışma, iki kamaranın arasındaki tuvaletten duyduğum kadarıyla, benim hakkımdaydı. Babam kendisiyle gitmemi istiyordu. "Bu öğretici olur," diyordu babam. Ama annem kabul etmiyordu. Benim gece yarısı uyanıp makine dairesinde kafamı bir yerlere çarpmamı istemiyordu. Babam pompa tamiri konusunda o vahşilerden daha fazla şey bildiğimi söylüyordu ama asıl derdinin bu olmadığını biliyordum - birisinin ona arkadaşlık etmesini istiyordu. Yalnız çalışmayı sevmezdi. Yanında söylevlerini dinleyecek birisi olsun istiyordu. Yapacağı işte ona çok da yardımcı olamazdım - ellerim hâlâ acıyordu.</p>

  <p>Annem "Başımızı belaya soktun, Allie. Şimdi bizi kurtarabilirsin," dedi - onunla Clover'la konuşurmuş gibi konuşuyordu.</p>

  <p>Babam, "Başı belada olan Kaptan," derken her zamanki gibi kendine çok güveniyordu. "Normalde, yardım teklif etmezdim - nasıl pişman olduğunu izlemek isterdim. Ama yolcuların güvenliğinden endişeliyim ve bu geminin doğru dürüst ilerlemesinin vakti geldi. İşte alet kutum burada. Beyzbol şapkam nerede? Beyzbol şapkam olmadan hiçbir şey yapamam."</p>

  <p>İşe koyulmadan önce -Polski'nin yanında her sabah işe giderken göründüğü gibi görünüyordu- başını bizim kamaramızdan içeri uzattı ve bana "Arkadaşına iletmemi istediğin bir şey ver mı?" diye sordu. Cevap vermemi beklemeden koridora döndü, geminin her yalpasında alet kutusunu duvarlara çarparak ilerlemeye başladı.</p>

  <p>İşte o zaman bunu sadece benim yüzümden yaptığını anladım; Kaptan beni kaptan köşküne davet ettiği içi, bana gösterdiği sonara hayran kaldığım için ve Kaptan benim önümde babama 'Kafanda bir tahta eksik mi?' diye bağırdığı için. Gurney Spellgood'u İncil'den alıntı yapma konusunda yenebileceğini ispatlamıştı, şimdi de kaptanı kaptanlık konusunda yenmeye çalışıyordu.</p>

  <p>Başarılı olacağından şüphem yoktu. Başarısız olduğunu hiç görmemiştim. İnsanlar bazen babamı yanlış anlarlardı çünkü şaka yaparken suratını asar, ciddiyken gülerdi. İnsanlara, "Bunlara matafora denir," gibi hiç işlerine yaramayacak bilgiler de verirdi. Ama onu yakından tanıyan bizler ondan asla şüphelenmezdik. Babamın bilmediği tek şey varsa, o da şuydu: kendisini bize ispatlamasına gerek yoktu. O zamanlar babamın risk almaktan hoşlandığını sanıyordum. Ama güçlü bir adam için risk nedir ki? O hiçbir şeyden korkmazdı, öyleyse, biz de güvendeydik. Ben Rahip Spellgood'un hikâyesindeki çocuktum - babama inanıyordum. Korkmuyordum.</p>

  <p>Gemi gece boyunca dalgaların ve rüzgârın şokuyla sallanıp kayalar acımasızca gövdesine çarpıyormuş gibi inledi. Başımı ranzamın kenarına çarptım. Clover ve April korkudan ağladılar, uyuyamadıklarını söylemek için beni uyandırdılar, vahşi suların sesini dinledim. Sanki denizin altında ilerliyorduk da, dalgalar geminin zemininde patlayıp koridorlardan akıyordu. Gece boyunca rüyamda öldüğümü gördüm. Sabah hava karanlıktı, gemi hâlâ bodoslamadan vuran dalgayla sallanıyor ama yalpalamıyordu. Huzurlu ve rahat bir sallanışı vardı - ani düşüşler, tek bir taraftan vuran dalgayla sallanıyor ama yalpalamıyordu. Avara etmiş, daha serbest hareket ediyor, kamaramızın masası üzerinde duran kalemlerimi yavaşça ileri geri hareket ettirerek sallanıyordu.</p>

  <p>Babam kahvaltıya gelmedi. Rahip Spellgood ailesine "Bize İsa'nın etini veren Tanrım, şükürler olsun bu nimetler için" duasını okutuyordu, Bummick'ler de hiç ses çıkarmadan kahvaltılarını ediyorlardı. Annem haşlanmış yumurtasına kaşığının arkasıyla öyle bir vurdu ki, yumurtanın beyin sarsıntısı geçirmesini istediğini düşündüm. "Babanız en azından bizi şarkı söylemeye zorlamıyor," dedi.</p>

  <p>Babam şarkı söyleyerek geldi. Yemek salonunun kapısı açıldı ve babam beyzbol şapkası hâlâ kafasında, içeri girdi. Yüzü solgundu, sakalları uzamıştı, burnunun üzerinde yağlı parmak izleri vardı. Şarkı söylüyordu:</p>

  <p>"<i>Bam altında</i></p>

  <p><i>Bu altında;</i></p>

  <p><i>Bambu ağacı altında!”</i></p>

  <p>"Amin kardeşim," dedi Rahip Spellgood.</p>

  <p>"Sen istersen buna duanın gücü de, Gurney ama ben hidrostatik diyorum. Ah, bir atı yiyebilirim."</p>

  <p>Bize gece yaptıklarını anlattı. Gece yarısına kadar pompayı tamir etmekle uğraşmıştı. "Manşonlar kırıktı," dedi, sonra gemi bölmesindeki deniz suyu pompayla boşaltılmıştı. Ama bu, yana yatmayı sadece kısmen düzeltmişti. Mürettebatın başına geçip, ('Çok eğlenceliydi - Polski'nin yerindeki vahşilerle laflamak gibiydi.') pompayı düzeltmiş, bir safra tankını boşalttırmış ve kaymış kargo konteynerini vinçle yerlerine koydurmuştu. "Birinin içinde yeni bir Toyota vardı -kocaman aptal bir tank- şu korkunç Japon kâbuslarından biri." Şafak sökene kadar çalışmışlardı ama gemi de düzelmiş ve hızlanmıştı.</p>

  <p>"Arkadaşın kaptan saat dört gibi, işin en tehlikeli yerinde uyumaya gitti." Babam bana göz kırptı. "O kadar gerginliğe dayanamadı. Deli cesareti konusunda sana ne demiştim?"</p>

  <p>Garson babama kahve ve yumurta getirdi. Babam adamla İspanyolca konuştu. Adam dişlerini tıklatarak babamı dinledi.</p>

  <p>Sonra babam bize "Ona endişe edecek bir şey olmadığını söyledim. Aşağıda her şeyi yoluna koydum. Artık sorunsuzca yolumuza devam edebiliriz. Ben yatmaya gidiyorum. Gülümse, Anne."</p>

  <p>"O zavallı yaşlı kaptanı düşünüyorum. Biliyorsun bazen korkunç bir kabadayı olabiliyorsun."</p>

  <p>Babam dirseklerini masaya koydu ve fısıldadı. "Adamların emirlerime itaat etmesi harikaydı. Pompayı çalıştırdıktan sonra hepsi benim tarafıma geçti, Anne," dedi -beyaz yüzü beni korkutuyordu- "Aşağıda bir isyana önayak olabilirdim."</p>

  <p>Babam uyurken gemi daha sessizdi; gün içerisinde bulutlar yumuşadı, fırtına geçti; artık Rahip Spellgood'un ve ilahilerin sesi, çarmıklardaki rüzgârın sesini bastırıyordu. Güneş çıktı, geminin tüm nemini kavurarak alan tropik bir sıcaklık vardı. O akşamın erken saatlerinde babam ortaya çıktı. Tıraş olmuş, üstünü başını düzeltmişti; kıç güvertede yürüyüşe çıktı. Spellgood'lar ve Bummick'ler ona ne zaman varacağımızı sordular. Babam birçok farklı olasılık üzerinde durdu. Onların övgülerinin tadını çıkardı, mürettebata adlarıyla seslendi ve İspanyolca şakalaştı.</p>

  <p>Kaptan Smalls kaptan köşkünden dışarı adım atmadı. Kimseyi yemeğe davet etmedi. Aslında, onu bir daha görmedik.</p>

  <p>"Sadece utandı," dedi babam. "Çok doğal. Herhalde benim üniversite eğitimi aldığımı sanıyordur."</p>

  <p>Emily Spellgood gittiğim her güvertede peşimdeydi. Erkek kardeşlerinin birinden çaldığı oltayı bana verdi. Babam bu tafracı kızı bile etkilemeyi başarmıştı. Zamanımın kalanını balık tutarak geçirdim, o da hep arkamdaydı. Birkaç tane dikenli balık yakaladım; birinin kanat gibi sert, yukarı doğru bakan yüzgeçleri vardı, biri de bir menekşe kadar mordu.</p>

  <p>Emily, "Benim tuvalete gitmem lazım," dedi.</p>

  <p>Yüzüm kızardı. Olta takımımda bir sorun varmış gibi yapıp onunla uğraşmaya başladım.</p>

  <p>"Kız arkadaşın var mı Charlie?"</p>

  <p>Olmadığını söyledim.</p>

  <p>"Ben senin kız arkadaşın olabilirim."</p>

  <p>Çok sefil, mütevazı ve yalnız görünüyordu. Benden sadece birkaç santim daha uzundu. Sorun olmadığını ama bunun bir sır olarak kalması gerektiğini söyledim.</p>

  <p>Bacağıma dokundu ve sıktı. Hayatımda ilk defa bir kız bana dokunuyordu, bacağım o kadar şiddetle seğirdi ki, fırlayıp yerinden çıkacak sandım. Gözlerini kocaman açtı ve fısıldayarak "Şimdi tuvalete gidip seni düşüneceğim," dedi.</p>

  <p>Koşarak uzaklaştı, ben bekledim. O kadar kaşınıyordum ki zehirli sarmaşığın tekrar nüksettiğini zannettim. Balık tutarken önümü zor görüyordum. Onu bir sonraki görüşümde vinç platformunun orada dua ediyordu.</p>

  <p>O gün La Ceiba'ya vardık. Deniz pürüzsüz ve yeşildi, ardındaki siyahlı mavili dağ sıralarının üzerlerinde dumanlı bulutlar asılıydı. Rıhtıma doğru ilerledik, bulutlar dağların arkasından ağaçların tepelerine doğru alçalırken bazıları canavar kertenkelelerin sırtlarına, bazıları da azıdişlerine benzeyen tepe siluetlerini ortaya çıkardı.</p>
</body>
</html>
