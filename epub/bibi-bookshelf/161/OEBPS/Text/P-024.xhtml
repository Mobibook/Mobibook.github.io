<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>24</h3>

  <p class="p1">Zamk renkli bulut şeritleri mavi gökyüzündeki çatlakları yalayıp geçiyordu ama bizim lagünümüzün ötesinde, Brewer's yönünde her öğleden sonra yoğun bir bulut kümesi oluşuyor, titreyerek orada kalıyordu. Bulaşık teli benzeri dokuları olan bu bulutlar gri-siyah renkteydi. Gece karanlığına kadar orada asılı kalıp şişiyor, bir dağ yamacı kadar büyüyorlardı.</p>

  <p>Yekpare bulut kümesi sabahları gitmiş oluyor, güzel ve yumuşak bulut şeritleri ve lüleleri bir tavanda asılı balonlar gibi salınıyordu. Kara bulut geç saatlerde geri geliyor, her seferinde daha zalim görünüyordu. Yağmur yağmıyordu.</p>

  <p>Babam bahçeyi ekmesine yardım etmemiz için bize bağırıyordu. Gündüzleri daha da deliriyordu. Bizim tembel ve yavaş olduğumuzu, bize ihtiyacı olduğunda ortadan kaybolduğumuzu söylüyordu. Yağmur konusu onu çıldırtmıştı. Yağacağını vaat etmişti ama yağmamıştı. En çok da Jerry'ye bağırıyordu. Jerry babama yeni bir lakap bulmuştu - 'Osurukçu'.</p>

  <p>Yağmurun, Jeronimo'daki gibi bardaktan boşalırcasına, ağaçları şiddetle döven kara çubuklar şeklinde yağmasını bekliyorduk. Ama sadece kara bulutun günlük yükselişiyle ve değişken esintilerle yetinmek zorunda kalıyorduk. Babam açıklarda kasırga olduğunu ve iliklerimize kadar ıslanmamızın an meselesi olduğunu söylüyordu. Boğucu sıcakta, doğudaki ağaç tepelerinin üzerindeki kara gökyüzünü izleyerek çalıştık ve bekledik. Fırtına pusuya yatmış, buruşuk perdelerinin arasında bizi izliyordu. Daha yakınımıza gelmedi.</p>

  <p>Lagünümüzün su seviyesi düşmeye devam ediyordu. Nilüfer yaprakları uzun sapları üzerinde salınıyordu. Toprak o kadar kuraktı ki, çamur sertleşip kaskatı olmuş, çimento kıvamına gelmişti. Fidelerimizi - fasulye, mısır ve küçük domates filizleri - ekmek için çamur tabakasını yarıp arık açmamız gerekmişti. Kökleri ıslak tutmak için kovalarla su taşıyıp arıklara doldurduk.</p>

  <p>Babam mekanik pompayla uğraşırken biz çocuklar da kova tugayını oluşturduk (işimiz buydu). Tahta savaklara su boşaltan bir pompa yapmıştı, pompa, depolanan lagün suyunu çamurlu kıyıdan kalasların üzerinde takır tukur ilerleyerek toprağa boşaltan bir dizi saplı kovadan oluşuyordu. Ama bu pompayı çalıştırmak için yedi kişi gerekiyordu ve babam sürekli bize bağırıyordu, biz de kova işini yapmaya devam ettik.</p>

  <p>Kara buluta dönüp kaşlarını çatarak, "Niye orada asılı duruyor? Niçin yağmur yağmıyor?" diyordu.</p>

  <p>Tüm yaptığımız su taşımak ve yiyecek aramaktı ama buna rağmen sıcaklık evleklerimizi kurutuyor ve bahçedeki bitkilerimizin bir bölümünü solduruyordu. Akşamları manyok, balık ve haşlanmış muz yiyorduk. Babam ketumdu. Onu yemek yerken veya uyurken göremiyorduk. "Burada işler yoluna girene kadar bekleyeceğim. Bu olana kadar bana dinlenmek yok - ve beni şu şeyleri yerken göremezsiniz." Yemek yemeyince daha az uykuya ihtiyacı olduğunu söylüyordu.</p>

  <p>Takma motoru kurmak için geceleri çalışıyordu. Motorun parçalarını zımparalıyor, piston grubu için yeni contalar kesiyordu. Ama ne gazımız ne yağımız vardı ve motorda bujilerin olması gereken yerlerde koca delikler vardı. Bunu önemsemiyormuş gibi görünüyordu. Motoru pelikan yağıyla yağlıyor, marş ipini çekerek boğuyor, titretip öksürtüyordu. Motor kızarmış pelikan kokusu salıyordu.</p>

  <p>Annem takma motorun babamın yeni oyuncağı olduğunu söylüyordu.</p>

  <p>"Bu zımbırtı sayesinde aklıma mukayyet oluyorum," dedi babam.</p>

  <p>Bunu duyan annem nefesini tuttu ve o arkasını dönene kadar babama baktı.</p>

  <p>Kara buluta, "Yağmur!" diye bağırdı.</p>

  <p>Sesi o kadar yüksek, o kadar ısrarcı ve emir vericiydi ki, omuzlarımızı kamburlaştırıp üzerimize yağmur boşalmasını bekledik. Ama sadece kara bulut ve esen rüzgâr vardı.</p>

  <p>Ellerini salladı ve "Buraya; Sivrisinek Sahili'ne geldiğimde, bu insanların kendi durumlarını iyileştirmek için bu kadar az uğraşmış olmalarına şaşırmıştım. Domuz gibi yaşıyorlardı. Cılız mahsulleri ve acınası evleri beni üzmüştü. Ne yiyorlardı - mısır kabuğu mu? Ayak parmaklarını mı çiğniyorlardı? Yüzüstü yatıp yağmurun omuzlarından akmasına izin mi veriyorlardı? Kendilerini neyle temizliyorlardı? Aletleri neredeydi? Hayal kurarlar mıydı, kurarlarsa, neyin hayalini?"</p>

  <p>Bahçede bitkileri suluyorduk. Onu dinlemek için kovalarımızı yere bıraktık.</p>

  <p>"Böyle düşünmüştüm," dedi. "Ama şimdi, bir sene burada yaşadıktan sonra, bu kadar çok şeyleri olması beni hayrete düşürüyor," dedi.</p>

  <p>Clover, "Jerry senin Zambu'lara saygı duymadığını söylüyor," dedi.</p>

  <p>İhanete uğramış olan Jerry endişeli ve mutsuz görünüyordu.</p>

  <p>"Onlara hayranlık besliyorum," dedi babam. "Domuzlar gibi yaşıyor olsalar da. Ama bu bana göre değil - günü gününe, kıt kanaat yaşamak. Bu benim tarzım değil. Burası kalıcı bir yerleşim yeri. Hiçbir zaman kolay olacağını vaat etmedim. Sağlam temeller atıyoruz. Bu bir organizma. İşlemeye başladığında her şey farklı olacak."</p>

  <p>"Yüksek sesle düşünerek," ağaç tavuklarını hindi gibi yetiştirmekten, bir başka balık çiftliği kurmaktan, bir tütsü tesisinde et tütsülemekten bahsetti. Asıl sorunun yiyecek olmadığını söyledi - asıl sorun pislikti. Çamurlu kıyının üzerine kalaslar döşeyip bir avlu oluşturacak, her seferinde bir bölümünü kuracak şekilde bir güverte inşa edecek, bunu geniş, güneşlikli ve banyolu bir verandaya dönüştürecekti. Sağlıklı yiyecekler, temizlik, bol sıcak su ve sineksiz bir yaşam.</p>

  <p>"Burada bir balık çiftliği, şu tarafa bir su kulesi ve bir kazan. Tropikal iklimde buz olmaması sorun değil ama sıcak su eksikliği büyük sorun - bu kimin aklına gelirdi? Bir iskeleye açılan, kesişen geçitler görüyorum, bahçe etrafındaki kafes çitlerin aralarından bitkiler boy atıyor. Her taraf köprülerle ve yollarla dolu - ayaklarımız yere hiç değmeyecek."</p>

  <p>Bu lagün kampını devasa bir iskeleye çevirecektik.</p>

  <p>İyi fikirdi ama şimdilik elimizde sadece çamurlu kıyı üzerindeki küçük, su geçirmez bir kulübe ve hurdalık vardı - sahilden teker teker taşıdığımız odunlardan ve hurda metallerden oluşan sekiz fit yüksekliğinde bir yığın. Babam bu yığını düzenlemeye niyetli olduğunu söylüyordu ama hiç vakti yoktu. Hayatta kalmak için tek umudumuz olan bahçeyle meşguldük. Sıçanlar hurdalığı çoktan keşfetmiş, içine yuva kurmuşlardı, kinkajularla ve gece kuşlarıyla birlikte ciyaklıyorlardı.</p>

  <p>Kampımız, gördüğüm bütün Zambu veya Creole yerleşimlerinden çok daha kötü durumdaydı. Hiç ziyaretçimiz olmamasına seviniyordum çünkü kampı garip bulacaklarını biliyordum. Bize gülmezlerse, acıyacaklardı. Buraya elimizde hiçbir şey olmadan geldiğimiz ve şimdi sadece sahilde bulduklarımıza sahip olduğumuz açıktı.</p>

  <p>Akşam saatlerinde, kara bulut gökyüzünde asılı dururken ve dumanımız tüterken, kampımız çaresiz insanların ölmek için geldiği gri bir kıyıdaki mezbeleye benziyordu. "Biz firar etmiş tutuklularız," dedi babam. Amerika hakkında böyle düşünüyordu. Ama madem kayıptık ve bu deniz kıyısı bataklığında kısılıp kalmıştık, hâlâ tutuklu sayılmaz mıydık?</p>

  <p>Lagünün ortasında, sandaldayken kulübemizi ve hurdalarımızı görünce bu hisse kapılıyordum. Jerry ve ben serpme ağı kullanmayı öğrenmiştik ve balık veya yılanbalığı getirdiğimizde kova tugayından izinli oluyorduk. Lagünde, babamın ev adını verdiği şeyi göremeyeceğimiz kadar uzağa gitmeyi seviyorduk.</p>

  <p>Fırtına bulutu ortaya çıktıktan yaklaşık bir hafta kadar sonra Jerry ve ben sandalda balık tutarken yüksek bir ses duyduk. Top atışına benziyordu.</p>

  <p>"Babam motoru çalıştırdı," dedi Jerry.</p>

  <p>Ben de bunu düşünmüş veya düşünmek istemiştim - buradan çıkmamız bir takma motora bakardı.</p>

  <p>Babamın kuru katı çamurun üzerinde durduğu yerleşime döndük. Gözleri boş bakıyordu. Kulak kesilmişti.</p>

  <p>Jerry, "Motoru çalıştırdın!" dedi.</p>

  <p>"Çalıştırdıysam ne olmuş?"</p>

  <p>"Eve dönebiliriz," dedi Jerry.</p>

  <p>Bu yasak kelimeydi.</p>

  <p>"Seni sümüklü!" dedi babam.</p>

  <p>Yüksek ses yine patladı. Bu, motorun sesi değildi. Uzaklardaki bir şimşeğin gürlemesiydi.</p>

  <p>"Niye dediklerime hiç inanmazsınız?"</p>

  <p>Şimşek çakmaya devam etti, kâh top atışı gibi, kâh bir kilerde yıkılan tuğla duvarlar gibi yavaş ve korkunç bir biçimde gümbürdüyordu. Alabora olup kendi ölüsünün ağırlığıyla yok olan bir medeniyet gibi, dedi babam. Orada, bulutun olduğu bölgedeydi. Bize bakıp sırıttı. "Savaş!"</p>

  <p>Lagünün karşı kıyısından şimşeğe yankı gibi bir yanıt geldi <i>-Dong! Dong! Dong! Dong!-</i> ve sonra aynı dört nota, bu sefer daha yumuşak bir tonda tekrarlandı. Bu bir Howler maymunuydu. Şimşek her çaktığında Howler maymunlar davul çalar gibi dong sesi çıkarıyorlardı.</p>

  <p>Şimşeğe bundan daha da garip bir yanıt geldi. Lagünün etrafındaki tüm yaratıklar, ses kendilerini uyandırmış gibi, çamura gömülü yumurtalarından çıkmaya başladılar. Önce kaplumbağalar ve iguanalar çıktı, sonra timsahlar. Yumurtalar çamurda saklıydı ama bu kaygan pullarla kaplı şeyler sürünerek yumurtalarından çıkınca, kabuklarını da kendileriyle birlikte sürüklediler ve yumurta kabuklarını nehir kıyısına bıraktılar. Gümbürdeyen gökyüzünün altında lagün tüyler ürperten bir biçimde canlandı.</p>

  <p>Bu şimşek serisi sırasında, Mr. Haddy, Brewer'in tarafındaki kıyıdan ayaklarını sürüyerek bize doğru geldi. Gözleri parlıyor, kabuğundan yeni çıkmış bir iguana gibi sırıtıyordu, ön dişlerinde tükürük birikmişti. Bize bir paket midye, bir iple bağlanmış canlı bir tavuk ve bir torba şeker getirmişti. Sırtını bir ağaca sürterek kaşırken bizim hurdalığa bakıyordu. Sonra ikizleri öptü ve "Nasıl gidiyor? Burası iyi mi?" dedi.</p>

  <p>"Şu halatı ver bana, Charlie," dedi babam. Mr. Haddy'nin ziyaretine hiç şaşırmamış gibiydi, halatı <i>Evinrude</i> motorun makarasına sarıp çekti, motor <i>hup-hup-hup</i> diye öttü ve kuş yağınınkine benzeyen kokusunu saldı. Babamın saçları uçuştu.</p>

  <p>"Size biraz midye getirdim."</p>

  <p>"Ben aç gibi mi görünüyorum?" Babam onu görmezden geldi ve marş makarasını çekmeye devam etti.</p>

  <p>"Hup! Hup! Hup!" Mr. Haddy çıkan sesi çok iyi taklit etmişti. "Bu ne saçmalık gerçekten?" dedi.</p>

  <p>"Bu?"</p>

  <p>"Kıvılcımı ve yakıtı olmayan bir motor."</p>

  <p>"Bu sadece benim aklıma mukayyet olmama yarıyor." Babam motoru tekrar döndürdü. "Düşünmeme yardımcı oluyor. Kazanımı ve geçitleri planlıyorum. Çamuru bir şekilde uzakta tutmak lazım."</p>

  <p>"Size şeker getirdim."</p>

  <p>"Beyaz şeker," dedi babam. "Ağzına sokabileceğin en kötü şey. İçinde bir gıdım besleyici madde yok, sadece kalori ve o kadar çabuk yanıyor ki vücudundaki tüm B ve C vitaminlerini emer. Kramp yapar, böbrek yetersizliğine sebep olur, yorgunlaştırır ve bunu biliyor muydun? - esrar kadar bağımlılık yapar. Figgy, ben buraya bu zehirlerden uzak kalmak için geldim."</p>

  <p>"Bir dahaki sefere gaz ve yağ getiririm," dedi Mr. Haddy. "Ve birkaç buji?"</p>

  <p>"İstemiyorum."</p>

  <p>"Niçin tavuk yağı yakıyorsun?"</p>

  <p>"Çünkü bir yere gittiğimiz yok."</p>

  <p>Mr. Haddy, Jerry'yi gördü.</p>

  <p>"Nasıl gidiyor, Jerry?"</p>

  <p>"Onunla konuşma. O gözümden düştü."</p>

  <p>Annem, "Bizi nasıl buldun kim bilir?"dedi.</p>

  <p>"Boğazdan aşağı yürüdüm. Oraya buraya bakındım. Deneyim yaşadım sonra Babanın sesini duydum. Siz burayı beğendiniz mi? Hey, acayip bir fırtına geliyor, Anne."</p>

  <p>Kampımıza göz gezdirdi ve bir tavşan gibi havayı koklayarak içine çekti.</p>

  <p>"Ne biçim yer? Bu Sivrisinek Lagünü."</p>

  <p>"Hâlâ yerleşiyoruz," dedi annem. "Şu an pek bir şeye benzemiyor ama Allie'nin planları var. Allie'yi bilirsin."</p>

  <p>"Saçmalıklarını," dedi Mr. Haddy.</p>

  <p>Babam gülümsedi. Halatla motoru çevirdi ve "Herkes işinin başına, millet," dedi.</p>

  <p>"Bahçeniz suya çok yakın. Bu sizin mavna?"</p>

  <p>"Kulübe," dedi annem.</p>

  <p>"Ev," dedi babam.</p>

  <p>"Ev, ha?" Mr. Haddy başıyla evin şeklini çizerek mavnayı inceledi. "Ev gerçekten suya çok yakın."</p>

  <p>"Su orada," dedi babam, kelimeleri teker teker söylemek için ağzını açarak. Çamurlu kıyıdan lagünün kıyısına işaret etti.</p>

  <p>"Yağmur yağınca buraya kadar çıkar. O çöplüğün üstüne kadar çıkar hatta. O çöplük buraya nasıl geldi? Kim getirdi? Howler maymunlar? Babunlar? Deliler?"</p>

  <p>Babam elinde halatıyla Mr. Haddy'nin üzerine yürüdü, ipi zavallı adamın boynuna dolayacakmış gibi görünüyordu. "Niçin herkesin moralini bozmaya çalışıyorsun?" dedi.</p>

  <p>Mr. Haddy yardım ister gibi anneme yaklaştı. "Çalışmıyorum, Anne."</p>

  <p>"Allie sadece yağmur yağmadığı için çok kızgın."</p>

  <p>Babam, "Ben elementleri kontrol edemem - edebilseydim dünya bu kadar berbat durumda olmazdı. Bana kontrol edebileceğim şeylerden bahset. Öfkem gibi; ki şu an kontrol ediyorum."</p>

  <p>"Hazır olunca yağar," dedi Mr. Haddy. "Ve yağmur geldiğinde, dinmesini istersiniz. Hep böyledir. Gerçekten bayağı bir yağmur yağacak. Ne deneyim olacak ama."</p>

  <p>"Meramını anlatamadın," dedi babam. "Tam olarak istediğin nedir?"</p>

  <p>"Merhaba ve nasılsın demek. Size yeni teknemi anlatmak."</p>

  <p>"Bize yeni saatini nasıl kaybettiğini anlat."</p>

  <p>Demek buydu. Babam fark etmişti - hiçbirimiz etmemiştik. Mr. Haddy babamın verdiği altın saati takmamıştı. Babamın öfkeli olmasının nedeni buydu.</p>

  <p>Mr. Haddy "Saatin hikâyesi teknenin hikâyesiyle aynı. Saati tekneyle takas ettim. Tekne değil de yelkenli. Sığ suda boğazdan geçiremediğim için yürüdüm. Görmek ister misiniz?"</p>

  <p>Babam, "Hayır," dedi.</p>

  <p>"Adını <i>Omega</i> koydum, saat gibi. Çok güzel bir şey."</p>

  <p>"O saati on beş yıl boyunca taktım ben."</p>

  <p>Mr. Haddy yalvaran gözlerini güneşin halesine çevirerek, "Saat üç - üç buçuk," dedi; saati olmadan da vakti bildiğini kanıtlamaya çalışıyordu.</p>

  <p>"Saati vermiş!" dedi babam.</p>

  <p>Annem, "Senin böyle şeylere karşı olmadığını sanıyordum," dedi.</p>

  <p>"Teknem karşılığında," dedi Mr. Haddy. "Çok <i>tatlı</i> tekne."</p>

  <p>"Tekne cevap değil."</p>

  <p>"Soru sormuyorum ki."</p>

  <p>"Kendine on beş yirmi yıl sonra nerede olacağını sormayı dene."</p>

  <p>"Ben size haftaya nerede olacağımı söyleyeyim - Cabo Gracias." Mr. Haddy anneme döndü. "İş buldum. Caratasca'dan midye ve su kaplumbağası yükleyip Cabo Gracias'a götüreceğim. Orayı biliyor musunuz?"</p>

  <p>Annem bilmediğini söyledi.</p>

  <p>"Wonk Boğazı'ndaki burun. Ne nehir ama! Bu Patuca onun yanında ufacık kalır. Siz de gelmek ister misiniz, Anne?"</p>

  <p>Annem, "Çok isterim. Çocukları da alırdık," dedi.</p>

  <p>"Sizi harika bir yelkenli yolculuğuna çıkartabilirim, şüpheniz olmasın. Şu denizayılarına, şu kaplumbağalara bir bakın. Birkaç hafta sonra burası yumurtlayan kaplumbağalarla dolacak. Tatlı yeşil su ve incecik kum. Çocuklar yüzer, biz balığa çıkarız, burada her şey yoluna girmiş olur."</p>

  <p>Benim umut ettiğim de buydu ama babama bir kere bakmam bunun asla olmayacağını anlamama yetti. Yüzü kararmıştı. Eliyle uzaklaşmamızı işaret etti ve anneme bağırdı.</p>

  <p>"Lütfen onu cesaretlendirmeyi bırakır mısın? Daha bahçe işine yeni başladık. Daha kaldırım inşa edeceğiz, balık havuzu ve kümes kuracağız. Ben burayı sağlam temellere oturtmaya çalışıyorum ve hiç biriniz yardım etmiyorsunuz Figgy," dedi Mr. Haddy'nin başına dikilerek, "yapacak işlerimiz olduğunu görmüyor musun?"</p>

  <p>Mr. Haddy ürkekçe, "Gelmemin bir diğer nedeni de bu," dedi saatinin olması gereken yeri saklamak için bileğini tutarak. "Mistika Lagünü sizin gibi temiz insanlara göre değil. Burası bir bataklık ve çok eziyetli. Burası kuyruklu insanlarla dolu. Şebekler - duyuyor musunuz? Yağmur yağacağı için endişeliler ve endişelerinde haklılar. Çünkü yağmur geldiğinde onlar serinleyecek ve senin saçmalıklarının hepsi ıslanacak, Baba."</p>

  <p>"Ne tavsiye ediyorsun?"</p>

  <p>"Brewer's bir aile için çok daha uygun."</p>

  <p>"Burasının uygunsuz olduğunu söylüyor. Saatimi başkasına veren bu vahşi adam, ima ediyor ki..."</p>

  <p>Annem, "Bu kadar kaba olma, Allie,"dedi.</p>

  <p>"Onu birisi göndermiş. Seni kim gönderdi, Fig?"</p>

  <p>"Hayır, dostum!"</p>

  <p>"Git ve seni kim gönderdiyse ona burasının artık bizim evimiz olduğunu söyle. Biz burada yaşıyoruz. Bu çığır açacak bir çaba."</p>

  <p>Mr. Haddy dudaklarını ısırdı. Jerry itiraz ederek, "Ben Mr. Haddy'yle gitmek istiyorum," dedi.</p>

  <p>"Bak şu yaptığına!"</p>

  <p>Mr. Haddy hareket etmeye çalıştı. Ama sanki ayakları büyümüş ve onu yarı yolda bırakmıştı. Hâlâ bileğini tutarken ayaklarını sürttü, sendeledi, neredeyse düşüyordu.</p>

  <p>"Tamam, Jerry - kovanı bırak ve git. Hadi hareket et. Ama şunu unutma. Eğer gidersen temelli gidersin. Geri gelme. Bir daha yüzünü görmek istemiyorum."</p>

  <p>"Allie!" dedi annem.</p>

  <p>Babam Jerry'ye "Kural bu," dedi. "Bunu yapabilecek kadar erkek misin?"</p>

  <p>Jerry'nin yüzü kızardı ve gözleri yaşlarla dolarken yüzünü çevirdi.</p>

  <p>"O zaman işinin başına dön, oğlum." Babamın sesi zımpara kâğıdı gibiydi.</p>

  <p>Clover, "Ben en başından beri gitmek istemedim, baba," dedi; Jerry Clover'a nefretle baktı.</p>

  <p>Annem, "Bu midyeden harika bir güveç olur," dedi. "Buyurun, oturun, Mr. Haddy."</p>

  <p>Ama Mr. Haddy, "Bak şu yaptığına!" lafının etkisindeydi hâlâ. Ayaklarına baktı, belki de niçin onu buradan götürmediklerini merak ediyordu. Sonra babama göz attı, korkmuş görünüyordu.</p>

  <p>Babam, "İşte geliyor," dedi.</p>

  <p>Babam gürlerken kara bulut da doğuda yığılmıştı. Rüzgâr durdu; bir süre nefes alamadık. Babamın sakalı terden kararmıştı.</p>

  <p>"Bundan nefret ediyorum."</p>

  <p>Top gürlemeleri, çöken duvarlar, Amerika'nın kilerinde gümbürdeyen tuğlalar.</p>

  <p>"<i>Tonda pillitin kayalar!</i>" Mr. Haddy endişelenince Creole dilinde konuşurdu.</p>

  <p>"Sana bir şey daha söyleyeyim. Bugün niye buraya geldiğini biliyorum - çünkü sen de Amerika'daki olayı duydun."</p>

  <p>Mr. Haddy'nin konuşmasını istiyordum. Sessiz kaldı. Babam ona doğru bir adım attı. Mr. Haddy'nin vücudu hayır derken yüzü evet diyordu.</p>

  <p>"Kabul et, Figgy," dedi babam; lagün bir başka gök gürültüsüyle hareketlendi.</p>

  <p>Mr. Haddy, "Bu konuda bir şeyler duydum," dedi.</p>

  <p>"Haritadan silindiğini duydun!"</p>

  <p>"Evet, Baba."</p>

  <p>"Ve korktun," dedi babam. Gözlerini Mr. Haddy'ye dikmişti.</p>

  <p>"Doğru."</p>

  <p>Babam yavaşça, "İşte bu yüzden," dedi -gülümsüyordu- "burası bizim geleceğimiz."</p>

  <p>Çamurlu kıyıdaki mavnadan bozma kulübe, sandal, çalıştırılması için yedi kişi gereken sulama pompası, filizlerden oluşan bahçe, çöp yığını, sinekler, atlayıp zıplayan sıçanlar ve <i>Dong! Dong! Dong! Dong!</i> diye davul çalan Howler maymunlar.</p>

  <p>Birisi acı çekiyor ve korkuyorsa ağrıları yüzeye çıkar ve yaraları görünür olur. Mr. Haddy'nin alnında daha önce hiç görmediğim bir yara izi gördüm.</p>

  <p>Babam, "Gitmeden önce etrafına bir bak, ne görüyorsun bana söyle," dedi.</p>

  <p>Mr. Haddy yutkundu ve, "Şu çöp yığınından mı bahsediyorsun, Baba?" dedi.</p>

  <p>Jerry bana fısıldadı: "Çöp yığını doğru kelime. Burası bir mezbele. İşte bu yüzden gitmek istedim. Sen istemedin mi?"</p>

  <p>Babam, "Ben çiçek açmakta olan bir köy görüyorum. Tarlalarda mısır, sırıklar üzerinde domatesler. Yüzen balıklar, lıkırdayan pompalar. Büyük, yumuşak yataklar. Dokuma tezgahında kumaş dokuyan Anne. Evcilleşmiş ağaç tavuklar. Hindistancevizi toplayan maymunlar. Bir tütsü evi. Hummalı bir çalışma. Ben bunları görüyorum. Ve bunları..."</p>

  <p>Mr. Haddy uzaklaşmaya, babamın kelimelerinin şiddetinden kaçmak için koşmaya başlamıştı. Yalnızca kelimeler vardı. Bu söylediklerinin hiçbiri gerçekte yoktu. Sonra, Mr. Haddy kayboldu, babam bizimle konuşuyordu.</p>

  <p>"... bunları göremeyenin burada işi yok."</p>

  <p>Az bir zaman sonra halatını takma motora vuruyordu. Sanki motoru boğuyordu.</p>

  <p>Jerry, "İstemedin mi, Charlie? Onunla gitmek istemedin mi?" diye sorduğunda karanlıkta kocaman, tedirgin ayakları üzerinde sendeleyen Mr. Haddy'yi düşünüyordum.</p>

  <p>"Hayır," dedim.</p>

  <p>"Babam deli."</p>

  <p>Bunu söyleme biçimi tüylerimi diken diken etti.</p>

  <p>"İşte bu yüzden gitmek istiyorum", dedi. Hıçkırmaya başladı, yüzünü sakladı. Onu bu halde görmemi istemiyordu.</p>

  <p>"Eğer ona yardım etmezsek, hepimiz öleceğiz," dedim.</p>

  <p>"Ona yardım etmek istemiyorum!"</p>

  <p>Jerry perişan haldeydi. Babamın kendisine zulmetmesinden ve ikizleri kayırmasından şikâyet etti. Babam ona gelip devamlı, "Leş gibisin," diyordu. Onun tembel olduğunu söylüyordu. Onu ağaçlara tırmandırtıyordu. Jerry aramızda ishalden en çok etkilenendi ve hali ortadaydı- beti benzi atmış yanakları, tozlu uzun saçları, incecik boynu ve bit ısırıklarını kaşıdığı yerlerdeki yaraları.</p>

  <p>Hava babamı etkilemişti. Lagünün rutubetli sıcağında ve durgunluğunda o da sessizleşmişti. Şimşek çakınca, annemle tartışmaya başladı. Huysuzlaşmış, bağırıyor, Jerry'ye sataşıyordu. Jerry'nin ona 'Osurukçu' adını taktığını biliyordu ve zavallı çocuğu rahat bırakmıyordu. Jerry kızgın ve çaresizdi.</p>

  <p>Jerry, "Ben eve gitmek istiyorum," dedi. Bu, yasak cümleydi.</p>

  <p>"Ev burası," dedim. Amerika yok olduğu için tam zamanında kaçmış olduğumuzu anlattım. Amerika'dan geriye, Brewer'ın Lagünü'nün kıyısına vuranlar dışında bir şey kalmamıştı.</p>

  <p>"Babam öyle diyor."</p>

  <p>"Mr. Haddy de öyle diyor!"</p>

  <p>"Umurumda değil," dedi Jerry. Isırıklarını kaşıdı. Hiç bu kadar hasta görünmemişti. "Mr. Haddy gittiği için çok üzgünüm. Bir daha asla geri gelmeyecek."</p>

  <p>"Görmüyor musun? Babama güvenmek zorundayız."</p>

  <p>"Ona güvenmiyorum. O sadece bizimle aynı kulübede uyuyan bir adam."</p>

  <p>Onu neşelendiremiyordum. Onun kızgınlığı beni de şüpheye düşürüyordu, bu yüzden gizlice -babam yetiştirmeyi planladığı ağaç tavukları için bir kümes inşa ederken- anneme sordum. Amerika'ya ne olmuştu - gerçekten ortadan kalkmış mıydı?</p>

  <p>Bu soru onu hüzünlendirdi. Ama, "Umarım öyledir," dedi.</p>

  <p>"Hayır," dedim.</p>

  <p>"Evet." Gözüme düşen saçları düzeltti ve bana sarıldı. "Çünkü eğer öyleyse, dünyanın en şanslı insanlarıyız."</p>

  <p>"Ya öyle değilse?" dedim.</p>

  <p>"O zaman çok korkunç bir hata yapıyoruz" dedi.</p>

  <p>Onun kucağına oturmak için çok büyüktüm. Yanına diz çöktüm ve babamın çekiç seslerinin ve gök gürültüsünün onun kalp atışları olduğunu sandım.</p>

  <p>"Ama öyle," dedi. "Mr. Haddy'yi duydun."</p>

  <p>Gök gürültüsünü de duymuştum. Ama bu da, garantisi olmayan bir vaatti. Annem benden kendisine inanmamı istiyordu. Aniden gürleyen bu şimşek bombardımanının yağmur ve fırtına vaatlerinden farklı değildi. Ne zaman geleceğini veya neye benzeyeceğini, boynu bükük filizlerden oluşan dağınık bahçemizi daha ne kadar sulamaya devam edeceğini kimse bilmiyordu. Kimse bir şey bilmiyordu.</p>
</body>
</html>
