<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>25</h3>

  <p class="p1">Yağmur nihayet geldiğinde, o kadar şiddetli yağdı ki, gök gürlemesinden şüphe ettiğimiz için cezalandırıldığımızı düşündüm - artık her şeye inanmaya hazırdım. Kapkara gökyüzünden büyük, tombul damlalar halinde değil, sırtımızı kesen ve ağaçların dallarını koparan demir kılıçlar gibi düşüyordu. Kumu yarıyor, kayalarda şaklıyor, denizi dövüyor, dalgaların sesini boğuyordu. Gökten su değil, sivri bıçaklar ve iri saçmalar boşalıyordu.</p>

  <p>O gün babam, ben ve Jerry sahilde kümes için tel taşıyorduk. Doğu tarafında hortum vardı, beş tane, sonra beş tane daha bulut kümesi birden patladı ve mavimsi kara rengiyle hızla bize doğru gelmeye başladı. İçinden büyük sert damlalar fışkırdı, müthiş bir boraya yakalandık, sahile upuzun kılıçlar saplanıyordu.</p>

  <p>Babamın şapkası uçtu, giysileri rüzgârda çırpınıp karardı ve vücuduna yapıştı. Yağmurun yeri döverken etrafa saçtığı çakıl taşları ayaklarına çarparken sakalından sular damlıyordu. Aniden bağırmaya başladı. Yumruklarını kaldırdı. Dikkatle onu dinledik. Jerry bile itaatkardı - artık 'osurukçu' bahsi kapanmıştı. Bu kadarını beklemiyorduk; gerçi babam memnundu; saçmalar yüzüne vurduğunda neredeyse boğuluyordu.</p>

  <p>"İşte bu! Ben size ne demiştim? Tutun şu teli - hareketlenin!"</p>

  <p>Cangıldan esen rüzgârla mücadele ederek dar geçitteki kumun üzerinden geçtik ve lagünümüze yöneldik. Babam deliler gibi kürek çekiyor, yağmur damlaları körfeze vurdukça sırıtıyordu. Körfezin boğazından geçtiğimizde sandalın içi üç inç suyla dolmuştu; işte orada boranın lagüne sıçradığını, içindeki toprakları döverek kaldırdığını gördük.</p>

  <p>"Rüzgâr yön değiştiriyor," dedi babam.</p>

  <p>Jerry, "Artık bahçeyi sulamamıza gerek kalmayacak," dedi.</p>

  <p>Bahçe neredeydi? Kulübe neredeydi? Lagün kararmıştı. Dalgaların köpükleri lagünün kıyısında beyaz bir şerit oluşturuştu. İşte o anda onu gördüm. Eğilmiş ağaçların altında, yağmurun kampçı darbelerinin ardında, etrafındaki her şey havaya fırlarken -uçuşan ağaç dalları, paramparça olmuş yapraklar, su birikintileri- sudan kapkara olmuş kampımız.</p>

  <p>Babam, "Ben sana yapacak bir iş bulurum, Jerry. Bu yağmur sayesinde işimize geri dönüyoruz," dedi. Jerry'yi kolundan tutup bağırdı, "Şimdi bana inanıyor musun?"</p>

  <p>Yağmur Jerry'nin yüzünü dövüyordu ama babam çenesinden tutmuş, yüzünü suyun şiddetine maruz bırakmak için havaya kaldırıyordu.</p>

  <p>Jerry, "Evet," dedi ve ağzı yağmurla doldu. "Evet, lütfen."</p>

  <p>Kulübenin kepenkleri kapanmış ve mandallanmıştı. Annem ve ikizler içerideydi ama yağmurun çatıyı döverken çıkardığı sesler o kadar yüksekti ki, birbirimizi duyamıyorduk. Pencereler kapalıyken içerisi havasız ve boğucuydu. Bağdaş kurup oturduk, balık ve yer elması yedik, yağmurun kampımızı tahrip edip kulübemizin duvarlarında patlamasını dinledik.</p>

  <p>Babam gülümsedi ve ağzını oynatarak, "Kupkuruyuz," dedi.</p>

  <p>Annem, "Berbat durumdayız," dercesine kaşlarını çattı.</p>

  <p>Babam fırtınanın sesini bastırarak "Nankör!" diye bağırdı.</p>

  <p>Sesler bütün gece devam etti - hurdalıktan uçuşan gevşek kerestelerin birbirine sürtünme sesleri, yıkılan ağaçlardan gelen gümbürtüler, kulübemizin duvarlarının teneke yamalarına cızırdayarak vuran yağmur damlaları. Bu sesler beni heyecanlandırıyordu, kalbim hızla atıyordu. Kalbimin vuruşları beni uyanık tutuyordu. Yağmurun hurdalıktaki sıçanları kovuklarından çıkardığını hayal ediyordum. Çaresiz halde kulübenin etrafında yığılmış, ıslak siyah sırtları yağlı bir dere oluşturmuş, duvarlarımızı kemiriyorlardı. Fırtına karanın gözüme çorak ve boş görünmesine neden olmuştu. Bir lagünün kıyısında değildik. Honduras'ın devasa, vahşi sahilinin kenarında küçücük bir lekeydik.</p>

  <p>Kepenkler açılmak için mücadele ediyordu. Rüzgârın basıncı onları kaldırıyor, menteşelerini zangırdatıyordu. Biz dört çocuk kulübenin ön tarafında uzanmıştık. Diğer çocuklar uykudaydı. Ben Jeronimo'dan kaçtığımız gece olduğu gibi, uyanık yatıyordum; fırtınanın çılgın gürültüsü yangının gürültüsünü andırıyordu - sanki evin duvarlarında çatırdayan alevler havayı çamurun küllü kokusuyla dolduruyordu. Derin nefes alabilmek ve uyuyabilmek için elimi kalbimin üzerine bastırdım.</p>

  <p>Kepenklerden biri diğerlerinden çok daha fazla titriyordu. Durdurmak için tuttum, elime hızla çarptı. Elimi çektiğimde, tahtalar korkutucu bir biçimde tıkırdamaya başladı; ben kepengi sabitleştiremeden havalandı. Yağmur pencereden içeri yağmaya başladı. Çırpınan kepenge uzandım ve soğuk, ıslak bir şey elimi tuttu. Daha bağıramadan bir başka soğuk, ıslak şey uzanıp ağzımı kapadı.</p>

  <p>Köpüklü bir ses "Bağırma," dedi.</p>

  <p>İlk düşüncem bunun çılgın gece yarısı fikirlerinden birine kapılmış olan babam olduğuydu. Ekşi parmaklar dişlerimin üzerindeydi. "Baba -" dedim.</p>

  <p>Ama bu Mr. Haddy'ydi, yuvalarından fırlamış gözleriyle, yüzünden sular damlarken pencereden bana bakıyordu. Beni bıraktı ve "Buraya gel, çabuk," diye fısıldadı.</p>

  <p>Üzerimde sadece şortumla dışarı atladım. Bu babamın Jeronimo fikirlerinden biriydi - yağmurda mümkün olduğunca az şey giyin. Çünkü insanın teni giysilerinden daha çabuk kurur, derdi.</p>

  <p>Mr. Haddy çamurda kollarını aşağı sarkıtmış duruyordu. Onu net bir biçimde göremiyordum ama şapkasına vuran yağmuru duyabiliyordum.</p>

  <p>"Kaportanızı kırdım," dedi.</p>

  <p>"Ben korkuttun." Soğuktan titriyordum. Yağmur vücudumu yakıyor, tenime batıyordu.</p>

  <p>Elimi tutup yüzünü, yüzündeki yağmur damlaları benimkine süzülecek kadar yaklaştırdı, yüzü mora, dudakları karaya, dişleri maviye döndü - "Fırtınada buraya geldiğimi söyleme Babaya!"</p>

  <p>"Buraya nasıl geldin?"</p>

  <p>"Sırıkla ve kürek çekerek. Sen gerçekten iyi bir çocuksun, Charlie!"</p>

  <p>Çok aç olduğunu ve beni ısıracağını düşündüm.</p>

  <p>"Boğaz bir çift kürek için yeterince geniş değil."</p>

  <p>"Yükseliyor."</p>

  <p>Kıyıdaki kayığını gördüm.</p>

  <p>"Kulübeye gel ve kurulan," dedim.</p>

  <p>"Baban içeride mi?"</p>

  <p>"Evet."</p>

  <p>"Gelmem." Kıyıya yöneldi. "Sana birkaç paket getirdim."</p>

  <p>Kayığın kıçından bir fıçı çıkardı ve çamura bastırdı. Sonra yanına çömelip cebinden plastik bir kese çıkardı ve bana verdi.</p>

  <p>"Bunlar buji ve bunlar da yakıt. Al bunları."</p>

  <p>Sadece, "Yağmur yağıyor Mr. Haddy," diyebildim. Gece yarısıydı, fırtına vardı, bir kepengi kırmış, eliyle ağzımı kapatmıştı - bu şeyleri getirmek için. Ne işe yarayacaklardı?"</p>

  <p>"Yağıyor, doğru. İşte bu yüzden geldim."</p>

  <p>"Babam uyuyor." Uyuduğunu umuyordum.</p>

  <p>"Beni suçluyor." Mr. Haddy fıçıyı sahilde yuvarlayarak hurdalığa götürdü ve üzerine yaslandı. "Bu, Babanın takma motoru için," dedi.</p>

  <p>"Ben ne yapacağım bunlarla?"</p>

  <p>"Nereden geldiklerini söyleme. Onları bulduğunu söyle. Charlie, ölmemi mi istiyorsun?"</p>

  <p>"Hayır."</p>

  <p>"O zaman Haddy'den bahsetme," dedi. "Şimdi, sandalımı suya indirmeme yardım et."</p>

  <p>Sandalı suya ittik, Mr. Haddy bindi. Lagünün öte kıyısında, ağaçların üzerinde bir şimşek çaktı. Sarı, mavi bir ışık floresan lamba gibi tekleyerek gökyüzünde yükseldi ve çirkin bulutları aydınlattı. Mr. Haddy sırtını kamburlaştırarak küreklerine asılmıştı.</p>

  <p>"Taşacak. Bütün nehirler yükselecek ve bahçeniz batacak. Her yeri su kaplayacak. Belki o zaman Baba takma motoru tamir eder ve Brewer'ın oraya gelir. Ona bakarız. Hepinizi Wonks'a götürürüm. Balık tutar, kaplumbağa yakalarız."</p>

  <p>"O kimsenin ona bakmasını istemiyor."</p>

  <p>"Boğularak ölmek mi istiyorsun?"</p>

  <p>"Babam boğulmamıza izin vermez. Onun bir planı var. Yağmur yağmasını istiyor. Kulübenin içi kuru. Burası bizim evimiz."</p>

  <p><i>Dong!</i></p>

  <p>"Şu şebek seni duydu, Charlie."</p>

  <p>Maymunlar kapkara lagünün üzerinde çakan şimşekler eşliğinde davul çalıyorlardı; yağmurun çıkardığı gümbürtüler ve çatırtılar dünyayı dipsiz bir mağaraya dönüştürmüş, gökyüzü tehlikeli, gözün alamayacağı kadar büyük kayalarla dolmuştu. Bu ıslaklıkta ve gürültüde etrafımız maymunlardan oluşan bu karanlık sınırla çevrilmişti.</p>

  <p>İşte o zaman aklıma geldi.</p>

  <p>"Mr. Haddy, Amerika'da olanlar doğru mu - ülke yok oldu mu?"</p>

  <p>"Kötü! Kötü! Her yer! Bak!" - ama hiçbir şey görünmüyordu- "sel aldı!"</p>

  <p>"Emin misin? Nereden duydun? Yani, hiç-"</p>

  <p><i>Sel aldı!</i> Dehşete düşmüş bir sesle bunu tekrarlıyordu. Kollarını hareket ettirdi. Yukarı kalkan kürekler sayesinde suyun yüzeyini seçebiliyordum.</p>

  <p>"Her şey yok oldu!"</p>

  <p>Bu duyduğum son cümleydi. Kürekleri suya daldırıp sandalını döndürdü ve anlaşılmaz şeyler söyleyerek yağmura doğru kürek çekti. Kıyı yok oldu. Lagünü, bütün ağaçları da yanında götürmüş, beni doğrudan üzerime yağan yağmurun ısırıklarıyla yalnız bırakmıştı. Gecenin karanlığı altımda ve üstümdeydi. Yağmur Mr. Haddy'nin ve suya dalıp çıkan küreklerinin üzerine kapandı. Bir dağa doğru kürek çeken bir adama benziyordu.</p>

  <p>Bu zifiri karanlığın çukurunda sadece yağmur ve maymun ulumaları vardı. <i>Dong! Dong! Dong! Dong!</i></p>

  <div>
    <br />
  </div>

  <p class="p1">Sabah lagünün soğuk anaforlarından, kök düğümlerinden, ezilmiş taşlardan, yıkılıp parçalanmış ağaçlardan dumanlar yükseliyordu. Toprağı pembe kurtçuklar kaplamıştı. On iki saat süren yağmur toprağı şoka sokmuş gibiydi, kara, darmadağın ve sessiz uzanıyordu.</p>

  <p>Bahçemizdeki fidanların çoğu çamura gömülmüş, posta pulu gibi dümdüz olmuş veya kazdığımız yarıkları doldurmuş suyun üzerinde yüzüyorlardı. Açtığımız evleklerin tümü yanlamasına kıyıdan aşağı kaymış, sahilde topaklanmıştı. Bahçeyi su basmıştı - küçük fidanlar boğulmuş, daha büyük olanlar devrilmiş, köklerindeki ince tüyler havaya kalkmıştı. İnce dallar, yırtık yapraklar ve dallar lagünde yüzüyordu.</p>

  <p>Babam, "Dünyada değilse bile, bu ülkedeki tek kuru insanların biz olduğuna bahse girerim," dedi.</p>

  <p>"Avlumuza yağmur yağıyor ve bütün dünyanın sırılsıklam olduğunu düşünüyor," diye fısıldadı Jerry. "Niçin gitmiyoruz?"</p>

  <p>Jerry'yi kenara çektim ve gazolin variliyle bujileri gösterdim.</p>

  <p>Jerry, "O takma motorla buradan kaçabiliriz," dedi. Haftalardır olmadığı kadar mutluydu. "Mr. Haddy'yi bulabiliriz - bizi eve götürür!"</p>

  <p>"Eve gidemeyiz," dedim. "Ev artık yok. Babam haklıydı-"</p>

  <p>"Hayır!"</p>

  <p>"Mr. Haddy bana anlattı. O yalan söylemez. Lütfen ağlama."</p>

  <p>Ama ağlamaya başlamıştı bile. Saklamak için koluyla yüzünü kapattı.</p>

  <p>"Başka bir yere gideriz," dedim. "Brewer'ın köyüne veya sahilde bundan daha iyi bir yere." Ağlamasını durdurmak için böyle konuşmaya devam ettim, sonra gazolin ve bujilerin aramızda sır kalması için yemin ettirdim.</p>

  <p>Clover sahilde babamın yanında, "Güzelim bahçemiz mahvolmuş," diyordu.</p>

  <p>"Güneşte şenlenir," dedi babam ve bize suyun akması için çukur kazdırdı.</p>

  <p>Geceleyin lagünün etrafındaki ağaçlar parlak yeşile dönüşmüş, yapraklarını yağmur yıkamıştı. Taze boya vurulmuş gibi parlıyorlardı. Her yere hâkim olan o gri renk gitmişti, lagün güneşin altında koyu maviydi. Toprak karaydı. Kuş sesleri suda yankılanıyordu.</p>

  <p>Hurdalıktan sürüklenen odun parçaları etrafa dağılmıştı, Jerry'yle onları toplayarak gazolin varilini saklamak için kullandık. Buji torbalarını hamak yastığımın altına sakladım. Babam kalmaya bu kadar kararlıysa, ne işimize yarayacaklardı ki? Ama sabah ilk iş olarak kontrol ettiğim takma motor fırtınayla sürüklenmemişti. Hâlâ bir kütüğe kelepçeliydi ve bir dana budu gibi plastik bir kapla sıkı sıkı sarılmıştı.</p>

  <p>Babam enerjinin bu aptalca israfına hayran olmamız gerektiğini söyledi - çıldıran ve her şeyi sırılsıklam eden doğa. Zeki bir adamın akmayan kulübesine sığınarak atlattığı bir cinayet teşebbüsüne benzeyen muazzam bir su israfıydı - doğanın bunca çabası boşaydı çünkü hâlâ hayattaydık.</p>

  <p>"Ama ölmemiz gerekmiyordu."</p>

  <p>Fırtına babam dışında herkesi dehşete düşürmüştü. O, fırtınanın ağaçları tahrip etmesinden etkilenmiş, kökünden sökülmüş her şeye hayranlıkla bakıyordu. Gece altı inç yağmur düştüğünü hesapladı. Buna hayran olmak gerekirdi. Hem şu dümdüz olmuş çalılara bir bakın. Ve o hızı bir düşünün. Yağan yağmurla çalışan bir makine yapılabilirdi -toplanan yağmur bir çarkı döndürecekti, su değirmeniyle aynı prensibe göre çalışacaktı- ama ondan daha etkili olacaktı, çekme işine gerek kalmayacaktı. Yalnız, yağmura güven olmazdı çünkü dünya kusurluydu. Doğa insanı yakmaya, sonra açlıktan öldürmeye, sonra da boğmaya çalışıyor, yabaniler gibi bir sopayla bahçe kazdırıyordu. Bu insanı şaşırtıyor ve bir şeyin yolunda gitmeyeceğinden korkmasını sağlıyordu. Bu korku yüzünden insanlar mucit olmak yerine fanatik dinci oluyorlardı.</p>

  <p>"Ama başka birisinin bahçesini ekmek için birkaç haftaya ihtiyacı olacak, o zamana kadar bizim bahçemiz yeşermiş olacak."</p>

  <p>Annem bu hasarın kendisini korkuttuğunu söyledi -bahçeyi kurtarmak için savaşmamız gerekecekti.</p>

  <p>Babam, "Esaslı bir kavgayı severim," dedi.</p>

  <p>O sıcak günde bitkilerin çoğu, babamın dediği gibi, kendine geldi. Minicik filizler bile babamın talimatlarına uydular ve sabahın erken saatlerinde sular altında kalmış bir bahçenin harabesi gibi görünen şey yeniden canlanmaya başladı.</p>

  <p>Babam, şimdi önemli olanın bitkileri korumak olduğunu söyledi. Kötü olan yağmurun miktarı değil, yırtıcılığıydı -rüzgâr, hortumlar ve erozyon. "Eğer dikkat etmezsek, bitkiler köklerinden sökülür," dedi. "Ama dikkat <i>edeceğiz.</i>"</p>

  <p>Çeşitli uzunlukta kestiğimiz bambularla fidanların bazılarına boğaz yaptık, bazılarını da dik durmaları için toprakla besledik. Babam bunun ne kadar dahice olduğunu onaylamamızı istedi.</p>

  <p>Annem, "Sebzemiz olunca buna inanacağım," dedi.</p>

  <p>"Sabır!"</p>

  <p>Akşama doğru bulutlar yanaştı, yağmurun ilk damlaları takoz gibi üzerimize yağmaya başladı. Babam Jerry ve bana, bahçeyi onarırken çıplak olmamızı emretti, biz de öyle yaptık, ayak bileklerimize kadar çamurun içinde, yağmur sırtımızı kamçılarken çalıştık.</p>

  <p>Jerry, "Bize esir muamelesi yapıyor," dedi. "Şu takma motoru çalıştırıp buradan kaçmak istiyorum."</p>

  <p>"Biz zaten kaçmış durumdayız," dedim.</p>

  <p>"Amerika yok olmuş olsa bile bundan daha iyidir. Burası berbat bir mezbele. Ben eve gitmek istiyorum."</p>

  <p>"Ama artık bahçe iyi durumda," dedim. "Bitkiler büyüyünce, her şey farklı olacak."</p>

  <p>"Niçin her zaman onun tarafmı tutuyorsun?"</p>

  <p>"Yağmur konusunda haklıydı - bahçe konusunda da haklıydı!"</p>

  <p>"Hâlâ yağmur yağıyor," dedi Jerry. Gök gürlemesi yüzünü aydınlatıyor, ürkek gülümsemesini öne çıkarıyordu. Dolgun yağmur damlaları küçük kulübemizi dövüyordu.</p>

  <p>Ertesi gün, bahçenin yarısı gitmişti. Bitkilerin bazıları fırtınanın enkazıyla birlikte sürüklendikleri lagünde yüzüyor, bazıları da kırılmış, evleklerde uzanıyordu. Bambu boğazlıklar hiçbir işe yaramamıştı. Sadece bitkilerin düşen yağmurun gücü altında daha fazla yara almasına yaramışlardı.</p>

  <p>"Bir işe yaramıyor," dedi annem.</p>

  <p>"Beni güldürüyorsun," dedi babam. "Sanki bir alternatifimiz varmış gibi konuşuyorsun! Elimizden geleni yapıyoruz. Başka seçeneğimiz yok. Bahçe bizim tek umudumuz, Anne. Daha iyi bir fikrin var mı?"</p>

  <p>Annem, "Neden eşyalarımızı toplayıp gitmiyoruz?" dedi.</p>

  <p>Babam, "Toplayacak eşyamız yok," dedi. "Gidecek yerimiz yok."</p>

  <p>"Brewer<sup>,</sup>ın köyü var. Mr. Haddy dedi ki..."</p>

  <p>"Figgy şu an ölmekle meşgul. Bizim dışımızda herkes ölmekle meşgul." Eline bir kürek almış, evlekleri karıştırıyor, cılız filizleri tekrar ekiyordu. Onu izlediğimizi gördü ve "Bana sadık kalın, millet, yoksa siz de ölürsünüz," dedi.</p>

  <p>Jerry yere çömeldi ve "Ondan nefret ediyorum," dedi.</p>

  <p>Clover bunu duymuştu. "Babama ne dediğini söyleyeceğim," dedi.</p>

  <p>"Söylemeni istiyorum, aptal. Delirdiğini görmek istiyorum."</p>

  <p>Bunu duyan Clover ağlamaya başladı. Koşarak annemin yanına gitti ve "Jerry bana küfretti!" dedi.</p>

  <p>Babam, "Kimsenin umurunda değil," diyordu. Küreğini yere attı ve takma motoru kabından çıkardı. Döndürdü ve halatıyla boğdu. Onu öyle görünce, neredeyse bujilerden ve yakıttan bahsedecektim. Ona söyleyecektim. Ama <i>Toplayacak eşyamız yok</i> demişti - <i>gidecek yerimiz yok.</i> Bu onu daha da çıldırtırdı. Onları nereden bulduğumu sorardı ve neden ve Mr. Haddy'den bahsedersem bana bağırırdı. Mr. Haddy'nin hiç gelmemiş ve beni bu sırla baş başa bırakmamış olmasını diliyordum.</p>

  <p>"Aklına mukayyet olması içinmiş," dedi Jerry.</p>

  <p>Babamın takma motorun halatıyla boğuşmasını izledim.</p>

  <p>"İşe yaramıyor," dedi Jerry ve güldü.</p>

  <p>Dikkatimizi bahçeden geriye kalanlara verdik. Ama burada sahilde, en kötü hasara neden olanın yağmur olmadığını görebiliyordum. Lagünün seviyesi yükselmişti ve Mr. Haddy'nin önceden söylediği gibi, suyun kıyısına yakın olan bitkiler suyun altında kalmıştı. Jerry bunu babama anlatmak, yanıldığını ona göstermek istedi ama o bunu yapamadan tekrar yağmur yağmaya başladı. Giysilerimizi çıkardık ve tekneye dolan suyu boşaltmaya başladık. O gün beş defa yağmur yağdı. Öğle saatlerinde hava o kadar karanlıktı ki kulübede yengeçlerimizi görebilmek için mum yakmak zorunda kaldık.</p>

  <p>Birkaç gün önce her yer tozla ve gri ağaçlarla kaplıydı. Şimdi çamur ve sudan oluşan bir yabanın ortasındaydık. Daha önce hiç kurbağa olmayan yerlerde kurbağalar ve yılanlar vardı; her taraf hayvan izleriyle doluydu. Kertenkeleler kıyının her yerine işaret bırakıyorlardı, bir müzik defterindeki çizgileri andıran kuyruk izlerinin altında ve üstünde notaları andıran ayak izleri vardı. Daha fazla kuş, yengeç ve kerevit vardı, hepsi yağmurla hayata karışmıştı. Bu hayvanları hiç zorlanmadan yakalıyorduk. Annem onları ocakta pişiriyordu. Bu bana yağmur olmadan da hayatta kalabileceğimizi düşündürüyordu.</p>

  <p>Babam bir sabah gizlice kulübeye geldi. Göğsü ve baldırların ön kısmı çamurla kaplıydı, ellerinde yapışkan bir madde vardı, bu madde bıyığından burnuna damlıyordu. Kızgındı. Bizim onu bu halde görmemizi istememişti. Ama biz gözlerimizi ona dikmiştik, annem bile hayrete düşmüştü.</p>

  <p>"Şınav," dedi ve takma motorun halatını kaptı.</p>

  <p>Babam gökyüzüne bakarak, "Leş yiyiciler geri döndü," dedi. Gri martılar ve tombul pelikanlar çamurdan fırlayan canlılarla beslenmek için karaya gelmişlerdi. Peşlerinden akbabalar gelmişti ama onlar beslenmek yerine ağaçların üzerinde tüneyip beklemeye başlamışlardı. Babam kuşları korkutup kaçırmak için bağırdı. Onlar da babama geri bağırdılar. Leş yiyicilerden nefret ettiğini söyledi - azgın gözlerinden ve pis gagalarından, leşlere saldırma biçimlerinden, çöp içinde birbirlerini yemelerinden nefret ediyordu. Ve intikam alır gibi -ama bize ne zararları dokunmuştu ki?- bir kancanın ucuna taktığı yemleri yutan kuşları yakalıyor, tüylerini yolup kızartıyordu. Onları yiyordu. Açlığı nefretiydi. Kuşların yağını takma motorunda kullanıyor, kan ve tüylerini çamura atıyordu. Bir sabah bir akbabayı öldürüp bir ağaca astığını gördük. Orada, linç edilmiş halde, asılı duruyordu; diğer kuşlar onu parçalayana kadar da asılı kaldı.</p>

  <p>"Leş yiyicilerden niye nefret ediyorum, biliyor musunuz?"</p>

  <p>Annem, "Allie, lütfen," dedi ve arkasını dönerek uzaklaştı.</p>

  <p>"Çünkü bana insanları hatırlatıyorlar."</p>

  <p>Lagünün yükseldiğini kabul etmiyordu. Kıyı çizgisi bahçemizin büyük bir bölümünü yutmuş ve tütsüleme evinin temelini kaplamış olmasına rağmen, o lagünün taştığını hâlâ kabul etmiyordu. Toprağın yerine oturduğunu söyledi.</p>

  <p>"Toprak oturduğu için böyle. Kulübeyi bu yüzden su geçirmez yaptım. Bunu bekliyordum!"</p>

  <p>Lagünün kıyısındaki çamura bir işaret direği çaktı. Ertesi sabah direk gitmişti - ya suyun altında kalmış ya da sürüklenmişti. Babam leş yiyen bir akbabanın onu bok sanıp yediğini söyledi.</p>

  <p>Fırtınalar kampımızı düzene sokmuştu. Yıkım onu daha tertipli hale getirmişti. Ağaç tavukları için kurduğumuz yarısı bitmiş kümes gitmişti. Hela derenin içindeydi. Kaldırım için ayırdığımız keresteler çamurla kaplanmıştı. Yedi parçalı tulumba çökmüştü - yan yatmışken küçük ve basit görünüyordu.</p>

  <p>Kulübe de batmaya başlamıştı. Bir zamanlar çamurlu kıyının yükseğinde, kendi sugeçirmez zemininin üstünde dururdu. Ama şimdi çamurla dolup taşıyordu. O eski aile mezarlıklarındaki, yarısı yere gömülü, kapılı sığınaklara benziyordu.</p>

  <p>Bu annemi endişelendiriyordu. Dizleri suyun içindeyken yemek pişiremediğini söyledi, hem ya kulübe bölmelerden içeri çamur sızana kadar batmaya devam ederse ne olacaktı? Babam ocağı içeri taşıdı ve üzerine bir baca taktı. Kulübe küçücük bir mavnaya benziyordu. Artık lagün de ön kısmını yalıyordu.</p>

  <p>"Allie, bu durum beni çıldırtıyor."</p>

  <p>Babam bir halat ve birkaç makarayla hazırladığı çekme halatı düzeneğini bir ağaca bağlayarak kulübeyi lagünden çekmeye çalıştı. Çok uğraştı ama hiç işe yaramadı. Kulübe çamura saplanmıştı. Kulübeyi ağaca bağlanmış halde bıraktı.</p>

  <p>"Bunun olmaması gerekirdi," dedi. "Kulübenin batmaması gerekiyordu."</p>

  <p>Kulübeyi dengelemek ve daha fazla batmasını engellemek için kenarlarına çamur seviyesinde kütükler yerleştirdi. Sahile inmeye vaktimizin kalmamasına üzüldüğünü söyledi - fırtınada sahile sayısız ilginç şey vurmuş olmalıydı. En azgın denizler en iyi mahsulü verir dedi - demir zincirler, çelik makaralar, metrelerce yelken bezi. Klozet kapaklarını sadece sıradan gelgitler getirirdi.</p>

  <p>Ama biz Laguna Mistika'da kaldık ve kampımızı emniyete almayı denedik. Hendek kazdık, su boşalttık, balık tuttuk. Fırtına dört koldan hücum ediyordu. Sinsice yaklaşıp günümüzü karartıyordu. Bizi üşütüyor, kulübenin içine tıkıyordu. Odunumuzu çalıyor, evleklerimizi yıkıyor, etrafı çamura buluyor ve maymunları telaşa veriyordu.</p>

  <p>"Kum torbaları," dedi babam. "Kum torbalarımız olsaydı durumumuz iyi olurdu. Bahse girerim, Mocobila'da onlardan bir yığın vardır. Orada onlarla ne yapacaklarını bilmezler. Onlar şimdi sahilde ölmekle meşguldür."</p>

  <p>Yağmur ve yükselen lagün elimizdekinin büyük bir bölümünü almıştı, rüzgâr da kalanları çalıyordu. Artık burada kulübemizden başka pek bir şeyimiz kalmamıştı. Hurdalık dağılmıştı, yakıt varili ortadan kaybolmuştu. Ama bu beni sevindirmişti. Artık saklayacak bir sırrım yoktu. Başım belaya girmeyecekti, zaten gideceğimiz bir yer de yoktu. Jerry babamın yakında pes edeceğini ve bizi Brewer'ın köyüne götüreceğini söylüyordu. Başka bir seçeneği olmayacaktı - kamp büyük bir fiyaskoydu. Babam bu durgun suda saklanmakla hata etmişti.</p>

  <p>Bir hafta içinde bahçemiz de yok oldu. Geriye tek bir filiz bile kalmamıştı. Elimizde başka tohum da yoktu. Kara yengeci ve ıslak köklerle besleniyorduk. Kirli bacaklarla dolanıyorduk. Çamur üzerimizde kuruyor, cildimizde gri kabuklar bırakıyordu. Babam, "Temizliğinize dikkat edin," diyordu ama bizim için kurduğu sıcak duş da yıkıldı. Lagün artık kulübenin ön tarafının yarısının altındaydı; geceleri zemine çarpan kemikler gibi ses çıkarıyordu. Kulübe öne eğilmiş, bağlı olduğu halatı geriyordu. Fırtınalarda bu halatın hırıltılarını duyuyordum.</p>

  <p>Babam, "Sızıntı var mı?" diye soruyordu. Hiç sızıntı yoktu. Kulübe kuru kaldı. Bu babamı memnun eden tek şeydi - kulübede sızıntı yoktu. Yağmur boşalırken bununla övünüyordu.</p>

  <p>"Ön kısmın altında su var," dedim.</p>

  <p>"Güverteye" ve "Kıça" gibi kelimeler kullanmaya başlamıştı.</p>

  <p>"Bu ağaca bağlıyız," dedi. "Halat koparsa veya ağaç kökünden sökülürse sandalı alırız. Sürüklenmeyeceğiz! Jerry, güverteyi paspasla."</p>

  <p>Lagünde güçlü bir akıntı vardı. Bu akıntıyı gören babam panikledi. Lagünün tepeciklerinde ve girdap noktalarında köklerinden sökülmüş bitkiler, dallar, hindistancevizleri, kararmış meyveler, ölü, şişmiş hayvanlar yüzüyordu - hepsi de hızla körfeze ve denize doğru hareket ediyordu.</p>

  <p>Toprak iyice yumuşamış, bataklığa dönmüştü. Ağaçlar suyun içinde duruyordu, yollar yok olmuştu ve su bir zamanlar lagünün tüm kıyısını kaplayan kampı -bir çamur seti üzerindeki kulübemizi- küçük bir adaya dönüştürene kadar yükseldi. Lagünün kıyılarındaki çatlaklarda küçük gölcükler oluşmuştu. Bu çamurlu sular labirentinin ortasında tek bir canlı yaratık göremiyorduk. Etrafımızda kuşlar uçuşuyordu. Babam yana eğilmiş kulübemizden kuşlara bela okuyordu. Hepsini öldürmek istiyordu.</p>

  <p>Dünyanın sular altında kaldığını söylüyordu.</p>

  <div>
    <br />
  </div>

  <p class="p1">İhtiyacımız olan şeylerin bir listesini çıkardı - zincir, makara, pervane ve pedal için sürgü, tahta kaldırımlar için odun, yelken bezi, daha fazla tohum, hortum, demir boru, tel ve tuz.</p>

  <p>"Tohum mu?" dedi annem. "Ekecek yerimiz yok ki!"</p>

  <p>"Hidroponik," dedi babam. "Suda yetiştireceğiz. Bir düşün."</p>

  <p>İhtiyaç duyduğumuz şeylerin çoğunu Mocobile yakınındaki sahilde bulacağımızdan emin olduğunu söylüyordu. Yağmur hafifler hafiflemez Sivrisinek Sahili'ne son kez bakmak için sandalla açılacaktı.</p>

  <p>"Ya ölürsek?" diye sordu April.</p>

  <p>"Bundan daha kötüsü de olabilir."</p>

  <p>Clover, "Ölümden daha kötü ne var?" dedi.</p>

  <p>"Leş yiyicilere dönüşmek." Babam elindeki listeye vurdu. "Olmaya başladı bile. Bu kâğıdı süprüntülerin arasından buldum, bu kalemi çöp karıştırarak buldum. Ama benim bunlara ihtiyacım yok - sizin var."</p>

  <p>Clover, "Belki bizi bulmaları için bir arama kurtarma ekibi gönderirler," dedi.</p>

  <p>"Kim onlar?"</p>

  <p>"İnsanlar."</p>

  <p>"Hangi insanlar? Sahil Koruma'nın orada bir yerde bizden gelecek bir imdat çağrısını beklediğini mi sanıyorsun? Hayır - onların hepsi helak oldu. Tatlım, inan bana, biz kalan son insanlarız."</p>

  <p>Annem, "Allie, neden buradan gitmiyoruz? Sandalımız var hâlâ. Körfezden denize inip -"</p>

  <p>"Körfezden aşağı!" Babam kızgınlıkla sırıttı. "Akıntı yönünde, kırık dallar ve çürük meyveler eşliğinde. Hayır, bunu yapmayacağım."</p>

  <p>"Niçin?"</p>

  <p>"Çünkü ben kopmuş bir dal değilim. Ölü şeyler akıntı yönünde gider. Bu, bu körfezdeki cenaze kortejidir. Eğer akıntıya teslim olursak, mahvoluruz." Küt parmağını sahil yönünde kaldırdı. "Her şey o yöne meylediyor. Ama biz onunla savaşmalıyız çünkü orada ölüm var."</p>

  <p>"Brewer'ın yerinde yaşayabiliriz. Bunu biliyorsun."</p>

  <p>"Vahşiler gibi. Çöpçüler gibi. O çöp yiyen kuşlardan biri olacağıma ölürüm daha iyi. Kıt kanaat yaşamak? Ben? Hayır, Anne, ben üretirim. O şekilde de hayatta kalamıyorsam, alevler içinde yükselirim. Kendimi bir meşaleye dönüştürürüm. O zaman o kuşlar da beni ele geçiremez. Hah!"</p>

  <p>Clover, "Peki ya biz?" dedi.</p>

  <p>"Hepimiz tutuşup yanarak yok oluruz. Giden son kişiler olmak utanılacak şey değil. Bu da haklı olduğumuz anlamına gelir."</p>

  <p>Hâlâ gülümsüyordu. Yüzü şimdiden için için yanmaya başlamış gibi parlıyordu.</p>

  <p>Onun ciddi olduğunu sandık, bu yüzden annem gülünce çok şaşırdık.</p>

  <p>Babam alevli gözleriyle ona meydan okudu.</p>

  <p>"Allie, alev alamayacak kadar ıslağız," dedi.</p>

  <p>"Bende benzin var." Annemle alay etmek için ağzını kocaman açtı - çok vahşi görünüyordu.</p>

  <p>"Hiçbir şeyimiz yok!"</p>

  <p>"Gaz," diye tısladı babam. "Üzerimize gaz dökeriz. Tek bir kibrit <i>ve fiyuuuv!</i>"</p>

  <p>Anneme bir silahı olduğunu söylemişti sanki. Annem kekeleyerek, "Burada gaz yok," dedi.</p>

  <p>"Hem de bir varil var."</p>

  <p>Annem hiçbir şey söylemedi.</p>

  <p>"Çamurun içinde buldum. Salağın teki kendisi boğulmakla meşgulken denize atmış. Varil bizim kıyıya vurmuş. Halatla bir ağaca bağladım." Korku dolu yüzlerimize bakıp gülümsedi. "Kendi yönteminle ölmek utanılacak bir şey değildir."</p>

  <p>Jerry bana baktı. Kafamı salladım. Babama Mr. Haddy'nin bir varil gazı getirdiğini anlatmasını istemiyordum. "Charlie'de buji var," dedi.</p>

  <p>"Charlie'de öyle bir şey yok."</p>

  <p>"Göster ona," dedi Jerry.</p>

  <p>Buji kesesini hamağımdan alıp babama verdim. Plastiği yırtarak açtı ve başparmağının tırnağıyla bujileri kontrol etti.</p>

  <p>"Çamurda buldum," dedim ve beni yalanmaması için meydan okuyarak Jerry'ye baktım.</p>

  <p>Babam terliyordu. Bana yaklaştı. Yüzü yanıyordu, dudakları beyaz ve çatlaktı. Bana vuracağını veya bunları tam olarak nerede bulduğumu söyleyeme zorlayacağını ve beni yalan söylemekle suçlayacağını sandım. Belki de intihar etmekten, üzerimize benzin dökmekten bahsettiği için utanıyordu. Konuşmak için ağzını açtı ama o daha bir şey diyemeden annem bağırdı.</p>

  <p>"Allie!"</p>

  <p>Babam anneme döndü.</p>

  <p>Annem korku dolu gözlerle, "Ev hareket etti!" dedi.</p>

  <p>Babam ağzını açtığı anda evin hareket ettiğini fark etti -hepimiz hissetmiştik. Yumuşak bir darbeydi, ayaklarımızın altında, yer döşemelerini dürterek yana itmişti. Babam çoktan gülmeye başlamış ve o arada beni unutmuştu. "Böyle olmasını planlamıştım!" diyerek aceleyle dışarı çıktı.</p>

  <p>O gece kulübeyi sallayan bir gök gürültüsüyle uyandık. Ama bu top atışı sesiydi, kelepçelendiği kalasın üzerinde titreyen takma motordan geliyordu. Ses tüm lagünde ve etrafındaki bataklıkta yankılandı. Babam motoru durdurdu, şimdi yarasaları, yağmurun sabit çırpınışlarını ve babamın sesine cevap veren maymunları duyabiliyordum.</p>

  <p>Sonra su üzerinde yüzmeye başladık. Kulübeyi omuzlayan ve bizi hamaklarımızda sallayan suyu hissedebiliyordum. Yükselen lagün küçük sugeçirmez kulübemizi kaldırmış ve bir mavnaya dönüştürmüştü. Sabahleyin etrafımız suyla çeviriliydi, lagünün çamurlu parıltısıyla aydınlanıyorduk. Ağaçlar uzakta kalmıştı ama bağlantı halatımız bizi hâlâ suyun içindeki yalnız ağaca bağlı tutuyordu. Akıntının dışındaydık ve takma motor, kulübenin arka tarafındaki kısa güvertenin rayında tırabzanlara kelepçeliydi. Gaz varilini ve babamın kurtardığı hurdaları taşıyan sandal arka tarafa -babamın da bana hatırlattığı üzere, kıça- bağlıydı.</p>

  <p>"<i>Kim haklıymış?</i>" Babam annemin elini tuttu ve, "İstesem de ölemezdim," dedi.</p>

  <p>Annem, "Ya sızıntı yaparsa?" dedi.</p>

  <p>"Altımızda kütükler var. Sabitiz - batmayız! Bu şekilde olmasını planlamıştım."</p>

  <p>Annem ocakta kahvaltı için balık kızartıyordu.</p>

  <p>"Römorkör Anne!" dedi babam. "Şimdi yemek yiyeceğim işte. İştahımı bu an için dizginlemiştim - bırakın yağmur yağsın!"</p>

  <p>Ama kulübenin dibi hâlâ lagünün dibine sürtünüyordu, biz hareketlerimizle sallanınca altımızdaki çamur birikintisinin darbelerini, kulübenin yumuşak toprakta kayan dibini hissedebiliyorduk. Babam iştahla kahvaltı etti, sonra sandal sırığını çıkardı ve bizi açık sulara doğru yüzdürmeye başladı.</p>

  <p>Jerry, "Sahile varır varmaz Mr. Haddy'yi bulacağım. Bizi yelkenlisiyle La Ceiba'ya götürür. O muz teknesine binebiliriz," dedi.</p>

  <p>Clover, "Baba, Jerry denize gittiğimizi söylüyor," dedi.</p>

  <p>"Ölmek mi istiyorsun, oğlum?"</p>

  <p>Jerry, "Ama artık emniyetteyiz - sen öyle söyledin," dedi.</p>

  <p>Babam, sırığıyla tekneyi iterken "Herkes deniz kıyısına ilerleyebilir," dedi. "Bunu bir motorum olmadan da başarabilirdim. Ama dayandım. Onunla savaştım" -ve itmeye devam etti- "ben sebze yetiştirmek için yaratılmadım. Ben bir mucidim - ben üretirim, Jerry. Ama o Sivrisinek Sahili'ni unut. Orası da uçurumun kenarı. Tek yanlış adım atarsan ölürsün." Sırıkla tekneyi itmeye devam ederek kulübemizi daha derin sulara yönlendirdi. "Orada ölüm var. Enkaz. Leş yiyiciler. Çöp yiyiciler. O akıntı üzerindeki her şey bozuk, çürük ve sahile sürükleniyor. Orası da Amerika'ya en yakın yer - orasının zehirlenmediğini nereden bileceğiz? Başından beri akıntıyla savaşıyordum" -ve itmeye devam etti- "tarafların eşit olmadığı bir savaştı. Ama ben hiç teslim olmadım. Ne zaman, 'Tamam, kendimizi akıntıya bırakalım ve Tanrı yardımcımız olsun' dedim? Hiçbir zaman! İşte bu yüzden kazanan biziz."</p>

  <p>Jerry, "Gidecek hiçbir yerimiz yok - sen bize böyle demiştin," dedi.</p>

  <p>"O lafımı çarpıtıyorsun!" Sırığı çamura sapladı ve asıldı, "Söylediklerimi yanlış aktarıyorsun. Değil mi, Charlie?"</p>

  <p>"Sahile gitmiyorsak, nereye gidiyoruz?" dedim.</p>

  <p>"Ben şeyler yaparım! Kafamda haritalar var. O haritalarda sizin hayalini bile kuramadığınız, güvenli yerler var. Yaptığım eve bakın. Yüzüyor! Şu takma motora bakın," -motorun makarasına halatı bağladı ve çekti- "çalışıyor! Salağın biri bunu atmış! Bize bir bak, Anne - sadece bir fit derinlikte ilerliyoruz. Bu tekneyle her yere gidebiliriz. Şu kuşlardan uzaklaşabiliriz. Hepsi orada ölü yatıyor ama biz yaşayacağız. Bütün dünya bize aitken hepimizin boğulmasını göze alacak kadar aptal olduğumu mu sandınız?</p>

  <p>Bunu ve daha fazlasını söyleyerek, kulübeyi denizden uzağa, Patuca'ya doğru çevirdi ve bizi akıntının tersine yönlendirdi.</p>
</body>
</html>
