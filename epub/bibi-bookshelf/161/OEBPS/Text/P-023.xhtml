<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>23</h3>

  <p class="p1">Jerry babamın yaptığı oturakta sallanıyordu. "Babam kendisinin muhteşem olduğunu düşünüyor," diye fısıldadı ve yüzünü ekşiterek bana baktı.</p>

  <p>Clover başını eğdi, "O muhteşem," dedi.</p>

  <p>"Dünyada bir sürü mucit var. Tek o değil."</p>

  <p>"O diğerleri gibi değil," dedim.</p>

  <p>"Her neyse, zaten dünya yok oldu," dedi April. "Babam öyle dedi."</p>

  <p>Jerry, "Onun diğerleri gibi olmadığını nereden biliyorsun?" dedi.</p>

  <p>"Onun farklı nedenleri var," dedim.</p>

  <p>"Ne gibi?"</p>

  <p>Teknenin kıçına göz attım - babamın büyümüş gözleri beni cesaretlendirdi.</p>

  <p>O duraklamada Jerry'nin fısıltısı sert çıktı. "Bilmiyorsun."</p>

  <p>Ama biliyordum. Babam yaratıcıydı çünkü konfora ihtiyacı vardı. Bunu hiç kabul etmezdi ama Jeronimo'dan ve çekidüzen verdiği pipantodan biliyordum. Babam değişmemişti, hâlâ bir şeyler icat ediyordu, hâlâ konfora ihtiyacı vardı, bizden çok daha fazla. Mevcut şeyleri geliştirmeye kararlıydı ama kimseye benzemiyordu. Babam bizi dinlerken Jerry'ye bunları anlatamazdım. O kendisi için icat yapıyordu!</p>

  <p>Mucitti çünkü sert yataklardan, kötü yemekten ve yavaş giden teknelerden ve derme çatma kulübelerden ve pislikten nefret ediyordu. Ve israf - her şeyin fiyatından hep şikâyet ederdi ama onun derdi para değildi. Şeyleri aldıktan sonra bozulmalarından şikâyetçiydi. O önce kendini düşünüyordu!</p>

  <p>Hatfield'daki hidrolik sandalyeyi ve ayak masajı aletini bu yüzden yapmıştı. Endüstriyel icatlarına -onlara "ekmek parası" derdi- ilgisizliğini bu açıklıyordu. Bu onun buza karşı manyaklık derecesindeki takıntısını da açıklıyordu. Jeronimo yıkıldığında ağlamasının nedeni buydu. Dediği gibi, maymun gibi yaşamak istemiyordu.</p>

  <p>Hareketleri ve yolculukları da kendi icadıydı. Amerika'nın yok olmaya mahkûm olduğunu görünce, kaçmanın bir yolunu buluyordu. Ülkeyi muz teknesiyle terk etmek onun yaratıcı projelerinden biriydi. Jeronimo onun yaratıcılığının örnekleriyle doluydu, hayatı -kendi hayatını- kolaylaştırmak için icat ettiği o aletler ve taktikler babamın kusurlu dünyaya verdiği yanıttı. Ama bazen ona acıyordum. Konforsuzluk ve tatminsizlik onu çıldırtıyordu.</p>

  <p>Bir dakika önce Jerry'nin fısıltılarını duyan annem, "O bir mükemmeliyetçi," dedi.</p>

  <p>"Durumu acılaştırma," dedi babam.</p>

  <p>Annem nehir kıyısındaki cangıla bakıyordu.</p>

  <p>"Bir mükemmeliyetçi için ne yer ama!" dedi.</p>

  <p>Herkes babamın duruma hazırlıklı olduğunu düşünürdü. Ama ben buna kanmıyordum. O bir kampçı değildi, tam zıddıydı. Çok kaliteli sebzeler yetiştiriyordu çünkü muz ve wabool'un tadına dayanamıyordu. Dışarıda uyumaktan nefret ediyordu. "Yerde uyumak doğru ve doğal değil," derdi. Kendi yatağından hep sevgiyle bahsederdi. "Hayvanlar bile kendilerine yatak yapar!" Ebedi bir bedava buz kaynağı, tropik iklime, karmaşık pompa sistemi kuraklık mevsimine verdiği yanıttı. Zorlanmayı seviyordu. Düşünmesine yardımcı olduğunu söylüyordu. Ama konforuna çok düşkün olmasına rağmen, buluşlarından para kazanmaya hiç çalışmamıştı - tek istediği başkalarının taklit etmek isteyeceği bir hayat yaşamaktı. Patentlerinden kazandığı parayı "komik para" olarak görüyordu. "Bencil olabilirim," derdi, "ama açgözlü değilim."</p>

  <p>Bencilliği onu akıllı yapmıştı. Her şeyin kendi kurallarına uygun olmasını istiyordu, yatağının, yemeğinin ve dünyanın. Olaylara getirdiği açıklamalar, buluşları kadar yaratıcıydı. Amerika'da savaş mı çıkmıştı? İnsanlar, söylediği gibi onun peşinde miydi? "Her zaman önce akıllı olanları öldürdükleri için," avlandığı doğru muydu? Bilmiyorduk. Ama bu söylediklerine inanınca burada çok mutlu olunabilirdi. Sıcaklığı, sinekleri veya geceleri insanı gömen karanlığı fark etmezdiniz. Babamın konuşması insanın koku duyusunu yok ederdi. Onun Amerika hakkında konuşmasını dinledikten sonra, bu kadar uzakta, Sivrisinek Sahili'nde olmak insanı rahatlatırdı. Onu rahatlatıyordu!</p>

  <p>İşte burada, bağırarak bize projelerini anlatıyor ve sersemlemiş halimize sırıtıyordu. Bu projeler pipanto sırığını geliştirmek için veya bir hindistancevizinin kabuğunu kullanarak tütsü saksısı yapmak veya inşa edeceği kusursuz evi tahayyül etmek gibi basit planlardan ibaret olabilirdi. Ama düpedüz kaçık planlarının da olabileceğini biliyorduk.</p>

  <p>"Tanrı dünyayı yaratırken nasıl de berbat bir iş çıkarmış!"</p>

  <p>Daha önce kimsenin Tanrı'yı eleştirdiğini duymamıştım. Babam ise Tanrı'dan, tesisatçılardan ve elektrikçilerden bahseder gibi bahsediyordu. Tanrı'yı "topaçlı ölü çocuk," diye betimliyordu. "Ve topacın enerjisi bitmek üzere. Nasıl yalpaladığını hissediyor musunuz?"</p>

  <p>Konuşmasına nadiren ara veriyordu. Jeronimo'dan kaçışımızdan sonra, sesi cangılın karmaşasının bir parçası haline gelmişti. Rio Negro üzerinde Paplaya'ya doğru dönüp Rio Sico boyunca ilerlerken, sesi pava kuşlarına, ağustosböceklerine ve gece vakti yükselen seslere eşlik etmişti. Ama duyduğum tüm cangıl sesleri arasında -ki bu sesler oldukça şaşırtıcı olabiliyordu- en neti ve en sık duyulanı bizi rahatlatmak için bağıran babamın sesiydi.</p>

  <div>
    <br />
  </div>

  <p class="p1">Brewer'ın Lagünü'ne ulaşmak için yaptığımız o yolculuk, babamın deyişiyle "denize iniş", birkaç gün sürdü. Tüm o konuşmalardan, tekne idaresinden ve sıcak tuzlu esintiden sonra, mavi bir şeylerle karşılaşmayı bekliyordum - kum, dalgalar, palmiyeler, bir plaj. Ama Brewer'ın yeri denizden uzakta, bir çukurdan ve sahilden yüksek bir boğazla okyanusa bağlanan bir su yolundan ibaretti, boğaz kumu döven ve çakıl taşlarını hırpalayan dalgaların hoş sesini engelliyordu.</p>

  <p>Burada çamurun içindeydik. Lagün geniş bir düzlüktü, bir bataklık gibiydi. Kahverengi bir kıyıya uzanan kahverengi sulardan ibaretti. Dalga yoktu - yabani ot koçanlarıyla ve eski sokak lambalarına benzeyen kesilmiş palmiyelerle dolu kirli bir aynaydı. Kıyıları çamurla ve ince bir alüvyon şeridiyle kaplıydı; hareketsiz, karanlık göletin kıyılarında kuruyan yeşil tezeklerin biriktiği yerlerde sinekler uçuşuyordu.</p>

  <p>"Korkunç," dedi annem.</p>

  <p>"Bu kadar çaresiz olma." Babam bana baktı. "Annen çok karamsar," dedi.</p>

  <p>Mr. Haddy, Brewer'ın köyünü görünce sevinçle bağırdı. Annesi orada yaşıyordu. Köyün kulübeleri sahilde yığılmıştı. Çan kulesine benzeyen bu kulübelerin cepheleri lagünle aynı renkteydi. Kayıklarını mendireğe doğru yüzdüren Zambu'lar göze çarpıyordu. Buğulu bir akşamüstüydü, güneş denizin gri pusu üzerinde mor bir çember gibi aslıydı.</p>

  <p>Babam, "Burada yollarımız ayrılıyor," dedi.</p>

  <p>"Benimle gelmiyor musunuz, Baba?"</p>

  <p>"Hayır. Yani sen bizimle gelmiyorsun."</p>

  <p>Mr. Haddy korkusunu yutmak istermiş gibi yutkundu. Ama boğazında takılıp kalmış, Adem elmasıyla birlikte çırpınıyordu. Henüz karaya çıkmaya hazır olmadığını söyledi.</p>

  <p>"Figgy ağırdan alıyor."</p>

  <p>"Bana, 'Haddy teknen nerede?' diyecekler."</p>

  <p>"Onlara başına gelenleri, deneyimini anlatabilirsin. Benim bir karım, dört çocuğumdan başka hiçbir şeyim yok. Ama benim şikâyet ettiğimi duydun mu hiç?"</p>

  <p>Mr. Haddy ağzını tekrar açıp derin bir nefes aldı ve feryat etti. "Benim hiçbir şeyim kalmadı!"</p>

  <p>Pipantonun kıçından pruvaya doğru sallanarak ilerleyen babam, kol saatini kolundan çıkardı. Eski, pahalı bir saatti -altın kayışlı, bir saat. Babam saatiyle gurur duyardı. Tüm kaçışlarımıza, taşınmalarımıza ve felaketlerimize dayanmıştı. Sağlam, su geçirmez ve dakik olan bu saat, bu tekne üzerindeki tek değerli eşyaydı. Babam sıklıkla saatin bugün kendisinin satın alırken verdiğinin iki katı ettiğini ve her yıl değerinin arttığını söylerdi. Ama, saati Northampton mezbelesinde şans eseri bulmuş olması da olasıydı.</p>

  <p>"Bu bankada para sayılır Fig."</p>

  <p>Mr. Haddy ellerini ceplerine soktu. "Senin saatini alamam."</p>

  <p>"Artık benim ihtiyacım yok - değil mi, anne?"</p>

  <p>Mr. Haddy'nin zayıf elini tutup cebinden çıkarttı ve saati direnen parmaklarının arasına zorla yerleştirdi. Ve güldü.</p>

  <p>"Oğlum, zamana dikkat et ve kötülüklerden sakın."</p>

  <p>Mr. Haddy anneme baktı. "Deneyim," dedi.</p>

  <p>"Al onu," dedi annem. "Sen bize iyi bir arkadaş oldun."</p>

  <p>Mr. Haddy saate bakıp kederle gülümsedi ve dişlerini ıslatarak, "Ama siz nereye gidiyorsunuz, Baba?" dedi.</p>

  <p>Babam, "Bu lagündeki en saklı koya doğru kürek çekeceğiz. O koyun, insan veya bulaşık barındırmayan en küçük köşesini bulacağız. Ağaçlar, su, toprak - ihtiyacımız olan tek şey bu temel maddeler. Orada gizleneceğiz. Beni asla bulamayacaklar."</p>

  <p>"Brewer'ın yerini sevmedin mi?"</p>

  <p>"Çok ortada," dedi babam. "Leş yiyicilerin beni ziyarete gelmesini istemiyorum."</p>

  <p>Pipanto, Brewer'ın köyüne doğru sürüklenmişti. Çan kulesi biçimdeki derme çatma kulübeler, yemek pişirmek için yakılmış ateşler ve çamurlu kıyılar, ıslak Zambu'lar ve bir köpek.</p>

  <p>"Ben gerçekten sessiz sakin bir yer istiyorum. Tenha, kimsenin yaşamadığı boş bir köşe. Burada olma nedenimiz bu! Haritada görünen bir yer, işime yaramaz."</p>

  <p>"Laguna Miskita haritada yok."</p>

  <p>"Ne kadar küçük?"</p>

  <p>"Baba, o kadar küçük ki," dedi Mr. Haddy, "oraya vardığınızda orada olduğunuzu anlamazsınız."</p>

  <p>Babam pipantoyu elindeki sırıkla dalgakırana doğru yüzdürürken Mr. Haddy bize yolu tarif etti - Brewer sahilinden iki mil boyunca kanala, sonra üç mil boyunca karaya doğru. "Gidebildiğiniz yere kadar ilerleyin." Minnettarlığını yol talimatlarını uzatarak belli ediyordu. Ama onu kıyıda indirdiğimizde, çamurda ağır ağır yürüyerek annesinin kulübesine doğru ilerlerken arkasında dönüp bakmadı. Bileğini kaldırmış, yeni saatini hayranlıkla inceliyordu, çok geçmeden etrafını onu şarkılarla karşılayan Creole ve Zambu çocukları sardı.</p>

  <p>Onun gidişini görmek bana acı veriyordu. O artık bizden değildi. Yine yalnızdık - babamın devamlı söylediği gibi, ilk aile. Ama eski arkadaşlarımız olmadan -Mr. Haddy, Maywit'ler, Zambu'larımız, Ma Kennywick ve diğerleri- son aileye benziyorduk.</p>

  <p>Derenin Brewer'a yöneldiği kolu bulduk. Babam tekneyi derenin bir dizi lagüne açıldığı bölgeye doğru yüzdürdü. Lagünlerin sonuncusu Laguna Miskita'ydı. Öyle olmalıydı - daha fazla ilerleyemiyorduk. Bizimkine yandan kavuşan ve bir cayukanın bile giremeyeceği kadar küçük bir dereden başka akarsu yoktu. Burası hiçbir yerdi, çıkmaz sokaktı, etrafta tek bir kulübe bile yoktu. Kıyıda pipantomuzu ters çevirdik ve sırıklarla destekleyerek kaldırdık. Burası evimizdi. Balıkçıllar, yalıçapkınları, kafamızın üzerinde uçuşan pelikanlar vardı. Kıyıdaki kısa gri ağaçların arasında da melul bakışlı inekler dolanıyordu. Lagün kaynıyor, içinden çürük kokulu bir buhar yükseliyordu. Pişmiş karaciğer rengindeydi. Etrafımızda sinekler vızıldıyordu. Çamur bile kanıyordu, yeraltındaki pis gazın basıncı, kıyıda istiridye kabuğundaki gamzelere benzeyen çukurlar açmıştı.</p>

  <p>Babam, "Burada yalnızız," dedi. "Bakın, hiç ayak izi yok!"</p>

  <p>Bundan sonra basit bir hayatımız olacağını söyledi - bahçıvanlık, balıkçılık ve lodosçulukla uğraşacaktık. Zehirli aygıtlar olmayacaktı. Jeronimo'daki hatalarımızın hiçbiri olmayacaktı, sifonlu bir tuvaletten daha lüks bir şeyimiz olmayacaktı. Şuraya bir sebze bahçesi, öteye bir kümes ve yağmura dayanıklı bir kulübe, o kadar.</p>

  <p>Annem, "Tavuk mu?" dedi. "Tavukları nereden bulmayı düşünüyorsun?"</p>

  <p>"Ağaç hindileri," dedi babam. "Tavuk jenerik bir kelime. Hindi yetiştireceğiz - onları evcilleştireceğiz."</p>

  <p>"Başka?"</p>

  <p>"Bu kadar. İyi tarafı da bu zaten. Hayatta kalmak durmadan çalışmak demektir. Başka bir şey için zamanımız yok!"</p>

  <p>"Çok çileli olacak, "dedi annem.</p>

  <p>"Çileli iş dürüst iştir."</p>

  <p>O gece ve sonraki gecelerde, ters çevirdiğimiz pipantonun altında uyuduk. Geceleri serin oluyordu, sivrisinekleri uzakta tutmak için tütsü saksıları kurduk. Bütün gün burayı konforlu hale getirmek için çalışıyorduk. Bunu daha önce Jeronimo'da da yapmıştık ama sahili taramaya başlayana kadar elimizde yanık bir paladan başka hiçbir alet yoktu. Bir hela ve bir yemek pişirme alanı yaptık; babam adımlarıyla ölçerek bir bahçe yaptı - kıyıdaki toprak o kadar siyah ve yumuşaktı ki, kazmaya gerek olmadığını söyledi.</p>

  <p>"Yağmurun başlaması birkaç hafta sürebilir. Bu arada, gerçek bir ev inşa edeceğiz, su geçirmez bir ev, o tohumları ekime hazır hale getireceğiz."</p>

  <p>Yeni kulübemizi hazırlamaya başlar başlamaz April hastalandı, sonra Clover, sonra Jerry ve annem. İshal olmuşlardı ama yüzleri soluktu ve ateşleri vardı. Pipantonun altına uzanıp inliyor, koşarak tuvalete gidiyorlardı. Annem o kadar yolculuk etmekten, çalışmaktan ve yabani manyok ve balıktan oluşan menümüzden, çamuru kazarak çıkarttığımız deniz salyangozlarından hastalandıklarını söyledi.</p>

  <p>"Eğer nedeni yemekse Charlie neden hasta değil?" dedi babam. "Çok çalışmaktansa, ben niye yatmıyorum?"</p>

  <p>"Ne hakla bizi rol yapmakla suçlarsın?" dedi annem.</p>

  <p>"Sadece soruyorum."</p>

  <p>"Bize kabadayılık taslama, Allie!"</p>

  <p>Babam sustu. Bu gri lagünün hareketsizliğinde tartışmalarını dinlemek korkutucuydu ama sessizlikleri daha da korkutucuydu. İki gün boyunca birbirleriyle konuşmadılar, bu yüzden biz çocuklar da hep fısıldayarak konuştuk.</p>

  <p>Annem iyileşti ama hâlâ halsizdi. Babam, "Özürlüler tohumla uğraşsın," dedi; babam ve ben kulübemiz için malzeme toparlarken onlar da Miskito'nun verdiği sebzeleri ve mısırları ayıklayıp tohumlarını kuruttular.</p>

  <p>Terkedilmiş bir tekne bulmuştuk. Yama yapıp çatlaklarını kalafatladık. "Salağın biri bunu atmış - gayet iyi durumda bir tekne!" Her gün karaya vurmuş odun parçalarını toplamak için körfeze ve Brewer'a gidiyorduk - akıntının kıyıya vurduğu kirişler ve keresteleri çamurlu kıyıya gömülmüş halde buluyorduk. Bu odunların çoğunda çivi ve delikler vardı. Bunları temizliyor, düzelttikten sonra kulübenin temelini sağlamlaştırmak için kullanıyorduk. Sahili tarama, gelgitlerin kıyıya bıraktıklarını toplama işinden de başka değerli mallar ediniyorduk.</p>

  <p>Deniz kıyısındaki tüm kulübeler sütunlar üzerine inşa edilmiş derme çatma yapılardı. Ama babamınki öyle değildi. Onun kulübesi küçük bir mavna gibiydi, küvet biçimindeki dibi kıyıya yaslanmıştı. Kulübeyi suya dayanıklı yapmak için çok uğraştı; çatlaklarını ziftle kapattı, sıçanlardan ve nemden korumak için üzerine teneke şeritleri çaktı. Bu mavna kulübenin altı pipanto biçimindeydi ama kendisi bir pipantodan daha büyüktü.</p>

  <p>Bir gün evimizi kurduğumuz yere bir Zambu geldi. Babam onu çağırana kadar bizi görmedi. Yüzü yumruk yemiş gibi yassıydı ama temiz sarı bir gömleği ve hasır bir şapkası vardı. Adı Childers'tı. Kiliseye gidiyordu. Günlerden Pazar olduğunu söyledi.</p>

  <p>Babam, "Bunu bana anlatmamış olmanı dilerdim," dedi.</p>

  <p>Childers korkusundan bir kahkaha attı.</p>

  <p>Babam, "Tanrı yedinci günde dinlememiş olsaydı, işini bitirmiş olabilirdi. Hiç bunu düşündün mü?" dedi.</p>

  <p>Childers, "Burada bir mavna mı inşa ediyorsunuz?" dedi.</p>

  <p>"O bir ev."</p>

  <p>"Bir mavnaya benziyor. Ya da bir tekneye."</p>

  <p>Öyleydi - Laguna Miskita'ya bakan çamurlu kıyıda çatısı olan bir tekne.</p>

  <p>"Yağmurlar başladığında ben kupkuru olacağım. Bunu bir düşün."</p>

  <p>Zambu bunu düşündü ve babam yüzüne bakarken, şakacı ve tutuk bir edayla tekrar güldü.</p>

  <p>Bu iki adam arasındaki fark beni hem şaşırtmış hem de korkutmuştu. Sarı gömleği ve hasır şapkasıyla, baston olarak kullandığı sopasıyla Zambu ve uzun boyu, kemikli, kırmızı, uzun yağlı saçları, sakalı, vahşi bakan gözleri, eksik parmağı ve yelken bezinden yapılma şortuyla babam... Babam Zambu'dan daha zayıftı. Ve o ana kadar ne kadar vahşi göründüğünü fark etmemiştim. Gerçeği bilmeyen birisi Zambu'nun değil de onun vahşi olduğunu sanırdı. Zambu'nun babamınkine benzeyen saçları ve gözleri olsaydı, arkama bakmadan kaçardım. Ama babamın korkuluğa benzer görüntüsüne alışmıştık, ormanların vahşi adamı olmasına ve haykırmasına da.</p>

  <p>Babam kulübenin etrafında dolanıp avantajlarını anlatırken Zambu endişeyle kıkırdıyordu.</p>

  <p>"Ne kadar kullanışlı olduğunu gördün mü?" dedi. Hiç kazık olmadığı için depremde yıkılmazdı. Ziftlenmiş çatısı yağmur sızdırmazdı. Sivrisinek Sahili'nde batmış gemilerin kalıntılarından yapılmıştı -okyanus her bir keresteyi aşındırmış ve pürüzlerini gidermişti. İki uzun kamarası vardı, büyükler ve çocuklar için, her birinin kendi girişi vardı. İçinde her şey vardı - gizlilik, sağlamlık ve zarafet. Palmiye yaprağından yapılma barakalar bir yaz fırtınasıyla yıkıldıktan çok zaman sonra bile burada duruyor olacağını söyledi babam.</p>

  <p>"Haklı olduğumu kanıtlayabilmek için gerçekten kötü bir fırtına çıkmasını istiyorum. İşte o zaman kulübemin içinde kıvrılıp karnıma kramplar girene kadar güleceğim. Kalın duvarlar ve kamaralar arasındaki lombarlar sayesinde içerisi hep serin oluyor. Artı, çatıyı krikoyla kaldırabilirim. Ama bunları sana anlatma zahmetine niye girdiğimi bilmiyorum."</p>

  <p>Childers, "Benim çatım akmıyor," dedi.</p>

  <p>"Göreceğiz. Ama açıkçası siz yerlilerin en büyük hatası da bu. Her zaman çatınız hakkında konuşuyor, başınızın üstündekine konsantre oluyorsunuz. Peki ya altınız?"</p>

  <p>Childers geri adım atmaya başlamıştı.</p>

  <p>"Altınız da en az üstünüz kadar önemli. Evlerinizi sütunların üzerine, yerden on fit yüksekliğe dikerek sorunu bertaraf edemezsiniz. Bu, sorunu sadece büyütür - sizi daha savunmasız, daha ortada ve geçici kılar. Amerika'da neler olduğuna bir bak!"</p>

  <p>Babamın söylevi Zambu'yu gafil avlamıştı. Cevap veremedi. Hâlâ çamurlu kıyıda gerisin geri yürüyordu.</p>

  <p>"Bu ev su sızdırmaz, üstü de altı da," dedi babam. "Seninki de öyle mi? Senin zeminin de su geçirmez mi?"</p>

  <p>Zambu şimdi tohumları kümeler halinde ayıran annemi ve ikizleri görmüştü. Eski moda bir nezaketle şapkasıyla selam verdi.</p>

  <p>"Nasılsınız, Ma?"</p>

  <p>"Bahçemi çiğneme," dedi babam.</p>

  <p>Zambu yere baktı. Ortada bahçe falan yoktu. Parmak uçlarında yürüyerek hayali saban izlerini geçip kıyıya doğru ilerledi.</p>

  <p>"Şimdi de kümesimi mahvediyorsun!"</p>

  <p>Zambu hiçbir şey göremedi. Kümes yoktu. Ama ayaklarını çekti, kollarını açtı ve görünmez bir kümes yolunu kapatıyormuş gibi korkuyla kaşlarını çattı.</p>

  <p>"Bunu hatırla. Hiçbir deneyim tesadüfi değildir. Onu arayan insanlara verilen bir ödüldür. Bu üzerinde düşünülerek yapılması gereken, zor bir iştir. Kiliseye gitmeyi seçiyorsun -dünyanın durumunu ve nasıl bu hale geldiğini düşünürsek, tuhaf bir tercih. Tanrı yedinci günde odayı terk etti - sen niye aynı tembel hatayı yapasın ki? Bunun gibi bir kulübe yapabilecekken niye dua edesin ki?"</p>

  <p>"Aletlerim yok." Zambu paniklemişti. Koşmaya başladı.</p>

  <p>Babam bağırarak adamı takip etti.</p>

  <p>"Benim de aletlerim yok. Burada gördüğün her şeyi iki elimde yaptım!"</p>

  <p>Ama Zambu gitmişti. Körfez kıyısında Brewer yönünde gözden kayboldu. Babamın söylediğini duymuş olamazdı. Bunun bir önemi yoktu çünkü babamın aletler hakkında söylediği doğru değildi.</p>

  <p>Babam, "Bu adamı kötü niyetli merakından dolayı hiç sevmedim," dedi.</p>

  <p>İşimize söndük. Babam aletlerimiz olduğunu inkâr etmişti. Bu bir yalandı, bir başka icattı. Onu rahatlatmıştı.</p>

  <p>Bizim aletlerimiz vardı, elimizde aletlerden daha fazlası vardı. Sivrisinek Sahili ihtiyaçlarımızın çoğunu karşılıyordu. Sahilde bir çatal çekiç ucu bulmuş ve bir sap takarak kullanılır hale getirmiştik. Büyük çivileri ısıtıp uçlarını döverek tornavida ve keski yapmıştık. Yosunların arasında bulduğumuz paslı bir testere şimdi kullanılmaktan ışıldıyordu. Enkazdan tel, teneke ve şişe toplamış, bulduğumuz yırtık balıkçı ağlarını yamamıştık, annemin hepimize şort, kendisine de bir önlük dikmesine yetecek kadar yelken bezi bulmuştuk. Annem kuş kemiklerini iğne niyetine kullanıyordu. Brewer's köyünden gerçek iğne alabilirdi ama babam kuşları -"Leş yiyiciler!"- öldürme ve iğne yapmak için kemiklerini bileme fikrini daha çok sevmişti.</p>

  <p>Sahili taramak pis ve yorucu bir işti. Laguna Miskita'daki ilk haftalarımızda hemen hemen her gün, şafak öncesinin yarasalar tarafından ele geçirilmiş hışırdayan karanlığında, bulduğumuz sandalı körfeze indiriyor, Brewer'in önünden geçip Mocobila adındaki harabe bir köye gidiyorduk. O köyün hemen batısında, Zambu'lar uykudan uyanmadan önce, sahilde işe yarar şeyler arıyorduk. Babam ve ben yan yana yürüyor -hasta olmadıkları zaman Jerry ve ikizler de bize katılıyordu- gece gelgitin sahile bıraktığı odun, halat ve yosun kördüğümünü çözerek tarıyorduk.</p>

  <p>Hiç kullanamayacağımız kadar çok olta takımı, halat ve paçavra, plastik şişe, zift topağı, kürek, kano küreği, yemek kabı ve tava bulmuştuk. Bir gün altı fit uzunluğunda bir merdiven bulduk, iki gün üst üste de tuvalet oturağı bulduk.</p>

  <p>Bu, Northampton mezbelesinde leş avına çıkmaya benziyordu ama babam etraftayken leş avı terimini kullanmamayı tercih ediyordum. Northompton'da olduğu gibi, kıyı da her zaman kuşlarla doluydu, bazen enkazı tarayabilmek için onları kovalamak zorunda kalıyorduk. Bu sahilde akbabalar da vardı ve babam sadece bize diğer akbabaların onu nasıl yiyeceğini göstermek için bir akbabayı sapanla vurdu; korkunç bir gündü.</p>

  <p>"Northampton'da da böyleydi," dedi babam.</p>

  <p>Jerry, "Mezbeleyi mi kastediyorsun?" dedi.</p>

  <p>"Şehri," dedi babam. "Tüm o okul çocukları."</p>

  <p>Akbabaların kanatları kırık bir şemsiye gibi sallanan ölü kuşun göğsünden kanlı et parçaları koparmasını seyrettik.</p>

  <p>Bulduğumuz odunlar ve hırdavatın büyük bölümü denizde temizlenmiş ve beyazlamış oluyordu. Metaller pas veya yosun bağlamış oluyordu ama babam eski bir tavayı alıp kumla zımparalamayı seviyordu. Yemek kaplarını onarıyor, klozet kapaklarını yeni helamıza takıyor ve bize araba lastiklerinden yeni sandaletler yapıyordu.</p>

  <p>Yalnız olduğumuza memnundum. Aptal şortlarımızı, ev yapımı sandaletlerimizi veya Laguna Miskita'daki hurdalığımızı kimse görmüyordu. Zambu Childers bir daha hiç gelmemişti.</p>

  <p>Babam, "Burada bir sanayi Darwinizmi iş başında," dedi. "Bu sahile vuran şeyler fırtınaları, gelgitleri ve deniz saldırılarını atlatan, yok edilmez kalıntılar. Kendilerini kanıtlamışlar - havanın ve zamanın sınavını başarıyla geçmişler. Onları kullanarak yok edilemeyecek bir yerleşim yeri inşa ediyoruz. Ortalama bir Crusoe, bir kazazede maymun gibi yaşar. Ama ben aptal değilim. Mesela şu klozet kapakları. Bu doğal seçilim. Rezervuar gitmiş ama onlar sonsuza kadar dayanıyor."</p>

  <p>Kolları kopmuş plastik bebekleri, garip spor ayakkabıları, strafor tomarlarını kenara atıyordu. Yırtılmış can yeleklerine ve paslanmış sprey kutularına hırlıyordu. Onun, "İşte mükemmel durumda bir mapa -" demesine alışmıştık.</p>

  <p>Annem babama saksağan diyordu. Durmadan konuşması ve sesi nedeniyle böyle dediğini sanmıştım ama sahili taramasını ve hurda toplamasını kastediyordu. Hiçbir pratik kullanımı olmayan şeyleri kampa getiriyor -koşum takımı bunlardan biriydi, elektrik prizi de bir diğeri- ve "Bir gün işimize yarayacaklar," diyordu.</p>

  <p>Amerika hakkındaki söylevleri dışında ("Korkunçtu!" - o zaman niye gülümsüyordu?) pek değişmemişti. Ama bizim koşullarımız oldukça değişmişti. Evimiz, yiyeceğimiz ve düzenimiz vardı ama yine de burada hayat çok zordu. Bütün gün uğraşıyorduk. Babam aralıksız çalışmanın iyi olduğunu söylüyordu - hayatta kalma işi insanı sağlıklı yapardı. Ama genelde ishaldik, ateşimiz çıkıyordu ve kum biti ısırıklarından hasta oluyor, hamakta yatmak zorunda kalıyorduk. Her kesimden sonra makasın sıcak deniz suyuyla dezenfekte edilmesi gerekiyordu.</p>

  <p>Babam hiç hasta olmuyordu.</p>

  <p>"Övünmüyorum. Sadece teslim olmuyorum. Hastalıkla savaşıyorum. Temizliğine dikkat edersen asla hasta olmazsın."</p>

  <p>Laguna Mistika'ya geldiğimizde bir kalıp sabunumuz vardı. Babam sabunu nereden aldığını bize söylemeyi reddetmişti. Ben, Rio Sico'daki Miskito'nun kulübesinde duş aldıktan sonra aşırdığını tahmin ediyordum. Ama Mocobile'da Sam adındaki bir Creole'nin işlettiği bir dükkân vardı. Babam ona Sam Amca diyordu. Yerli Zambu'lara un, yağ, balta başı ve olta satıyordu. Babam o dükkândan mutlaka uzak duruyordu.</p>

  <p>Sam Amca bir gün bizi sahili tararken gördü ve babama jeneratörler hakkında bilgisi olup olmadığını sordu. Onunki bozulmuştu. Babam jeneratörünü tamir etti ama karşılığında para kabul etmedi. Sam Amca ısrar edince bir kutu peynire benzer sabun almayı kabul etti. Babam sabunun Laguna Miskita'da eksikliğini duyduğumuz tek şey olduğunu söyledi. "Bunu bitirene kadar, kendim sabun yapmanın bir yolunu bulmuş olurum," dedi. Jeronimo'da domuz yağından sabun yaptığımızı hatırlattı. "Sizi hasta eden şeye iyi gelir. Yiyebilirsiniz bile!"</p>

  <p>Burası, nehir kıyısındaki yağmur ormanı veya Jeronimo'da sevmeye başladığımız cangıl gibi değildi. Deniz kıyısında, alçak, tuzlu, sıcak ve ince sineklerle dolu bir yerdi. Burada tapir veya susamuru yoktu, sadece kertenleler, sıçana benzeyen hayvanlar ve kızartılınca çok yağlı olan deniz kuşları vardı. Kuşları sert etleri için değil yumuşak tüyleri için öldürüyorduk çünkü babam yumuşak yastıklarımız olmasını istiyordu. Etrafımız ölü ağaçlarla dolu bataklıklarla çevriliydi. Ağaçlar çıplak ve griydi. Kabuklarının düştüğü yerlerde mantarlar bitmişti. Günbatımında bataklıklardan yarasa ıslıkları yükseliyordu. Palmiye ağaçları vardı. Babam beni ve Jerry'yi palmiyelere tırmandırıp hindistancevizlerini aşağı atmaya cesaretlendirdi. Jerry yüksekten korkuyordu; daha yarısına tırmanmadan ağlıyor, yere indiğimizde babamın bir pislik olduğunu söylüyordu.</p>

  <p>"Eğer onunla işbirliği yapmazsan, senden nefret eder," dedim.</p>

  <p>Jerry, "Benden nefret etmesini istiyorum," dedi.</p>

  <p>Bazen, artık yalnız olduğumuz için, birbirimizi daha iyi tanıdığımızı ve daha az sevdiğimizi düşünüyordum. Saklanacak hiçbir yer yoktu. Dönüm'de olmak istiyorduk.</p>

  <p>Hâlâ kurak mevsimdeydik - yağmur nerede kalmıştı? Buradaki üçüncü haftamızdan sonra, Laguna Mistika'nın su seviyesinin haftada yaklaşık bir fit kadar alçaldığını fark ettik. Batık tekneler açığa çıkmıştı, derinlerdeki delikli cayukalar, çamurla kararmış inek kafatasları ve balık iskeletleri de. Bir gün, bir sandalın bir kilise penceresini andıran küpeştesi lagünün yüzeyinde belirdi. Kıyıya çektik ve sandala yağlı bir takma motorun bağlı olduğunu fark ettik. Babam motoru çıkardı ve her parçasını temizlemeye başladı. Sandalı küvet olarak kullandık - "Şu misyoner dingiller bir bu işe yarar işte!"</p>

  <p>Annem bu kadar çok ekim işimiz varken aptal bir takma motorla uğraşmanın anlamsız olduğunu söyledi. Tohumlar sığ kutularda yeşermeye başlamıştı. Yakın zamanda sıra halinde ekilmeleri gerekecekti.</p>

  <p>Bu bir tartışma başlattı. Yakınlarda olsaydık bu kadar çok bağırmazlardı. Ama biz çocuklar sandalda, yılan balığı avlıyorduk. La Ceiba'daki ilk günümüzde adamın denize attığını gördüğümüz yuvarlak ağlardan kullanıyorduk. O zaman o adama acımıştım. Ama şimdi biz de o zavallı balıkçı gibiydik.</p>

  <p>Mağaradan babamın "Bu <i>Evinrude</i> motoru atmayacağım. Ne zaman işe yarayacağı hiç belli olmaz," diyen sesini duyduk.</p>

  <p>"Saksağan!"</p>

  <p>Onları göremiyorduk. Sesleri lagünde çınlıyordu. Parçalanan yankıları ölü ağaçlarda ve damlayan sularda ıslanan sümbüllerin büyüdüğü sahilde yankılanarak bize geliyordu.</p>

  <p>"Bu saksağan senin hayatını kurtardı, Anne. Ben olmasaydım, şimdi hepiniz ölmüştünüz."</p>

  <p>"Jeronimo'yla övünemezsin. Hayatımızı en başından tehlikeye atan sensin."</p>

  <p>"Jeronimo'dan bahseden kim?"</p>

  <p>"Hayatımızı kurtarmışsın - böyle dedin."</p>

  <p>"Jeronimo sadece bir muhakeme hatasıydı. Orada çok hırslıydım. Buzun her şeyin yanıtı olduğunu düşündüm. Ama şimdi kendi kendini korumanın tek önemli şey olduğunu biliyorum. Ben sizi Jeronimo'ya <i>götürerek</i> hayatınızı kurtardım!"</p>

  <p>"Sen bizi havaya uçurdun!"</p>

  <p>"Sizi Amerika'dan çıkardım. Amerika battı, Anne. Tam anlamı ile."</p>

  <p>"Nereden biliyorsun?"</p>

  <p>"İşte kanıtı."</p>

  <p>Bizim göremediğimiz bir şeyi tıngırdattı.</p>

  <p>"Çöp," dedi annem.</p>

  <p>"Lodosçunun ganimeti. Ölü bir medeniyetin enkazı -batmayan kısmı. Amerika battı ve bu şeyler bizim ıssız kıyımıza sürüklendi."</p>

  <p>"Bu çok mantıksız, çılgın bir açıklama."</p>

  <p>"Katılıyorum. Ama dünya çıldırdı. Ve biz buraya geldik. Daha iyi bir yer biliyor musun?"</p>

  <p>"Allie, burada bizi öldüreceksin!"</p>

  <p>Suyun pekleştirdiği sesi titriyordu. Ağı ve kürekleri sıkıca tutup onları dinleyerek mağarada kaldık.</p>

  <p>Clover, "Annem kavga çıkarıyor. Hep onun hatası," dedi.</p>

  <p>Jerry, "Sen de bir pisliksin, Clover. Annem haklı. Burası berbat bir yer. Umarım babamın kafasına dank eder," dedi.</p>

  <p>April, "Bu aptal yerden koşarak kaçmak istiyorum," dedi.</p>

  <p>Hepsine çenelerini kapatmalarını, yoksa kanoyu ters çevirip onları peşimden yüzdüreceğimi söyledim.</p>

  <p>"Ya babam haklıysa?" dedim. Ve dinledik.</p>

  <p>Şimdi, "Hayatı senin için katlanılır kılıyorum. Katlanılırdan daha fazlası! Burası, arkamızda bıraktığımız çorak toprağa kıyasla gül bahçesi," diyordu.</p>

  <p>"Jeronimo'da mı?"</p>

  <p>"Amerika'da! Orada sadece leş yiyiciler kaldı! Biz ilk aileyiz, Anne. Orada neler olduğunu biliyoruz. Ekinlerimiz yeşermeye başlar başlamaz kendi kendimize yetiyor olacağız."</p>

  <p>"Senin bahçen hayali bir bahçe. Tavukların hayal ürünü. Ekin yok. Hiçbir şey ekmedik. Hayvancılıktan ve dokumacılıktan bahsediyorsun. Burada sahilden gelen çöplerden başka bir şey yok. Tek yaptığın o motorla oynamak. Kendine bir bak Allie. İnsan gibi görünmüyorsun."</p>

  <p>Bu benim, kiliseye giden Zambu Childers temiz gömleğiyle ziyarete geldiğinde düşündüğüm şeydi. Demek annem de fark etmişti.</p>

  <p>Babam, "Ben senden geleceğe bakmanı istiyorum," dedi. "Hayal gücünü kullan. Haklı olduğum ortaya çıkacak. Seni burada zorla tutmayacağım. Eğer memnun değilsen -"</p>

  <p>Bu kadardı. Dikkatle dinledik ama suyun sandalın kenarlarına vurma sesinden ve balıkçılların bağırmalarından başka bir şey duymadık. Mağaradan çıktık ve avlunun boş olduğunu gördük, ateşin başında kimse yoktu. Plajdan gelen odun ve metal yığını enkazdaki çöpler gibi görünüyordu.</p>

  <p>Sonra babamı gördük. Tek başınaydı, birbirine uymayan biri uzun bir kısa lastik botlar giymişti. Konuşmadı. Kavgalarını duyduğumuzu tahmin etmiş miydi?</p>

  <p>Lagünün hemen üstünde çamurlu kıyıdaki bahçeyi sürmeye başladı. Ona katıldık ve tek kelime etmeden, tohumları atacağımız olukları kazmasına yardımcı olduk. Öğleden sonrasının geri kalanında somurtkan ve utanmış bir halde çalıştık.</p>

  <p>Annem gece olunca ortaya çıktı. Bize sarıldı. Yürümeye gittiğini söyledi. Ama buralarda yürüyecek yer yoktu. Bacakları dizlerine kadar çamurluydu, saçlarında kabuklar vardı ve yüzü kirliydi - ağlamıştı.</p>

  <p>Babam, "Bir duş al," dedi. "Sana çok iyi gelir."</p>

  <p>Jerry, "Anne burada daha ne kadar kalacağız?" dedi.</p>

  <p>Annem konuşmadı. Babama baktı.</p>

  <p>Babam, "Ona cevap ver Anne," dedi.</p>

  <p>"Hayatımızın geri kalanı boyunca," dedi annem.</p>

  <p>Babam memnun oldu. Gülümsedi ve "Şanslıyız - yağmur yağacak gibi görünüyor," dedi.</p>
</body>
</html>
