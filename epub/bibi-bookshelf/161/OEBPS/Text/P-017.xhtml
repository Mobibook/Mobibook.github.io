<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>17</h3>

  <p class="p1">Gündüzleri, Jeronimo bizimdi - bizim tasarımımız, bizim bahçelerimiz, bizim pompalarımızın vuruş ve gürleme sesleri, kesik bambularımızın fıstık gibi tatlı kokusu, bizim çiçeklerimiz ve bizim mekanizmalarımız. Hava sıcaktı ama sıcaklık ve günışığı Jeronimo'daki kötü kokuları yakıp temizliyordu. Ve babam gündüzleri hep, "Bunun bir başarı olduğunu ilan ediyorum," derdi.</p>

  <p>Jeronimo'nun en soğuk olduğu vakit şafak sökmeden önceydi; şu an olduğu gibi kömür karası ve rutubetli vakitlerde meydan o kadar sessiz olurdu ki, ağaçlardan damlayan su seslerini duyabilirdiniz. Yabancı ve tümüyle yabandı. Cangıldan gelen kokular da sabahları çok keskin oluyordu, kaşındırıcı tüylü sarmaşıkların, kurtlanmış ağaç gövdelerinin, yaş yaprakların kokusu ve yanımızdan akıp giderken çürüyen nehir.</p>

  <p>Bunlar sabahın erken saatlerinin pis ve hoş kokularıydı, çiyle kaplanmış otlar ve ıslak taç yaprakları, Jeronimo'nun medeni kokularını bastırıyorlardı. Kapkara gökyüzünün altında her şey zifiri karanlıktaydı. Geceleri bir taşma oluğundaki kırık inciler gibi görünen yıldızlar bu saatte parlamıyorlardı - kara maskelerin üzerindeki göz boşluklarını andıran ışık delikleriydi.</p>

  <p>Babam beni ve Jeryy'yi uyandırmış ve giyinmemizi söylemişti.</p>

  <p>"Yola çıkmaya hazırız," dedi.</p>

  <p>Karanlıkta, Şişman Çocuk'un ocağının yanında ıslak çimlerde esneyip titreyerek bekledik.</p>

  <p>"Saatlerdir bunu bir araya getirmek için uğraşıyorum," dedi babam. Sigara izmaritinin ateşinden başka bir şey göremiyordum. "Gözümü bile kırpmadım."</p>

  <p>Mr. Maywit, "Babanın uykuya ihtiyacı yok," dedi. Demek babam ona da nutuk çekmişti.</p>

  <p>Gözlerim karanlığa alışınca Mr. Maywit'in bir buz kütlesinin etrafında uğraştığını ayırt ettim, bu kütle de neredeyse, iki gün önce Mr. Haddy'nin akıntı yönünde çekerek götürdüğü buzdağı kadar büyüktü. Mr. Maywit'in gergin hareketlerindeki bir şey, onun bizimle gelmeyeceğini gösteriyordu. Çok fazla, nefes almadan çalışıyor, bir an önce gitmemizi istermiş gibi Mr. Peaselee'yla gevezelik ediyor, sanki bize kapıyı gösteriyordu.</p>

  <p>Buz kütlesi -karanlıkta büyük bir domuz yağı külçesi gibi görünüyordu- muz yapraklarından bir eldivene sarılıyordu. Dar bir kızağa bağlanmıştı. Kızağın bir çift birbirine yakın rayı ve koşum takımları olan adamlar tarafından çekilebilmesi için kayışları vardı.</p>

  <p>"Bana tekerleğin lafını bile etmeyin," dedi babam.</p>

  <p>Ama kimse tekerleklerle ilgili bir şey söylememişti.</p>

  <p>Muz yapraklarını buz kütlesinin üzerine yerleştirirken gayretle çalışan Mr. Maywit ve Mr. Peaselee kendi aralarında fısıldaşıyorlardı. Babamın purosunun ateşi parıldıyordu.</p>

  <p>"Tekerlekler asfalt yollar içindir - bu dağ yollarında hiçbir işe yaramazlar. Fazlasıyla etkisiz kalırlar. Balçıkta kırılır veya toprağa saplanırlar. Ama Skidder," -buz kızağına bu ismi takmıştı- "tümseklerin üzerinden kayar."</p>

  <p>Buz artık domuz yağı gibi parlamıyordu. Paketleme işlemi bitmişti. Granitten yapılma bir mezar taşının tümseği gibi görünüyordu. Mr. Maywit ve Mr. Peaselee, beyaz gözlerini kocaman açarak kenara çekildiler.</p>

  <p>"Ne diyorsunuz?" dedi babam. "Bizimle geliyor musunuz?"</p>

  <p>"Yapamam." Mr. Maywit tereddütlüydü, geri adım atıyordu. "Benim sorumluluğum var."</p>

  <p>Babam güldü. "Neredeyse unutuyordun!" diye bağırdı. "Eğer bahçe sorumlusu sensen, şu ızgaraları fırçalat. Üzerine bal döküp yalanabilecek kadar temiz olmalarını istiyorum. Sen ne durumdasın Mr. P.?"</p>

  <p>Mr. Peaselee çömelmiş dururken, "Bab-ba?" dedi ve mırıldanarak sıçrayıp ayağa kalktı.</p>

  <p>"Geliyor musun?"</p>

  <p>"Hayır, adamım" dedi Mr. Peaselee. "Oralar hep tehlike. Kaçaklar. Hırsızlar. Nikaragua'dan gelen insanlar. O dağlarda, silahlı adamlar var. Gerçekten."</p>

  <p>"Bırak - sen tehlikenin ne olduğunu bilmiyorsun." Babam Creole'lere sırtını döndü. "Nerede benim cangıl adamlarım, iz sürücülerim?"</p>

  <p>"Burada Bab-ba."</p>

  <p>Yakından gelen, alçak, koyu bir hırlama sesiydi. Zambu'lar kara ağaçlar gibi arkamızda durmuş, tüm konuşmayı dinlemişlerdi, Francis Lungley, John Dixon ve Bucky Smart. Şimdi gökyüzündeki yıldız deliklerinin önünde hareket eden küçük yuvarlak başlarını görebiliyordum.</p>

  <p>"Koşumlarımızı takalım ve yola koyulalım," dedi babam. "Yatağına dön, Peasie. Güzellik uykusuna yat."</p>

  <p>Meydandan çıktık, babam öndeydi, Zambu'lar kızağı çekiyor, Jerry ve ben de arkalarından gidiyorduk. Babam hâlâ konuşuyordu.</p>

  <p>"Tehlike, diyor adam. Ben kırk beş derecelik açıya tehlike demem, hiçbir işe yaramayan bir avuç insanı ne yapayım? O yarı melezi merhamet için yalvartabilirim. Washington'da benzin kıtlığı, işsizlik, ahlakçı gammazlar ve her köşe başında dilenciler var! Tutkal koklayan ilkokul çocukları, her kürsüde sansarlar, para istifleyen yaşlı kadınlar, beyaz yakalı serseriler, çift haneli enflasyon ve iki dolara bir somun ekmek. İşte ben buna tehlike derim. Ölü nehirler, Kalküta'ya benzeyen şehirler - işte tehlike budur asıl. Kaburgalarına bir bıçak saplanmasından korktuğun için yürüyüşe çıkamazsın, evde kalırsın, onlar da pencereden girerler. On yaşında katil ruhlu manyaklar mahallelerde cirit atar. Lise öğrencisi onlar. Bütün ülke kan kaybediyor - <i>kanıyor</i>"</p>

  <p>Jeronimo'nun dışındaki karanlık yola girerken konuşmaya devam etti, sesini duyan kuşlar havalandı.</p>

  <p>"Teknolojik geleceğimiz Japonların elinde, üretimimizi Asyalı vasıfsız işlere yaptırıyoruz. Peki ya petrol fiyatlarını iki haftada bir fırlatan şu kibirli deve çobanlarına ne demeli? Birisi tehlike mi dedi?"</p>

  <p>Eğrelti otlarıyla kaplı dallar yukarıdaki yıldızları kapatıyordu, yol o kadar dardı ki, ıslak yapraklar kollarımıza sürtünüp çiylerini bulaştırıyorlardı. Gündüz vakti bu yol yeşil bir tüneldi ama geceleri bir mağaranın boğazı gibiydi. Babam Amerika hakkında konuşmaya devam ediyordu. "Bu beni delirtiyor," diyordu. Sesini ve gıcırdayan kızağı takip ettik. Çok kısa bir süre sonra tırmanışa geçmiştik ve yine kısa bir süre sonra Jerry bana bacaklarının ağrıdığını söyledi. Benim bacaklarım da bu yeni tırmanma eforundan dolayı titriyordu, ayaklarım da ıslanmıştı ama bunu ona söylemek yerine, onun bir tembel ve ana kuzusu olduğunu söyledim -babam olsa, o da böyle derdi- ve kendimi daha güçlü hissettim.</p>

  <p>Loş yol, ağaç gövdelerinin arasında zikzaklar çiziyordu. Daha önce buraya hiç gelmemiştik. Dar sapaklarda Zambu'lar "Hoop! Hoop! Hoop!" diye bağırıp kızağı döndürüyorlardı. Babam haklıydı - tekerlekler burada hiçbir işe yaramazdı. Gevşek kaya parçalarına ve çamura sıkışırlardı. Jerry ve ben şanslıydık. Kızak bu dönemeçlerde o kadar yavaş hareket ediyordu ki, durup soluklanabiliyorduk. Kızağın ayakları toprakta derin oluklar açıyordu, çok dik yerlerde Zambu'ların alçak sesle homurdandıklarını duyabiliyorduk.</p>

  <p>Babam, "Hele Ruslar," diyordu.</p>

  <p>Şafak söküyordu - gökyüzünü bizden uzaklaştırıp arkamızdaki ağaçların üzerini açıyordu. Artık etraf pek cangıl gibi görünmüyordu, sadece yükselen güneş ağaçların tepelerine vurmadan hemen önce peyda olan grilikte, kuşların ıslıklı çığlıkları, yılanların, paca'ların veya farelerin aceleyle hareket ederken -her türlü küçük canlının sağa sola sıvışırken- çıkardığı sesler cangıla aitti.</p>

  <p>Karanlıkta kendimi tünel kazıyormuşuz gibi hissetmiştim ama yükselen güneş, yola yeşilliğini geri vermiş ve seyrek ağaçlarla kaplı yokuşta bana kendimi küçük hissettirmişti. Jerry ve ben arkada kalmıştık. Kızağa yetişince babamın ve Zambu'ların durup vadinin aşağısına baktıklarını gördük.</p>

  <p>"Ama orada hiç tehlike yok," dedi babam.</p>

  <p>Jeronimo aşağıdaydı, bambu çatılarını, sise karışan odun ateşi dumanını, tarlaların üzerini kaplamış sabah sisi yorganlarını görebiliyorduk. Üzerinde durduğumuz yokuşa tam olarak vuran güneş ışıkları henüz Jeronimo'ya ulaşmamıştı. Ama tesis, bu yoğun siste bile açıkça görünüyordu. Taş yolları, yamalı bir bayrağa çizilmiş bir yıldız gibi bahçelerin arasında döşenmişti. Buradan çok güzel görünüyordu; ne bir kasabaydı, ne de bir çiftlik, cangılın kasları arasında kıvrımlı bir mavi damar olan nehrin kenarında titizlikle inşa edilmiş yapılardan oluşan bir yerleşim yeriydi. Daha uzaklarda, ormanın ortasındaki başka açık alanlardan da dumanlar yükseliyordu.</p>

  <p>Jeronimo'da etrafta dolanan inşaları gören babam, "Daha yeni uyanmışlar," dedi. "Birisi su dökmeye gidiyor - sanırım Figgy"</p>

  <p>Mr. Haddy'nin un çuvalından yapılmış gömleğini görebiliyordum.</p>

  <p>"Yanlış bir güvende olma hissiyle uyuşmuşlar," dedi babam. "Bu benim suçum. 'Haydutlar! Hırsızlar' Mr. Peaselee yatağa dönmek ister tabii. Mutlu Vadi'de yaşadığını biliyor!"</p>

  <p>Jerry, "Şu Mrs. Kennywick," dedi.</p>

  <p>Ağır ağır kümese koşuyordu.</p>

  <p>"Tavuklara yem verecek, mısırı hazırlıyor."</p>

  <p>Şişman Çocuk parlak şapkalı bir kuleydi, reflektörleri güneşin ilk ışıklarını teneke gamzelerine hapsediyordu. Miller ötesinden benzersiz görünüyordu - kendisi mucizelerle dolu olan bir vadideki mucizeydi.</p>

  <p>"Anne," dedi Francis ve annemin ipe çamaşır asan küçük cüssesini parmaklarının arasında kıstırdı.</p>

  <p>"İşten başka bir şey düşünmüyor," dedi babam gururla sırtıma vurarak.</p>

  <p>Ama annem "iş delisi" değildi. İşleri kolayından alır, her zaman bize aç veya susamış olup olmadığımızı ya da istediğimiz bir şey olup olmadığını sorardı. Annemin cesaretlendirmeleri sayesinde cangılda gezinebilmiş ve Dönüm'deki kampımızı kurmuştuk. Babam bize yetişkin muamelesi yapıyordu, yani bizi çalıştırıyordu. Ama biz çocuktuk - çoğunlukla evi özlüyor, karanlıktan korkuyorduk ve çok güçlü değildik. Annem bunu biliyordu. Güneş ışığı ve aylak günlerle dolu hindistancevizi krallığı olması beklenen bu yerde devamlı dayılanıp işe başlamamız için bağıran babamdı.</p>

  <p>Bugünkü yolculuk tüm gün sürecekti, annem olsaydı farklı geçerdi, biliyordum. Babam, "Ben sizin için çalışıyorum," veya "Bana ne yapacağımızı söyleyin," gibi laflar etmesine rağmen, ipler onun elindeydi. Jeronimo onun başarısıydı -hepsi onun eseriydi- ve bunu o da biliyordu. Ama, böyle zamanlarda annemin yanımızda olmasını diliyordum. Buz kızağının arkasından bizimle birlikte yürürdü. Sırtımızda paraşütler gibi taşıdığımız umutlarımız hakkında konuşurduk. Babam varken, sadece dinliyor ve terliyorduk.</p>

  <p>"Bu kötü yol aşağı yukarı bir mil daha yokuştur," dedi babam yukarı bakarak. "Bizim Skidder'ı çekmeye devam edeceğiz. Oraya vardıktan sonra, hep yokuş aşağı."</p>

  <p>İleride, dağ zirvesi gibi görünen bir yeri işaret ediyordu. Bu, Jeronimo'dan görülen bir tepeydi. Bir saat sonra oraya vardığımızda, bunun bir dağ zirvesi değil, sadece başka bir sırtın çıkıntısı olduğunu gördük. Bu dağ yamacı aralıksız devam ediyor gibi görünüyordu.</p>

  <p>Jerry, "Ben dinlenmek istiyorum. Beni bekler misin, Charlie?" dedi.</p>

  <p>"Bu babamın hoşuna gitmeyecek. Bütün ağır işleri onlar yaparken, oturamayız."</p>

  <p>Jerry'nin yüzü kızarmış, yanakları al al olmuş ve terlemişti. Elleri kirliydi ve cılız bacakları yol kenarındaki böğürtlenlerden çizilmişti. Bir koşu gidip babama soracağımı söyledim. Jerry için üzülüyordum, ben de mola vermek istiyordum.</p>

  <p>"Jerry durmak istiyor," dedim. "Yoruldu."</p>

  <p>"Yorulduğunu <i>söylüyor.</i>"</p>

  <p>Babam yürümeye devam etti. Zambu'lara seslendi.</p>

  <p>"Öğle yemeğini zirvede yiyeceğiz. Sonra, bu siperin öte tarafından kayarak aşağı ineceğiz ve bu donmuş anıtı o cahil yabanlığa sunacağız."</p>

  <p>Francis Lungley homurdandı.</p>

  <p>Babam bana göz kırptı. "Onların anlayacağı dilden konuşmalı."</p>

  <p>Ama zirve neredeydi? Bu doruklar da aşağıdaki doruklar kadar sahteydi. Arkalarındaki diğer doruklardan başka bir manzaraları yoktu. Arkamızda tepesine tırmanana kadar gözümüze dağ zirvesi gibi görünen eğri büğrü bayırlar sıralanmıştı. Dağın kaba etlerini tırmandıktan sonra miller ötedeki güneşli omuzlarını görmüştük.</p>

  <p>Babam, en dik bölümlerde "Bundan sonrası, yokuş aşağı," diyordu.</p>

  <p>Buz kütlesi çekilirken titredi ve yapraklardan oluşan eldiveni çıtırdadı. Zambu'ları göremiyordum ama solumalarını duyabiliyordum - bir kütüğü kazıyan bir bıçkı gibi düzgün ve sert bir şekilde soluyorlardı.</p>

  <p>Kendi ağaçlarımızın nemli gölgesine, böcekli nehir kıyısına, düz bahçelere ve Jeronimo'nun serin kuytuluklarına alışmıştık. Burada, bu yükseklikte, ağaçlar cılızdı, güneşte kavruluyorlardı, yokuşlar kayalıktı, gölge veya sığınak yoktu. Havlama sesleri duyuyor, arada bir duman kokusu alıyorduk. Ama hiç insan görmüyorduk. Babam hâlâ konuşuyor, hâlâ bize öğle yemeği sözü veriyor ve az sonra yokuş aşağı inmeye başlayacağımızı öngörüyordu.</p>

  <p>Çok geçmeden Jerry ve ben çamur içinde yürüyorduk -bambudan yapılmış kızaktan sızan su yere damlıyordu. Buz hızla eriyordu- muz ağacı yaprağından yapılma eldivenin alt kısmı nemden simsiyah olmuştu. Yolun açısı o kadar dikti ki, buz kızağı çekilirken sarsılıyor, her sarsıntıda ayaklardan su boşalıyordu.</p>

  <p>Jerry'yle kızağın arkasında sürünüyorduk. Zambu'lar koşum takımlarının içinde iki büklüm olmuşlardı. Odun keser gibi soluyor, çenelerinden ter damlıyordu, yüzleri korkunç bir acıyla gerilmişti. Böyle kamburları çıkmış, neredeyse dizlerinin üzerinde ilerlemek için mücadele ederken artık insan gibi görünmüyorlardı. Bu ağır yükü çekmek onları, köpek gibi yüzleri ve bereli başparmaklarıyla, acı çeken hayvanlara dönüştürmüştü. Burun delikleri alabildiğine açılmış, gözleri kısılmaktan görünmez olmuştu. Boyunlarındaki ter köpükleriyle o kadar korkunç görünüyorlardı ki, buzun eridiğini onlara söylemeye cesaret edemedik. Bunu babama söylersek çıldıracağını biliyorduk.</p>

  <p>Öğle yemeği zamanı çoktan geçmişti. Babam önümüzde ne olduğuna bir bakmak için önden gitti. Geri geldiğinde, "Hadi bir öğle yemeği molası verelim," deyince, dağın zirvesinin yakında olduğunu tahmin ettik.</p>

  <p>Jerry ve ben öğle yemeğini sırt çantalarımızda taşıyorduk. Yemeği bir kayanın üzerinde yedik -domatesli sandviçler, haşlanmış mısır, guava, muz ve Jungle Juice- ve babam bu eziyetli yolda bir teleferiğin ne kadar kullanışlı olacağını anlatmaya başladı.</p>

  <p>"Dağdan yukarı ve aşağı yolcu ve yük taşımak için çelik halata bağlanmış bir sıra sehpa," dedi, "bir teleferik yapmaktan daha zahmetli olmaz."</p>

  <p>Zambu'lar nefes nefese kalmış, Jerry de ağrıyan ayaklarından sızlanırken, babam yokuşun etrafında hızlı hızlı yürüyerek konuşuyordu. "Bölgelere ayırmak gerek. Buraya birkaç direk dikip makaraları çalıştırmalı. Asma yük arabaları bu küçük kayalıkların üzerinden kolayca çıkar. Birbirine geçmiş çarklardan oluşan iyi bir çarklı diş sistemiyle, aletin yukarıda veya aşağıda çalışmasını sağlayabilir veya karşı bir hatla dengeleyip kendi kendine çalıştırabilirsin. Böylece aşağı inen yük, deponu zirveye çıkartır. Ayakkabılarınızı aşındıran bu kayalıklar sıradan kayalıklar değil - bunlar potansiyel safra. Aman Yarabbi!"</p>

  <p>Boyutunu görmek için kızağın yanına gitmiş ve buzun eridiğini görmüştü.</p>

  <p>"Küçülme var! Charlie, seni salak, neden bir şey söylemedin? Hadi, tamamen parçalanmadan önce yola koyulalım."</p>

  <p>Önden koşarak, "Onu lastikle bir çorap gibi sarmalıydık," dedi.</p>

  <p>Zambu'lar içlerini çekerek koşum takımlarını taktılar.</p>

  <p>İkindiye doğru hâlâ sırta varamamıştık. Babam Zambu'ların daha hızlı hareket etmesi için bağırıyordu. Onu memnun etmek için o kadar çok uğraşıyorlardı ki, kızağı iri bir kaya parçasına çarptılar, kızak ikiye ayrıldı. Buz kütlesi neredeyse insani bir homurtuyla, yapraklardan oluşan eldivenini yırtarak ve kızağı çatlatarak ortadan iyiye ayrıldı.</p>

  <p>"Bu harika," dedi babam, alçak sesle. "İşte tam da buna ihtiyacım vardı. Çok teşekkür ederim, beyler. Şimdi, bana aldırmayın. Ben sadece kısa bir yürüyüşe çıkacağım. Siz burada kalın, eğer parçaları kaldırmaya niyet ediyorsanız, söz veriyorum sizi durdurmayacağım." Hepimize bakarak gülümsedi.</p>

  <p>Ortadan kayboldu. Bir süre sonra kayanın arkasında haykırdığını duyduk.</p>

  <p>Francis Lungley dehşet içinde bana baktı.</p>

  <p>"Çıldırdı," dedim. "Bunu halletseniz iyi olur."</p>

  <p>Zambu'lar buzu kızaktan ayırdılar ve homurdanarak iki ayrı kızak yaptılar. Ancak bir saat sonra tekrar yola çıkabildik, artık babam ve Bucky bir kızağı, Francis ve John da diğer kızağı idare ediyordu. Bu öncesine göre daha kötüydü çünkü babam kızgındı, homurdanıyor, zorlanıyor ve bağırıp çağırıyordu. Kırılan buz eriyerek küçülmüştü. İki ekip yolda daha hızlı ilerliyordu ama halâ sırtın yakınında değildik. Jerry ve ben önden gidiyor, arkamızda nefes nefese kalan adaların solumasını duyuyorduk.</p>

  <p>Bir sonraki tümsek bizi dağın yamacındaki beyaz çiçeklerle ve arılarla dolu bir çukurluğa ulaştırdı. İlk defa yokuş aşağı giden yol (gerçi, diğer tarafta yine yokuş yukarı oluyordu) babamın ve Zambu'ların işini kolaylaştırdı. Bize yetiştiklerinde babam bizi azarladı: "Elleriniz ve boyunlarınız leş gibi. Siz ne biçim çocuklarsınız? Temiz kalamıyor musunuz?"</p>

  <p>Sinekleri ve arıları uzak tutmak için derimize böğürtlen suyu sürdüğümüzü söyledik. Bunu Dönüm'de Alice Maywit'ten öğrenmiştik. Böğürtlen suyu sinek kovucu kadar işe yarıyordu. Zambu'lar da aynını yapmışlardı, tabii onların kara teninden böğürtlenin suyu seçilmiyordu.</p>

  <p>Babamı sinekler ısırmıştı - bilekleri ve boynu sinek ve böcek ısırıklarının kabartılarıyla doluydu. Bu bilgi için bize teşekkür edeceğini sandım. Doğal bir ilaçtı, işe yarıyordu ve bedavaydı.</p>

  <p>Ama o bu fikirden nefret etmişti. "Birkaç böcek ısırığından korktuğumu mu sanıyorsunuz? Hah! Böceklerden korkuyorsanız, burada ne işiniz var?"</p>

  <p>Konuşurken arılar etrafında kaynaşıyordu. Arıları eliyle kovaladı. "Korktuğunuzu anlarlar! Korkunun kokusunu alırlar!" Bir süre sonra kulağının birini bir arı soktu. Şişen kulak memesi bir hindinin gerdanı gibi titriyordu. Hiçbir şey hissetmediğini söyledi.</p>

  <p>Güneş önümüzdeydi, tırmandığımız dağın arkasında batıyordu. Gözümüzü kamaştırıyordu ama o kavurucu sıcaklığı oldukça azalmıştı. Batınca ne yapacağımızı merak ettim çünkü Jeronimo'da yaşadığımız süre boyunca -neredeyse yedi ay olmuştu- her zaman güneş batınca eve dönmüştük. Ama henüz köye varmamıştık. Jeronimo saatlerce gerideydi. Babam ve Zambu'lar hâlâ koşumları içinde homurdanıyor, iki kızağı çekiyorlardı.</p>

  <p>"Hava kararınca eve gitmemiz gerekiyor," dedim.</p>

  <p>"Bu buzu teslim edene kadar eve gidemeyiz!"</p>

  <p>Nereye teslim edecektik? Kızakların üzerindeki yüke baktım. Muz yapraklarından oluşan koruma, bir çocuğun üzerindeki yetişkin giysileri gibi gevşekti. Geriye pek fazla buz kalmamıştı.</p>

  <p>"Niye buzu lastik bir çorapla kaplamayı düşünemedim ki? Bu iki soytarı, şu işe yaramaz muz yapraklarında ısrar ettiler."</p>

  <p>Güneş artık yarı yarıya gözden kaybolmuştu, soğuk bir meyvenin bir parçası gibi görünüyordu. Güneşin son parıltısı babamın yüzüne madene bir parlaklık vermişti. Güneşi zirveye kadar takip edercesine Zambu'ları devam etmeleri için zorladı. Ama günbatımı onlardan daha hızlıydı, kızakları güçlükle çekerlerken güneşin son dilimi kayaların arkasından göz kırptı, gökyüzünde tozlu bir günbatımı sonrası kızıllığı kaldı.</p>

  <p>İşte o zaman babamın kararlılığı da kayboldu. Koşum takımlarını çıkardı, yitip giden gün ışığına homurdanmak için yolu tırmandı.</p>

  <p>"Peki," dedi, "kamp kuracağız.</p>

  <p>"Nerede uyuyacağız?" dedi Jerry.</p>

  <p>"Aaa, hemen şurada, sokağın öte tarafındaki Holiday Inn'de! Ben bize birer oda ayarlarken, siz ikiniz havuz kenarında biraz dinlenebilirsiniz. Büyük yatak ister misiniz? Ben istiyorum, umarım havalandırma ve renkli televizyon -"</p>

  <p>Daireler çizerek yürüyor, konuşurken sigarasını ısırıyordu.</p>

  <p>"-barbekü yeri, masa tenisi, çizburger ve kokteyl barda komik bir piyanist de vardır. Müzik kutusu için bozukluk ister misin, Jerry? Biraz müzik çal?"</p>

  <p>Jerry ağlamaya başlamıştı. Sandaletlerinden birinin bağlarını sıkmak için yere çömelmişti ve orada öyle eğilmiş dururken, başını dizine koyarak sessizce hıçkırdı. Jerry'ye acıdım. Sadece nerede uyuyacağımızı sormuştu ama babam Holiday Inn, güzel sıcak bir banyo ve iyi bir dinlenme temalı konuşmasıyla onunla alay etmeye devam ediyordu.</p>

  <p>"İşte Charlie tatlı bir şeyler almaya gidiyor. Karşıdan karşıya geçerken dikkatli ol, oğlum!"</p>

  <p>Babamın yerli köyüne varamadığımız için hayal kırıklığına uğradığını biliyordum, surat asmak veya Jerry'yi ağlatmak yerine işe yarayacak bir şey yapmaya karar vermiştim "Bir sundurma yapmak için çalı çırpı arıyorum," dedim.</p>

  <p>"Duydun mu, Fido? Bize nasıl kamp yapılacağını gösterecek. Böcekleri uzakta tutmayı gösterdiği gibi. Bu çocuklara hakkını vermeniz gerek."</p>

  <p>"Charlie biliyor," dedi Francis.</p>

  <p>"O bir hamburger," dedi babam. "Seni tanıyor."</p>

  <p>Babamın kamp yapmayı planlamadığı belliydi. Yiyeceklerin çoğunu yemiştik. Çadırımız veya sivrisinekliğimiz, fenerimiz veya battaniyemiz yoktu; sadece bir tane yemek kabımız vardı. Su kabı neredeyse boştu. Ama lehimize olan çok şey vardı - kuru sezondaydık, yağmurla ıslanmayacaktık, bu yükseklikte daha az sinek vardı, bütün gün dağ kenarında paça kuşları ve başka kuşlar görmüştük - onları yiyebilirdik. Babam dağı aşma umuduyla ışık hızında ilerlemişti ama başaramamıştık, akşam olmuştu.</p>

  <p>Babam Zambu'lara "Orada dikilip durmayın," diye bağırdı. "Bir şeyler yapın."</p>

  <p>Jerry ve ben yakınlarda bulduğumuz sopalardan bir sundurma yaparken, Zambu'lar ateş yaktı. Sonra kuru ot toplayıp bıçağıyla bir fidanı çenterken küfreden babamı rahatsız etmemeye çalışarak sundurma içinde bir yatak hazırladık.</p>

  <p>Geçici kamp kurma işinde iyi değildi. Jerry ve benim sundurmalarımızı bu kadar hızlı ve eksiksiz kurmamıza şaşırmıştı. Su geçirmez olmasına gerek yoktu, bizi bu yükseklikte karanlığın çökmesiyle şiddetlenen rüzgârdan korusun yeterdi. Babam otlardan hazırladığımız yatağı görünce, "Yumurtlamayı mı planlıyorsunuz?" dedi.</p>

  <p>"Doğru dürüst bir sığınak yapacağım," diyerek beş fidan kesti. Fidanları birbirine bağlamaya başladı ama daha çatısı bitmeden etraf kapkaranlık oldu; yazık olmuştu, eğer bitirebilseydi, onun korunağı bizimkinden çok daha iyi olacaktı. Sonunda, fidanları tekmeledi ve "Ne gerek var ki!" dedi, elimdeki yautia bitkilerini görünce, "Çiçek mi topluyorsun, Charlie? Bak sana bir fikir - onları defterinin arasına koyup kurutabilirsin. Annem çok beğenmez mi?"</p>

  <p>Bunların yautia olduğunu ve köklerinin tadının havuca benzediğini söyledim.</p>

  <p>"Eddo," dedi Bucky. Eddo onun yautia'ya verdiği addı. Sivriltilmiş bir çubukla avladığı bir paça sıçanını bir mızrağa geçirmiş ateşin üzerinde kızartıyordu.</p>

  <p>"Ben aç değilim," dedi babam. "Zaten sıçan ve kök de yemem."</p>

  <p>Bizi yemek yerken izledi ve Doğu Avrupa'da seyahat ederken yemek yediği her yerde gümüş takımlarının ne kadar kirli olduğunu görünce nasıl midesinin bulandığını anlattı. Yapış yapış bıçaklar, lekeyle dolu kaşıklar, dişlerinin arası önceki günün yemeğinden kalan artıklarla dolu çatallar. Başka bir yerde sütünün içinden saç çıkmıştı. Pis yemek takımlarını anlatmaya devam etti ve Zambu'ları güldürdü ama ben, babam Bulgaristan'daki kirli çatallardan şikâyet ederken bizim Honduras'ta, bu dağ kenarında çömelmiş ellerimizle yanık paça eti ve yanık yautia yiyor olmamızın ne kadar garip olduğunu düşündüm. Normalde yemekten hiç bahsetmezdi ve yediğin yemeği övmenin yakışık almadığını söylerdi. Ama o gece dağda, sadece yediği berbat yemelerden ve doğru dürüst temizlenmemiş çatal bıçaklardan bahsetti.</p>

  <p>En sonunda, "Buzumu eritiyorsunuz," dedi ve ateşi söndürmemizi emretti.</p>

  <p>Zambu'lar bu emre itaat ettiler. Yataklarını rüzgârı kesen alçak dalların yanına kurmuşlardı. Bunlar Jeronimo'da tanıdığım adamlardan farklıydı. Burada, dağ kenarında, sessizleşmiş, basitleşmiş ve biraz vahşi görünümlü olmuşlardı.</p>

  <p>Jerry ve ben korunağımıza giderken babam, "Ben yorgun değilim," dedi. "Siz gitmeye hazır olana kadar burada oturup ayaklarımı dinlendireceğim."</p>

  <p>Buzun yanında bağdaş kurdu. Soğukluklarını yoğunlaştırmak için iki kütleyi birleştirmişti. Purosunun sıcak kızartısından somurttuğunu anladım - belki de pis çatal bıçakları düşünüyordu. Ama, buzun başında nöbet tuttuğundan da şüphe ediyordum. Bizi buza dokunmamamız için uyarmıştı. Zambu'lar bir süre mırıldandılar, sonra iç çekip kütük gibi serildiler. Jerry, "Keşke annem burada olsaydı," dedi ama kısa bir süre sonra uykuya daldı.</p>

  <p>Rüzgâr çalılıklarda esiyor, kayaları ve kuru otları hırpalıyordu. Tek duyulan ses rüzgârın sesiydi; bir süre sonra rüzgârın mırıltılarından başka bir ses duydum. Duyduğum, eski bir piyanonun en tiz sesli tuşuna basıldığında Çıkan bling-bling sesiydi. Bu, eriyen buzdu, su damlaları sefer tasının teneke tavasına çarpıyordu. O kadar açtım, acı çekiyordum ve susamıştım ki, suyun sesi beni daha çok susattı.</p>

  <p>Başımı korunaktan çıkarttım ve sönmüş ateşin ötesinde, buz kütlesinin önünde oturan babamı gördüm. Buz kütlesi biçimsizleşmiş örtüsünün altında sabahki boyunun dörtte biri kadardı ama yıldızlı gökyüzündeki silueti hâlâ bir mezar taşını, babam da mezarından sürünerek çıkmış beyaz bir cesedi andırıyordu. Yüzü yıldızların ışıkları altında bir kafası parlıyor, kolları kemikten ibaretmiş gibi görünüyordu.</p>

  <p>"Kendi yatağımda uyumak istiyorum!" diye bağırdı.</p>

  <p>Söyleyecek bir şey bulmaya çalıştım. Sonuçta, ondan su istememeye karar verdim.</p>

  <p>Hırsla, "Neye bakıyorsun?" dedi. "Yaradılıştan bu yana burada, bu noktada ilk defa buz eriyor. Bir düşün! Bunun hiçbir önemi olmadığını mı söylüyorsun?"</p>
</body>
</html>
