<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>6</h3>

  <p class="p1">Babam ertesi gün "Alışverişe gidiyoruz," dediğinde, mezbeleye gideceğimizden neredeyse emindim. Dükkândan alışveriş yaptığımız enderdi. Buna pek ihtiyacımız da yoktu - yiyeceklerimizin çoğunu kendimiz yetiştiriyorduk. Zaten Tiny Polski'nin çiftliğindeki işlerden başımızı kaldıramıyorduk; gün içinde dükkânlarda olmak da tehlikeliydi - polislere veya okul kaçaklarıyla ilgilenen memurlara yakalanabilirdik. "Böyle bir şey olursa sen okulu, ben de onun aşağı yukarı aynısı olan hapsi boylarım. Bu cezayı hak etmek için ne yaptık?" derdi babam. Gizliden gizliye okula gitmeyi istiyordum. Diğer çocukları görünce kendimi yaşlı bir adam ya da bir ucube gibi hissediyordum. Ve yine gizlice, Twinkies veya Devil Dogs gibi hazır kekleri annemin yaptığı muzlu ekmeğe tercih ediyordum. Babam dükkândan alınan keklerin çöplük ve zehir olduğunu söylerdi; beni gizlice abur cubur yerken yakaladığı birkaç defada ona bunları Polski'nin bana verdiği küçük işlerden kazandığım parayla aldığımı itiraf etmek zorunda kalmıştım ve sanrım onun asıl karşı çıktığı da buydu. Polski bana babamın tuhaf bir adam olduğunu söylemişti ki, bu da kendime saklamam gereken bir başka sırdı. Tuz, çavdar unu, meyve, ayakkabı bağcığı ve diğer küçük şeyleri Hatfield veya Florence'dan alıyorduk ama alışverişe çıkmak genelde Northampton çevresindeki mezbelelere ve hurdalıklara gitmek anlamına geliyordu; buralarda babama, zehirli çöp yığınları arasından icatlarında kullandığı kablo ve metal parçalarını bulması için yardım ederdik.</p>

  <p>Mezbelede martılar vardı. Şişman, pis yaygaracılar tünedikleri plastik çöp torbalarını gagalayarak açmaya çalışıyorlardı. Birbirlerini kovalıyor, artıklar için dalaşıyor, çöp kamyonu gelince de yaygara koparıyorlardı. Babam onlardan nefret ediyordu. Onlara leş yiyiciler diyordu. Onlar cıyaklayınca o da onlara cıyaklayarak karşılık veriyordu. Ama elinde bir saman tırmığıyla dağınık poşet ve kutu yığınlarıyla mücadele edip etrafta zıplayarak gezinen ve kafasında dırdır eden kuşlara bağıran babamla, bu tembel, korkusuz martılar aynı çöpler için savaşıyor gibi görünüyordu.</p>

  <p>Babam, martıları korkutup tırmığıyla didiklediği pis kokulu yığınların arasından bir bebek arabası tutup çıkarır ve üzerindeki portakal kabuklarını silkelerken "İşte mükemmel durumda bir lastik takımı," derdi. İnsanlar mezbeleye eşya taşırken, babam orada bulduğu eşyaları alıp götürürdü. "Salağın biri bunu çöpe atmış."</p>

  <p>Ama normal bir işgünü, Hadley'deki seraların ve gül bahçelerinin önünden, oradan Northampton'ın içinden hızla geçerek otobana yöneldik. Annem kamyonetin sürücü bölmesinde babamın yanındaydı, ben de arkada Jerry ve ikizlerle birlikte kamburumu çıkarmış oturuyordum.</p>

  <p>"On vitesli bisikletlere bakacağım," dedi Jerry.</p>

  <p>Clover, "Dondurma alabiliriz," dedi; April de "Ben çikolatalı istiyorum," dedi.</p>

  <p>"Babam izin vermez," dedim. "Zaten alışverişe de gitmiyoruz - bu, o yol değil."</p>

  <p>"Hayır, o," dedi Jerry. "Burası babamın kestirme yolu."</p>

  <p>Hayır - Northampton'ın uzağında, kırsal alandaydık. Connecticut Nehri'ne vardık ve yolu takip ettik. Nehir burada Hatfield'da olduğundan daha geniş, daha pis ve daha az maviydi. Nehrin karşı kıyısında tuğla binalar vardı, biraz daha ilerledikten sonra Springfield kenti belirdi. Köprüyü geçtik; nehrin orasındaki şiddetli rüzgârdan dolayı kamyonetin kenarlarına tutunmak zorunda kaldık. Nehirde, artık domuz yapı gibi sararmış plastik köpük parçaları yüzüyordu.</p>

  <p>Daha önce Springfield'da hiç alışveriş etmemiştik. Kaldırımlardaki insanlar da bunun farkında gibiydi. Kamyonetin arkasında ayakta durup sürücü bölmesinin üstüne tutunmuş olan bizlere bakıyorlardı. Bir alışveriş merkezine gidip park ettik; insanlar hâlâ bize bakıyorlardı. Babam kamyonetten indi, onu takip etmemizi ve birbirimizden ayrılmamamızı söyledi. Keyfi yerindeydi ama bir K-Mart dükkânına girer girmez söylenip küfretmeye başladı.</p>

  <p>Annem "Şapkalar konusunda emin misin?" dedi.</p>

  <p>"Şaka mı ediyorsun? Gölgede kırk beş derece. Kafalarında bir şey olmazsa güneş çarpar."</p>

  <p>Havalandırmalı balıkçı şapkalarını ve denizci şapkalarını denedik. Babam fiyatları görünce çileden çıktı, "Beyzbol şapkaları da işimizi görür," dedi ve onlardan satın aldı.</p>

  <p>Kafamızda bu şapkalarla, ördekler gibi tek sıra hâlinde babamı takip ettik. Dükkânlardan birinde her şey satılıyordu - patlamış mısır, araba lastikleri, silahlar, tost makineleri, palto, kitap motor yağı, saksıda palmiye ağaçları, merdiven ve dosya kâğıdı. Babam elektrikli bir tost makinesini eline aldı.</p>

  <p>"Şuna bakın. Doğru topraklanmamış bile. Daha tostu yapamadan elektrik çarpar insanı. Bu hatalı elektrik tesisatı yüzünden insan kendisi tost olur -"</p>

  <p>Yüksek sesle konuşuyor, herkesin dikkatini çekiyordu. "Vernikli!" dedi. "Congoleum!"<a href="../Text/DiPNOTLAR.xhtml#a2" id="k2"><sup>[2]</sup></a>&nbsp;Bize bakan insanların nadiren alışverişe gittiğimizi anladığına dair bir fikre kapılmıştım. Babamla insan içine çıkılmazdı. Yabancıları hiç takmazdı. Birkaç gün önce Northampton hırdavatçısında "Japonlar için mi çalışıyorsun?" dediğinde utancımdan yerin dibine girmek istemiştim. Bugün, daha da sinirliydi.</p>

  <p>"Buna konserve açacağı denir mi hiç?" diyordu. "Bunu kullanınca ya bir parmağını kaybedersin ya da kendini yaralayıp kan kaybından ölürsün. Bu öldürücü bir silah, Anne!"</p>

  <p>Sürü halinde Kamp ve Açıkhava Malzemeleri bölümüne gittik. Gömleğinin üzerine ceket giymemiş bir adam bize yaklaştı. Düzgün bir yüzü ve düz saçları vardı, bir kampçıya benzemiyordu ama hepimizi selamladı, ikizlere göz kırptı, çoğu kişi gibi birbirlerine ne kadar benzedikleri hakkında bir reyler geveledi.</p>

  <p>"Bugün sizin için ne yapabilirim?" diye sordu, başıyla selam verdiğinde saçlarını daha iyi gördüm. Saçlarını bir kulağının arkasından başlayarak yukarıya doğru tarayıp muntazaman düzenlenmiş tutamlar halinde başının üst kısmına yapıştırarak, dikkatleri saça değil de aralardaki kelliğe çeken bir model elde etmişti.</p>

  <p>Babam mataraları görmek istediğini söyledi.</p>

  <p>Jerry dudaklarını "Kamp" kelimesini söylermiş gibi oynattı, burnumu kırıştırarak onunla dalga geçtim.</p>

  <p>Adam babama bir matara uzattı. Babam başparmaklarını mataranın üzerine koydu ve çok dayanıksız olduğunu, istese elleriyle dümdüz edebileceğini söyledi. Matarayı inceledi ve yüksek sesle güldü.</p>

  <p>"'Tayvan Malı' - mataralar hakkında çok şey bilir Tayvanlılar. Savaşta yenildiler."</p>

  <p>"Sadece bir dolar kırk dokuz sent," dedi adam.</p>

  <p>"Bir kuruş bile etmez," dedi babam. "Her neyse, ben daha büyük bir şey arıyorum."</p>

  <p>"Şu su kaplarına ne dersiniz?" Birini ağızlığından tutup salladı.</p>

  <p>"Bir parça kumaş ve iğne iplikle kendim de yaparım bunlardan. Ne malı bu şey? Kore! Bak, işte bu - Kore ve Tayvan'da sweatshop'lar<a href="../Text/DiPNOTLAR.xhtml#a3" id="k3"><sup>[3]</sup></a>&nbsp;var, köle işçiliği var. Bunları da küçük, vasıfsız işçiler yapıyor. Şafakla kalkıp bütün gün hiç temiz havaya çıkmadan çalışıyorlar. Bunları çocuklar yapıyor. Makinelere zincirlenmiş halde çalışıyorlar - ayakları pedallara zar zor erişiyor."</p>

  <p>Söylev çektiği bizdik ama adam da babamı kaşlarını çatarak dinliyordu.</p>

  <p>"O kadar kötü besleniyorlar ki, önlerini göremiyorlar. Trahom, raşitizm. Yaptıkları şeyin ne olduğunu bile bilmiyorlar. Banyo paspası olsa onlar için fark etmez. Güney Kore'de bu yüzden savaştık, yoğun işgücü gerektiren endüstrilerde söz sahibi olmak için; yani bizim için su kapları ve teneke kâseler yapan hayalifener çocuklar üzerinde. Üzülme. Buna ilerleme derler - Doğuluların özelliği de bu. Herkesin çocuk işçilere ihtiyacı var, değil mi?"</p>

  <p>Adamın elindeki su kabı korkunç bir şey gibi görünüyordu artık. Adam kabı bir kenara koydu ve saçlarını düzeltti, biz de babam homurdanırken, sessizce orada durduk - annem, Jerry, ikizler ve ben. Zehirli sarmaşık yaralarımı saklamak için gömleğimin yakasını kaldırmıştım.</p>

  <p>"Sırada ne var?"</p>

  <p>Annem, "Uyku tulumları," dedi.</p>

  <p>"Rafta," dedi adam.</p>

  <p>Babam rafa yaklaştı. "Su geçirmez bile değiller. Muson yağmurlarında ne işe yararlar ama!"</p>

  <p>"Çadırda kullanmak için," dedi adam.</p>

  <p>"Peki ya yağmurda? Nerede imal edilmiş bu? Gobi Çölü, Moğolistan, öyle bir yer mi?"</p>

  <p>"Hong Kong," dedi adam.</p>

  <p>"Pek de uzaklaşmamışım," dedi babam uyku tulumunu kendinden memnun bir edayla hızla çekerek. "Hong Kong'ta kampçılık çok yaygındır. Hemen anlaşılıyor. Şu dikişlere bak - iki günde patlar bunlar. Basit, eski bir battaniye bile daha çok işe yarar."</p>

  <p>"Battaniyeler Ev Eşyaları bölümünde."</p>

  <p>"Peki <i>onlar</i> ne malı, Afganistan mı?"</p>

  <p>"Hiçbir fikrim yok efendim."</p>

  <p>"Bu ülkenin sorunu ne?"</p>

  <p>"Bildiğim birçok yerden daha iyi."</p>

  <p>"Ve diğer birçoğundan da çok daha kötü," dedi babam. "Bu şeyleri Chicopee'de kendimiz yapıp işsizlik sorununu da ortadan kaldırırdık. Niçin yapmıyoruz? Zayıf, doğulu çocukları bizim için boktan mallar üretmeye zorluyor olmak hiç hoşuma gitmiyor."</p>

  <p>"Kimse kimseyi zorlamıyor," dedi adam.</p>

  <p>"Hiç Güney Kore'ye gittiniz mi?"</p>

  <p>Adam "Hayır," dedi insanların babam kendileriyle konuşurken takındıkları o köşeye kıstırılmış yüz ifadesiyle. Önceki gece Polski'nin yüzünde de aynı ifade vardı.</p>

  <p>"O zaman neden bahsettiğini bilmiyorsun, değil mi?" dedi babam. "Sırt çantalarını gösterin bana. Ama onlar da Japon malıysa, kalsın."</p>

  <p>"Bunlar Çin'den - Halk Cumhuriyeti. İlginizi çekmez sanırım."</p>

  <p>"Ver bakalım," dedi babam ve küçük yeşil sırt çantasını bir paçavrayı tutar gibi tutarak Clover'a döndü. "Birkaç yıl önce, Halk Cumhuriyeti'yle neredeyse savaşa giriyorduk. Kızıl Çinliler derdik onlara. Kızıllar, Çekik Gözlüler, Sarı Benizliler. İstediğine sor. Şimdi, bize sırt çantası satıyorlar - muhtemelen bir sonraki savaş için. Bu işteki bit yeniği ne? Üçüncü sınıf sırt çantaları bunlar, sandviç bile taşımazlar. Sence Çin'le savaşı kazanacak mıyız?</p>

  <p>Clover beş yaşındaydı. Babamı dinledi ve iki parmağıyla göbeğini kaşıdı.</p>

  <p>"Tatlım, ne dersen de - savaşı kazanamayacağız."</p>

  <p>Satıcı sırıtmaya başlamıştı.</p>

  <p>Babam bunu gördü ve, "O gün geldiğinde gülüyor olmayacaksın dostum. Bir sonraki savaş burada olacak, bu kesin," dedi.</p>

  <p>Kışın söylediği şeyin aynını yine aynı kelimelerle söylüyordu ama ben o zaman sadece ağız kalabalığı yaptığını sanmıştım. Bugün de aynı ruh hali içerisindeydi. Satıcıya, "Önce beni alacaklar - hep en akıllı olanları önce öldürürler," diyeceğini sandım.</p>

  <p>Sırt çantasını kenara itti. "Pusula gibi bir şey satıyor musunuz, yoksa yanlış yere mi geldim?"</p>

  <p>"Çok çeşitli pusulalar var elimde," dedi adam. Sırt çantasını avucuyla düzeltti ve çamaşır katılıyormuş gibi katlayıp yerine kaldırırken hafifçe içini çekti. Tezgâhın üzerine bir kutu koydu. "Bu elimdeki en iyi pusulalardan biri," dedi kutudan bir pusula çıkarırken. "Daha pahalı olanların tüm özellikleri bunda da var ama sadece iki dolar yirmi beş sent."</p>

  <p>"Çin pusulası olsa gerek. Devamlı Doğu'yu gösteriyor."</p>

  <p>"Bir özelliği de denge kontrolü. Şöyle bırakırsanız," -pusulanın üzerindeki bir kilit diline bir fiske vurdu- "iğne serbest hareket etmeye başlar. Bakın, şurası Kuzey, Otomotiv Departmanının orası. Aslında bu pusula burada, Massachusetts'te imal edilmiş."</p>

  <p>"O zaman paket yapın," dedi babam. "Satış yaptınız." Kolunu annemin beline doladı. "Listede neler var?"</p>

  <p>"Pamuklu giysiler, iğne iplik, sineklik -"</p>

  <p>"Tekstil ürünleri," dedi adam. "Yandaki departman. İyi günler."</p>

  <p>Hep beraber oradan uzaklaşırken babam "Mezbelede bile daha çok rey bulurduk," dedi.</p>

  <p>Bir sonraki bölümde gelin duvağına benzeyen uzun bir kumaşı eline aldı ve "İşte bu," dedi.</p>

  <p>Satıcı kadın "Metresi yetmiş dokuz," dedi ve makasını şakırdattı. Yaşlı ve titrek bir kadındı, makasıyla boşluğu keserken korkunç görünüyordu.</p>

  <p>"Alıyorum."</p>

  <p>"Kaç metre?" Çıt çıt. Sabırsızdı. Yüzünde açık renkli tüy öbekleri ve hafif bir bıyığı vardı.</p>

  <p>"Topun hepsini verin," dedi babam. Jerry'nin saçının bir tutamını eline alırken ekledi: "Ve gerçekten işe yaramak istiyorsanız, şu çocuğun saçını da bir kesiverin. Acısına son verin."</p>

  <p>Yaşlı kadın gülümsemedi çünkü sinekliğe fiyat biçmesi için topun tümünü açıp ölçmesi gerekiyordu.</p>

  <p>Diğer maddeleri aramaya koyulduk. Annemle babamın bir defada bu kadar çok şey aldığını hiç görmemiştim. Noel'de bile. K- Mart'tan çıkıp Sears Mağazası ve Ordu-Donanma Mağazası'na girdik. Hepimiz için fenerler, Amerikan malı mataralar, sırt çantaları, av bıçakları, su geçirmez uyku tulumları ve yeni ayakkabılar aldık. Para harcama işi babamın canını sıkmıştı. Satıcılarla sıkı pazarlığa girişti, soyulduğunu söyleyip sızlandı. "Benim soyulacak kadar param var," dedi. "Peki bunu karşılayamayan zavallılar ne olacak?" Bu eşyaları niçin satın aldığımıza dair en ufak bir fikrim bile yoktu, insanlarla tartışması da utanç vericiydi. Annem bile huysuzlanmaya başlamıştı.</p>

  <p>Eczanede alışveriş sepetini ("İlk yardım çantamız için") gazlı bez ve merhem gibi şeylerle doldururken, aspirin fiyatlarını kıyaslamayı bırakıp <i>Scientific American</i>'ın bir sayısını almak için dergilerin olduğu rafa gitti. Rafın kadın dergileriyle dolu olması canını sıktı, "Bu bir hakarettir," dedi.</p>

  <p>"Bakın," dedi rafı işaret ederek, "bunların yarısı basbayağı pornografik. Bu tür şeyleri hiç görmemiş evli adamlar var. Tıp öğrencilerinin bile bu dergilerdeki şeylerden haberi yok! Buna inanabiliyor musunuz? Çocuklar buraya Tootsie Roll şekerlerinden almak için geliyorlar ve karşılarına bu çıkıyor. Ama herhangi bir ilkokul öğretmenine sorsan, doktorun tavsiyesinin bu olduğunu söyler. Charlie, neye bakıyorsun sen?"</p>

  <p>Bir derginin kapağındaki çıplak, yere diz çökmüş kadına bakıyordum; pürüzsüz, parlak poposu bir armut gibi dışarı fırlamıştı.</p>

  <p>"Resmen bir çıplağı süzüyorsun," dedi ben daha cevap bile veremeden. "Ama son kez bir bak - son kez bir bakalım. Anne, insanlar kafalarını bu paçavralara gömüyor ve her şey yolundaymış gibi davranıyorlar. Midemi bulandırıyor bu. Beni çıldırtıyor."</p>

  <p>Annem, "Yasaklanmalarını istiyorsun herhalde?" dedi.</p>

  <p>"Hayır, yasaklanmasını değil. Ben ifade özgürlüğüne inanıyorum. Ama burada, çizgi romanların ve Tootsie Roll şekerlerin yanında mı olması gerekiyor? Beni rahatsız eden bu. Neyse, neden yasaklanmasın veya yakılmasın ki hem? Hiçbir değeri yok, insan bedenini aşağılıyor, insanları et parçaları olarak gösteriyor. Evet, bunlardan kurtulmak lazım, çizgi romanlardan da - hepsi zararlı. İşler nasıl gidiyor?"</p>

  <p>Şimdi ödeme bankosunda, kasadaki kadınla konuşuyordu.</p>

  <p>"İyidir," dedi kadın. "Şikâyet edemem."</p>

  <p>"Şaşırmadım," dedi babam. "Pornografi satışı yapmalısınız. Porno perakendeciliğinin yeni büyüyen sanayi olduğu söyleniyor ve de paçavra gazetelerin. Mangırları böyle yığmak oldukça tatmin edici olmalı."</p>

  <p>Kadın, "Ben sadece burada çalışıyorum," dedi ve yazar-kasanın düğmelerine bastı.</p>

  <p>"Elbette," dedi babam. "Hem niye satmayasınız ki? Burası özgür bir ülke. Sansür taraftarı değilsiniz. Bir keresinde bir kitap okumuştunuz. Yeşil renkti, değil mi? Yoksa mavi miydi?"</p>

  <p>Kadın barut kokusu almış ürkek bir tavşan gibi köşeye kıstırılmış görünüyordu.</p>

  <p>Babam ilk yardım malzemelerinin parasını ödedi ve "'İyi günler' demeyi unuttunuz," dedi.</p>

  <p>Annem dışarıda "Hiç vazgeçmiyorsun değil mi?" diye sordu babama.</p>

  <p>"Anne, bu ülke mahvolmuş durumda. Kimsenin umurunda değil, en kötüsü de bu. İnsanların tutumları. 'Ben sadece burada çalışıyorum.' - duydun mu kadının ne dediğini? Çöp satıyor, çöp alıyor, çöp yiyor-"</p>

  <p>"Biz dondurma yemek istiyoruz," dedi Clover.</p>

  <p>"Duydun mu? Canları çöp çekmiş - bizim çocuklarımızın. Suç bizde! Peki, çocuklar, benimle gelin."</p>

  <p>Bizi A&amp;P süpermarkete götürdü ve içeride, meyve bölümünde, bir deste muz aldı eline. Bir de selofana sarılı birkaç greyfurt. Doksan beş sent!" Bir tane de ananas. "Üç dolar!" Biraz da portakal. "Tanesi otuz dokuz sent!" Meyve reyonunda ilerleyip fiyatları yüksek sesle okurken bir açık artırma memuruna benziyordu.</p>

  <p>Elimiz boş çıkarken, "Bir şey alamayacak mıyız?" diye sordum.</p>

  <p>"Hayır. Sadece fiyatları hatırlatmak istedim size. Bir ananas için üç dolar. Solucan yemeyi tercih ederim. Biliyorsunuz, solucan yiyebiliriz. Protein deposudur."</p>

  <p>Annemle birlikte kamyonetin sürücü bölmesine bindi, biz de arka tarafa tırmandık. Springfield'ın içinden geçerken, arka pencerede yankılanan sesini duyabiliyordum. Benzin almak için durduğumuzda hâlâ konuşuyordu. Durduğumuz yerden nehir görünüyordu - nehir hızla akıyordu, tomurcuklanan ağaçlar dallarını üzerine sarkıtmıştı. Ama banyo suyu gibi griydi, fabrika atıklarının oluşturduğu köpüklerin içinde dalga gibi köpüren beyaz göbekli ölü balıklar vardı.</p>

  <p>Şoför kapısı çarpılarak kapandı. Babam pompanın başındaki afallamış adama "Bir galonu bir dolar on sent," diyordu. Adamın burun delikleri sümük doluydu, tişörtüne tutturduğu yaka kartında <i>Fred</i> yazıyordu. "Bir senede iki katına çıkmış. O zaman gelecek sene iki yirmi, sonraki sene de beş dolar olacak - şansımız varsa. Ne güzel. Bir varil ham petrolün ne kadara mal olduğunu biliyor musun? On beş dolar - hepsi bu. Bir varil kaç galon eder? Otuz beş? Kırk? Sen hesapla. Ah, nasıl da unuttum, sen sadece burada çalışıyorsun."</p>

  <p>"Beni suçlama - Başkan'ı suçla," dedi adam ve depoya benzin doldurmaya devam etti.</p>

  <p>Babam, "Fred, ben Başkan'ı suçlu bulmuyorum. O elinden gelenin en iyisini yapıyor. Ben petrol şirketlerini, otomotiv sektörünü, büyük sermayeli şirketleri suçluyorum. İsraillileri, Filistinlileri - onların kim olduğunu biliyor musun? Cahiller<sup><a href="../Text/DiPNOTLAR.xhtml#a4" id="k4">[4]</a></sup> Kelime aynı, aç sözlüğü bak. Hem Fred, kayadan petrol çıkarmanın daha ucuz bir yöntemini geliştirmediğim için kendimi suçluyorum. Bu ülkede trilyon ton kaya petrolü rezervi var."</p>

  <p>"Seçeneğimiz yok," dedi Fred ve yabanarılarını tekrar burnuna çekti. "Ödemeye devam etmek zorundayız."</p>

  <p>"Benim bu konuda bir seçeneğim var," dedi babam. "Ben artık ödemeyeceğim."</p>

  <p>Fred, "Sekiz dolar kırk sent ediyor," dedi.</p>

  <p>Bir an için babamın parayı ödemeyi reddedeceğini sandım ama o, biz kamyonetin arkasında durmuş onlara bakarken, cüzdanını çıkartıp parayı Fred'in kirli ellerine saydı.</p>

  <p>"Hayır, efendim, artık ödemeyeceğim," dedi babam "Sana bir soru sorayım. Şimdiki duruma baktığında, ileride neler olacağını merak eder misin hiç?"</p>

  <p>"Bazen. Bakın, çok işim var benim." Gözlerini kısıp sırtını kamburlaştırdı ve geri çekildi. Köşeye kıstırılmıştı.</p>

  <p>"Ben devamlı bunu düşünüyorum ve kendime şöyle diyorum; "Bu böyle devam edemez. Bir doların değeri yirmi sent."</p>

  <p>"New Jersey'de durum daha kötü," dedi Fred. "Kuzenim orada yaşıyor. Ocak'tan beri vesika sistemi uygulanıyormuş."</p>

  <p>Babam, kesik parmağıyla işaret ederek, "Orada kocaman bir dünya var!" diye bağırdı.</p>

  <p>Parmaktan korkan adam biraz daha geri çekildi.</p>

  <p>"Dünyanın bir bölümü hâlâ boş," dedi babam. "Büyük bir bölümünde henüz kimse yaşamıyor. Kuşkonmaz yer misin?"</p>

  <p>"Anlamadım?"</p>

  <p>"Kuşkonmazın neden bu kadar pahalı olduğunu biliyor musun - hoş tüm sebzeler öyle ya? Çünkü çiftçiler fiyatlar yükselene kadar ürünü ellerinde tutuyorlar. Sonra da piyasaya sürüyorlar. Ne zaman? Sen, yani tüketici seçeneksiz kaldığı zaman. Yarı fiyatına satsalar bile yine zengin olurlar. Bilmiyordun değil mi? Kuşkonmazı toplayan adamlar saatine bir dolar alıyor, sendikasız işgücü - vahşiler ve filizleri topraktan söken budayıcılar. Kuşkonmaz yetiştirmek hiç zahmetli değil - işin büyük bölümünü Tanrı hallediyor zaten. Bir dahaki sefere kuşkonmaz yerken bu söylediklerimi hatırla. Petrol şirketleri de aynı şeyi yapıyor - fiyatlar yükselene kadar ürünü ellerinde tutuyorlar. Hiçbirini istemiyorum. Buğday? Tahıl? Hububat? Yerli fiyatları yüksek tutmak için hepsini Ruslara veriyoruz. Bu sırada da küçük Korelilere bizi uyku tulumları yapmaları, ordumuzu Çin malı sırt çantalarıyla donatmaları için para ödeyip duruyoruz. Kimse sormuyor, nereden -"</p>

  <p>Fred Çin malı sırt çantalarının adı geçince, "Hey, bekleyen müşterilerim var," dedi.</p>

  <p>"Seni tutmayayım Fred." Babam adamın elini sıktı. "Sana anlattıklarımı unutma."</p>

  <p>Yolda babam başını pencereden sarkıttı ve "Adamın gözünü açtım değil mi? Hem de nasıl!" diye bize seslendi.</p>

  <p>Ağaçların bazıları tomurcuklarla, bazıları küçük solgun yapraklarla kaplıydı, havada tatlı bir bahar esintisi dolaşıyordu. Bazı çayırlarda inekler biblo gibi hareketsiz duruyor, yola doğru inen yokuşta küçük yuvarlak elma ağaçları beyaz tomurcuklarla köpürüyordu. Babamın arabayı sürüşünden hâlâ kızgın olduğu belliydi; havaya hafif bir çiçek kokusu yayarak nazlı nazlı salınan ağaçlar ve çayırların üzerinde parıldayan güneş varken - neyin yanlış gittiğini veya babamın neden bağırdığını anlayamıyordum. Tam Northampton'a varmak üzereyken bir arka yola saptık. Burada sarı yabani çiçek öbekleri ve bir çalılığın kaburgaları içinde atıp duran bir kalbe benzeyen parlak, kan rengi bir ispinoz kuşu vardı.</p>

  <p>Jerry, "Kamp yapmaya gittiğimizde benim kendi çadırım olacak ve hiçbirinizi içeri almayacağım," dedi.</p>

  <p>"Babam çadır almadı ki," dedim.</p>

  <p>"Ben bir baraka kuracağım," dedi. "Seni içeri almayacağım."</p>

  <p>Clover, "Ben de kamp yapacağım," dedi.</p>

  <p>"Sen kamp yapmayı sevmezsin," dedi Jerry. "Ağlarsın. April de ağlar."</p>

  <p>"Kamp yapmaya gittiğimizi sanmıyorum," dedim.</p>

  <p>"O zaman bu eşyaları niçin aldık?" dedi Jerry. Kamyonetin arkasına kâğıt torba ve kutularla beraber tıkılmıştık.</p>

  <p>"Nereye <i>gidiyoruz?</i>"</p>

  <p>"Sadece buradan uzağa." Söyledikten sonra buna inanmaya başladım.</p>

  <p>April, "Burayı seviyorum. Gitmek istemiyorum. Yazı seviyorum," dedi.</p>

  <p>"Charlie'nin bir halttan haberi yok," dedi Jerry. "Kalın kafalı. Zehirli sarmaşığa yakalanmasının nedeni de bu."</p>

  <p>Clover, "Onu yaralarını kaşırken gördüm," dedi.</p>

  <p>"Bulaşıcı hastalık gibi bu," dedi April. "Benden uzak dur - hastalığının bana geçmesini istemiyorum."</p>

  <p>Orada, bu aptal, cahil çocuklarla oturmaktan nefret ediyordum; babam kamyoneti bu güzel tepelerin, tarlaların ve tomurcuklarla yeşermiş meyve bahçelerinin önünden deli gibi sürerken bir duvara toslayacağımızı düşündüm. Ani ve acı veren bir şey olmasını bekliyordum çünkü son birkaç gündür hep alışılmadık şeyler oluyordu. Çocukların bundan haberi yoktu ama ben hep babamla beraber olduğumdan söylediklerini duymuş, bildiklerime ters düşen şeyler olduğunu görmüştüm. Tanıdık şeyler bile, mesela şu korkuluk - bir iblis gibi dikilmiş ve içime korku salmıştı.</p>

  <p>"Başımıza bir iş gelecek," dedim.</p>

  <p>"Öyle deme, içim ürperiyor," dedi Clover.</p>

  <p>Babam Springfield'da alışveriş yaparken aklıma geleni kimseye söylemedim - babam hüsrana uğramış bir adamdı. Öfkeli ve bıkkındı. Ama esaslı bir değişiklik yapmayı planlıyorsa bizi de dikkate alacağı kesindi. Biz her zaman onun planlarının bir parçasıydık.</p>

  <p>Bir ay kadar önce buraya kısa süreliğine uğramış, tohum almıştık. Bugün de aynı tohum dükkânına gidiyorduk. Dükkânın havası kuruydu, her tarafını örümcek ağları sarmıştı. Havada çuval bezi kokusu vardı. Tohumlardan ve kabuklardan yükselen tozlar yaralarıma yapışıp kaşındırıyordu.</p>

  <p>"Yine mi sen?"</p>

  <p>Ses bir sıra büyük çuvalın arkasından gelmişti. Adam önlüğündeki tozları silkeleyerek belirdi. Yüzünde derin kırışıklıklar vardı, gözleri doğrudan zehirli sarmaşık yaralarıma takıldı.</p>

  <p>Babam adama bir kâğıt parçası uzatarak "Mr. Sullivan," dedi. "Her birinden yirmi beş kilo istiyorum. Melezler, elinizdeki en verimli karışımlar; küflenmeye karşı işlemden geçmişlerse, daha da iyi. Dayanıklı, su geçirmez torbalarda. Bugün almam lazım. Yani, hemen şimdi."</p>

  <p>"Bakıyorum hemen konuya girdiniz, Mr. Fox." Adam önlüğünün cebinden gözlüklerini çıkardı, camlarına hohladı ve saplarını kulaklarına geçirerek kâğıt parçasını inceledi. "Bunu halledebilirim." Gözlük camlarının üzerinden babama baktı. "Ama bu tohumların hepsini ekmeyi düşünüyorsanız, Polski'yle senin çok işiniz var demektir. Bunun için biraz geciktiniz, değil mi?"</p>

  <p>Babam, "Şimdi Avustralya'da kış. Mozambik'te kabak toplanıyor, Patagonya tarafında yapraklar tırmıkla toplanıyor. Çin'dekiler ise şu anda pijamalarını giyiyorlar."</p>

  <p>"Çinlilerin pijama giydiklerini bilmiyordum."</p>

  <p>"Başka bir şey giymezler ki," dedi babam. "Honduras'ta ise saban sürüyorlar."</p>

  <p>"Ne demek bu?"</p>

  <p>Ama babam adamı duymazdan geldi. Üzerinde <i>Burpee</i> yazan, çiçek tohumlarıyla dolu bir raftan tohum seçiyordu.</p>

  <p>"Gündüz sefası," dedi. "Güneş ışığını pek severler; bana Dogtown'ı hatırlatıyorlar."</p>

  <p>Kamyonetin arkasında tohum çuvalları ve kamp malzemeleriyle dolu torba ve kutulardan bir çocuklara pek yer kalmamıştı. Bunca şeyi eve taşıyacak olmamız canımı sıkıyordu ama babam eve vardığımızda, "Her şeyi olduğu yerde bırakın. Yağmur yapma ihtimaline karşı üzerlerine bir muşamba sereceğiz," dedi.</p>

  <p>Clover, "Baba, bir yere mi gidiyoruz?" diye sordu.</p>

  <p>"Kesinlikle, tatlım."</p>

  <p>"Kamp yapmaya mı?" diye sordu Jerry.</p>

  <p>"Bir bakıma."</p>

  <p>"O zaman, niçin çantalarımızı hazırlamıyoruz?" diye sordu April.</p>

  <p>"Çünkü çantalarınızı hazırlamıyor oluşunuz bir yere gitmediğiniz anlamına gelmez. Hiç hafif seyahat diye bir şey duydunuz mu? Her şeyi geride bırakıp ortadan kaybolmayı?"</p>

  <p>Mutfakta annemle beraber bu konuşmaya kulak misafiri oluyordum.</p>

  <p>"Anne, neden bahsediyor? Nereye gidiyoruz?" diye sordum.</p>

  <p>Annem yanıma geldi ve başımı önlüğünün üst kısmına dayadı. "Benim küçük Charlie'm. Bir derdin olunca küçük bir ihtiyara benziyorsun. Üzülme, her şey güzel olacak," dedi.</p>

  <p>"Nereye?" diye tekrar sordum.</p>

  <p>"Baban hazır olduğunda bize söyleyecek," dedi.</p>

  <p>Hiçbir fikri yoktu! O da bu konuda bizim kadar az şey biliyordu. O anda kendimi ona çok yakın hissettim, kanımda sevgi ve üzüntü karışımı bir eriyik akıyordu. Ama annemin farkı oldukça sakin görünmesiydi. Onun babama olan bağlılığı bana güç veriyordu. Her ne kadar üzüntümü azaltmasa da, inancı benim de inanmamı sağlıyor, sabrını paylaşmama yardımcı oluyordu. Buna rağmen ona acıyordum çünkü daha fazlasını bilmediğim için kendime de acıyordum.</p>

  <p>Öğleden sonra babam rahatlamış görünüyordu. İşe gitmek için hiçbir hamle yapmadı. İki saatten fazla bir süre telefonla konuştu, bu çok alışılmadık bir şeydi - telefonda karşıdakini soru yağmuruna tutuşu değil, harcadığı zaman.</p>

  <p>Ahizeye, yardım çağrısında bulunuyormuş gibi "Hatfield, Massachusetts'ten arıyorum," diye bağırdı. Normalde, kamyonetle çıkıp çiftlik işlerini hallediyor olmamız gerekirdi ama bu öğleden sonra serbesttik. Gidip bisiklete binip oynamamızı söyledi ve telefondaki işi bitince ("Şanslıyız!") ıslık çalarak atölyesine gidip ıslık çalmaya devam ederek aletlerini topladı.</p>

  <p>Saat dört sularında eve girdi. Sonra elinde bir zarfla dışarı çıktı. Hâlâ ıslık çalıyordu. Bana zarfı Polski'ye götürmemi söyledi.</p>

  <p>Oraya vardığımda Polski kauçuk önlüğünü takmış, elindeki hortumla cipini yıkıyordu. "<i>Yavalağın</i> daha iyi göğünüyor," dedi. "Ne getirdin bana?" Mektubu uzattım. Hortumun suyunu kesti ve "Cipi yıkaman için sana bir çeyreklik verecektim ama seni etrafta göremedim," dedi. Zarfı yırtarak açtı ve mektubu okumak için kol mesafesinde tuttu. Mektupta babamın güzel el yazısının kalın kıvrımlarıyla yazılmış kısa bir mesaj vardı. Babamın okula gitmeme izin vermeyerek bu kadar güzel yazı yazmayı öğrenmemi de engellemiş olması beni üzüyordu. Bu zarif el yazısını okulda öğrendiğini biliyordum, bu yazıyı görünce kendimi güçsüz ve aptal hissediyordum.</p>

  <p>Polski tükürüp iç geçirmeye başlamıştı. "Allah kahretsin," ve, "Demek durum bu, ha?" dedi.</p>

  <p>Yüzü çürümüş et gibi griye çaldı. Gitmek istedim ama, "Charlie, buraya gel. Sana söyleyeceklerim var. Bir kurabiye ister misin? Bir bardak da süt?" dedi.</p>

  <p>Cipi yıkamam karşılığında vereceği çeyğekliği veya sadece gitmeme izin vermesini daha çok istememe rağmen teklifini kabul ettim, Polski'nin arkadaşça tutumu, aynı babamınki gibi, her zaman küçük bir nutuk çekileceğinin habercisiydi. Beni salıncağa oturttu ve "Hemen dönerim," dedi. Kuşkonmaz tarlalarına bakarken, akşamın altın rengi ışığında nehri ve ağaçları gördüm. Bizim evimiz dikdörtgen şeklinde bahçesinin içinde küçük ve vakur duruyordu. Çatısı altın rengiydi, verandanın çatısı tuz beyazı bir kaş gibiydi. Polski elinde bir bardak süt ve bir tabak çikolatalı kurabiyeyle evden çıktı. Biraz süt içip tabaktan bir kurabiye aldım.</p>

  <p>"Bir tane daha al," dedi. "İstediğin kadar al."</p>

  <p>İşte o zaman uzun bir nutuk çekeceğini anladım.</p>

  <p>Kurabiyeleri kütürdeterek çiğnememe gülümsüyor gibiydi, kurabiye yerken çıkan sesin kulaklarımdan çıktığını hissettim.</p>

  <p>"Sana uzun zamandır anlatmak istediğim bir şey var Charlie," dedi.</p>

  <p>Durdu ve salıncakta bana iyice yaklaşarak oturdu - o kadar yakınımdaydı ki, süt bardağını yere koymak zorunda kaldım.</p>

  <p>"Baban benim bir aptal olduğumu düşünüyor," dedi.</p>

  <p>Bir şey söylemedim. Söylediği kısmen doğruydu, gerçeğin kendisi ise daha da kötüydü.</p>

  <p>Sessizliğimin onay olduğunu varsayıp başını salladı, ağzını gülümsemeye benzer bir uyarıya ayarladı ve "Sen doğmadan uzun zaman önce, Massachusetts'te cinayetten hüküm giymiş insanları asarlardı. Kulağa korkunç geliyor ama çoğu bunu hak ederdi. Buralarda Mooney adında bir adam vardı - ona Örümcek Mooney derlerdi, sanırım neden öyle dendiğini tahmin edersin -"</p>

  <p>Nedenini bilemiyordum ama hayalimde dört ayağının üzerinde, siyah pörtlek gözleri olan kıllı bir adam canlanmıştı. Polski hâlâ konuşuyordu.</p>

  <p>"- babasıyla yaşardı. Hiç okula gitmemişti. Hığsızlık yapmaya başladığında senin yaşlarındaydı, ucuz eşya satan dükkânlardan küçük şeyler aşırarak başladı, sonra da büyük şeyler çalmaya başladı. Hığsızlık artık onda alışkanlık haline gelmişti. Bir hığsız olup çıktı. Babasının biraz kafadan çatlak olduğunu söylemiş miydim? Evet, öyleydi. Savaşta kafayı yediği söylenirdi. Birisi ona bağırdığında veya yüksek bir ses çıkardığında, düşer bayılırdı. Aynı bir tuğla gibi. Ve çok çılgın fikirleri vardı. Ne baba, değil mi? Örümcek Mooney yirmi yaşlarındayken bir adamı öldürdü. Sadece öldürmedi, bir usturayla boğazını kesti. Adamın -kara tenliydi- neredeyse kafasını kopardı, kafayı sadece küçük bir deri parçası tutuyordu. Polis onu hemen yakaladı - neğeye bakacaklarını biliyorlardı! Babasının evine tabii, başka neğeye olacak. Mooney ölüm cezasına çarptırıldı. Asılacaktı."</p>

  <p>Polski aniden durup yukarı baktı ve, "Yağmur yapacak gibi görünüyor," dedi.</p>

  <p>Hikâye kaldığı yerden devam etmeden önce hiç kıpırdamadan durup bir dakika boyunca havaya baktı. Şimdi evimize bakıyordu, sanki ev de ona bakıyordu.</p>

  <p>"İdam günü, Mooney'nin ellerini bağladılar ve cezaevinin avlusuna çıkardılar Boston'daki eski Charles Street Cezaevi'ndeydi. Sabah saat altıydı. Sabah altıda insan kendini nasıl harap hisseder, bilir misin? Mooney de öyle hissediyordu, hem onun durumu daha da kötüydü çünkü birkaç dakika içinde bir ipin ucunda sallanıyoğ olacaktı. Onu darağacına yürüttüler. Merdivenlerin dibinde durdu ve 'Babama bir şey söylemek istiyorum,' dedi."</p>

  <p>"Babası orada mıydı?"</p>

  <p>"Evet efenim." Polski menekşe rengi gözlerini bana çevirdi. "Babası tüm olanları izliyordu. Bir bakıma tanıktı - bilirsin işte, en yakın akraba. Mooney 'Babamı yanıma getirin - Ona bir şey söylemek istiyorum,' dedi. Son isteğini yerine getirmek zorundaydılar. Hüküm giymiş birisi ne isterse yerine getirilir. Ocak ayında frambuazlı pasta yemek istese, Florida'dan getirtmek pahasına bile, o bir dilimi sağlamak zorunda kalacaklardı. Mooney de babasını istedi. Babası yanına geldi. Mooney ona baktı, 'Biraz daha yakınıma gel,' dedi. Babası birkaç adım daha yaklaştı. Mooney, 'Kulağına bir şey söylemek istiyorum,' dedi. Babası Mooney'e yaklaştı. Mooney eğilip başını babasının başına yaklaştırdı, birisinin kulağına fısıldarken yapıldığı gibi. Sonra birden baba kulakları sağır eden bir çığlık attı, kafasını tutarak sendeledi, hâlâ çığlık atıyordu."</p>

  <p>Polski bunu hazmetmem için bir süre durdu, oysa ben Polski'nin babanın çıkardığı sesi bana göstermek için bağırmasına hazırlamıştım kendimi.</p>

  <p>"Oğlu babasına ne demiş?" diye sordum.</p>

  <p>"Hiçbişey."</p>

  <p>"O zaman babası niye çığlık atmış?"</p>

  <p>Polski dilini dişlerinin üzerinde gezdirdi.</p>

  <p>"Çünkü Mooney babasının kulağını ısırıp koparmış! Bir süre ağzında tutmuş. Tükürüp atmış ve işte <i>ondan sonra</i> 'Bu, beni bu hale getirdiğin için,' demiş."</p>

  <p>Örümcek Mooney'nin ıslak dudaklarını, çenesinin üzerindeki kanı, yerdeki küçük, buruşuk kulağı görebiliyordum.</p>

  <p>"Yaşlı adamın kulağını kopağmış," dedi Polski.</p>

  <p>Ayağa kalktı.</p>

  <p>"Bu, beni bu hale getirdiğin için," dedi.</p>

  <p>Sallanan salıncakta oturmaya devam ettim. Polski hikâyeyi bitirmişti ama daha fazlasını duymak istiyordum. Bir sonuç bekliyordum. Ama hikâyenin devamı yoktu. Kafasını kavramış yere yıkılan yaşlı adam, darağacının merdivenlerinde duran Mooney ve çürümüş bir yaprak gibi yerde duran bir kulaktan oluşan tabloyla yetinmek zorunda kalmıştım.</p>

  <p>"Baban tanıdığım en berbat adam," dedi Polski. "Tam bir baş belası. Bazen haklı çıkan bir ukala."</p>

  <p>Sonra içini dökermiş gibi ekledi: "Onun tehlikeli olabildiğine tanık oldum. Bunu ona söyle, Charlie. Ona tehlikeli bir adam olduğunu ve bir gün hepinizin ölümüne sebep olacağını söyle. Ona, benim böyle söylediğimi söyle. Şimdi, sütünü bitir ve yola koyul."</p>

  <p>Eve döndüğümde babam hidrolik sandalyesine oturmuş, bir puro tüttürüyordu. Gülümseyen yüzü bir memnuniyet bulutu gibi sigara dumanıyla çevrelenmişti. Eliyle dumanı dağıttı.</p>

  <p>"Ne dedi?"</p>

  <p>"Hiçbir şey."</p>

  <p>Babam hâlâ gülümsüyordu. Başını salladı.</p>

  <p>"Cidden," dedim.</p>

  <p>Yumuşak bir ses tonuyla, "Yalan söylüyorsun," dedi. "Sorun değil. Ama kimi korumaya çalışıyorsun - onu mu, beni mi?"</p>

  <p>Yüzüm kızardı. Yere baktım.</p>

  <p>Babam, "Yirmi dört saat sonra bunların hiçbir önemi kalmayacak," dedi.</p>
</body>
</html>
