<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>19</h3>

  <p class="p1">Bağa renkli alacakaranlıkta yokuş aşağı inerken babamın söylediği yalanı düşündüm. Bu yalana inanmadığını umut ediyordum ama başkalarına tekrar etmekten nasıl kurtarılabilirdi?</p>

  <p>Şuna benzer bir şey işe yarayabilirdi - belki, iki günlük yokluğumuzda, Jeronimo'da işler yolunda gitmemişti; belki, ona mâni olmaya yetecek kadar küçük bir sorun çıkmıştı, başarısızlığımın büyük bir başarı olduğunu anlatacağı bir söylev çekmesine mani olacak bir sorun, bir facia değil ama, bir arıza.</p>

  <p>Yerliler şaşırmamışlardı. Sadece gözlerini kısarak bize ve babamın ıslak parmaklarına bakmış ve esirlerini bize göndermişlerdi.</p>

  <p>Babamın yalanı bana, kendimi şimdiye kadar duyduğum tüm yalanlardan daha yalnız hissettirmişti.</p>

  <p>Ama, yalanını kendinden emin bir şekilde söylemiş, yolculuğumuzun başarıyla sonuçlandığını, anneme anlatmak için sabırsızlandığını söylemişti. Defalarca babamın elindeki buzu ve yerlilerin yüzündeki şaşkınlık ifadesini hatırlamaya çalıştım. Ama hiçbiri yoktu - ne buz ne şaşkınlık. Olanlar bu yalandan çok daha kötü ve garipti. Bize gitmemizi söylemişlerdi, zayıf esirler bize bakmış, köpekler ayaklarımızı ısırmaya çalışmıştı.</p>

  <p>"Ah, yorgun bir günün sonunda, güneş ışıkları gözüme girerken yorgun argın eve dönmeyi seviyorum!"</p>

  <p>Yolun ilerisinde babam Zambu'larla ve Jerry'yle konuşmaya devam ediyordu.</p>

  <p>"Bir adamı buzla sarıp sarmalayarak kereviz kadar gevrek kalmasını ve güneş çarpmasından sonra kendine gelmesini sağlayabilirsiniz. Bu uygulama buralarda çok işe yarar. Size kriyojenideki<a href="../Text/DiPNOTLAR.xhtml#a12" id="k12"><sup>[12]</sup></a>&nbsp;gelişmelerden bahsetmiş miydim?"</p>

  <p>Sesi ağaçları yırtarak aşıyor ve beni yoruyordu. Kendine güveniyle ilgili herhangi bir şey duymak istemiyordum. Babamın hikâyesini Jeronimo'da tekrarlayacak olması düşüncesi beni dehşete düşürüyordu. Yalanı beni korkutuyordu. <i>Yerlilerin yüzlerindeki ifadeyi gördün mü?</i> Ama yerlilerin maymunlar gibi kırışık yüzleri allak bullaktı ve aynı köpekleri gibi, siyah dişlerini göstererek bizi korkutup kaçırmaya çalışmışlardı. Bir zamanlar babamın benden çok daha uzun boylu olduğunu düşünürdüm, benim göremediğim şeyleri görürdü hep. Benimle aynı fikirde olmayan yetişkinleri affeder, bu kadar kısa boylu olduğum için kendimi suçlardım. Ama bu, benim bir hükme varabileceğim bir konuydu. Ne olduğunu görmüştüm. Yalan söylenmesinden hep rahatsız olurdum, babamın kör bir övünme kaynağı olan yalanı midemi bulandırıyordu.</p>

  <p>"Charlie arkada elinden gelenin en iyisini yapıyor, millet!"</p>

  <p>Bu adamı seviyordum, o ise benim aptal olduğumu söylüyor, bildiğim tek dünyayı tahrif ediyordu.</p>

  <p>Bir arıza olması için dua ettim. Dualarım kabul olundu. Jeronimo'da işler yolunda değildi. Benim dilediğim de buydu ama kabul olunan çoğu dilek gibi, beklediğimden daha fazlası olmuştu.</p>

  <p>Jeronimo'ya, yaprakların hafif hışırtısı dışında, sessizlik çökmüştü. Alacakaranlıkta her zaman uysal ve kendi içinde bir bütün gibi görünürdü - güneşin ağaçların arasından sızan ışıkları, nehrin zayıf parıltılarını sıyırıp geçişiydi ona bu görüntüyü veren. Ayağa kalkan tozdu. İnsanların ışıkla dolu ve bulutsuz günün sonunda omuzlarının çöküşüydü.</p>

  <p>Ama bu akşam Jeronimo uyuşmuştu. Ortadan sır olma havası hakimdi, bir feryat sonrası sessizlik gibi, az önce önemli bir şey olduğunu belirten gizli bir alarm vardı. Ağaçların altındaki çalılardan bizi izleyen kertenkelelerden hafif bir sekme ve sürtünme sesi geldi, ağaç dallarının üzerinde gece tüneklerini kuran kuşlar, günbatımında nazikçe, caka satarak yürüyorlardı.</p>

  <p>Babam bizi durdurdu ve "Buraya birisi gelmiş ve gitmiş," dedi.</p>

  <p>Şişman Çocuk'un ateşi yakılmamıştı. Maywit'lerin evi karanlıktı - her zaman yaktıkları fenerlerin hiçbiri yanmıyordu - pencereleri açık, verandaları boştu, dumanları tütmüyordu.</p>

  <p>"Allie." Bu annemdi - Galeri'de bembeyaz yüzüyle bizi bekliyordu.</p>

  <p>Babam ona doğru yürüdü ve neler olduğunu sordu.</p>

  <p>"Sizin de başınıza bir şey geldiğini zannettim," dedi.</p>

  <p>"Bizim de?"</p>

  <p>"Maywit'ler - gittiler. Onları durduramadım."</p>

  <p>Babam, "Biliyordum," dedi ve Francis Lungley'ye gülümsedi.</p>

  <p>Ama ben kendimi sorumlu hissediyordum. Bir şeylerin olması için dua etmiştim ve işte olmuştu. Babamın Jeronimo'ya heyecanla dalıp şaşıran yerliler, bu ve 'Yüzlerini görmeliydiniz,' gibi yalanlar söylemesini engelleyecek herhangi bir şey.</p>

  <p>Şimdi babam Clover'a gülümsüyordu. Evden koşarak çıkmış babama sarılıyor ve neler olduğunu anlatıyordu.</p>

  <p>"Motorlu bir tekne geldi ve Maywit'lerin hepsini götürdü. Adam sana küfretti. O gün buradan kovduğun misyonerdi. Ma Kennywick ona bağırdı. Mr. Peaselee pompayı bozdu, annem olanları duyunca çok öfkeleneceğini söyledi. Ama öfkelenmeyeceksin, değil mi? Baba, çok korkunçtu!"</p>

  <p>Babam sırayla herkese baktı ve ağzını memnuniyetle şişirdi. "Niye vahşileşeyim ki?" dedi. "Bunun olacağını biliyordum."</p>

  <p>Jerry, "Peki ya Drainy ve diğer çocuklar?" dedi.</p>

  <p>"Gittiler," dedi Clover. "Hepsi gitti, adamın motorlu teknesiyle."</p>

  <p>"Size ne demiştim?" dedi babam. Zambu'lara sırıtıyordu, onlar da ona sırıtıyorlardı.</p>

  <p>Annem yerleri silen April'le birlikte Galeri'den aşağı indi. "Elimden geleni yaptım ama beni dinlemediler. Beni duymadılar, tanımazdan geldiler, o kadar korkmuşlardı," dedi.</p>

  <p>"Anlatma," dedi babam. "Biliyordum. Maywit'ler o ahlakçı alçakla beraber, çevreyi kirleten berbat bir tekneye binip kaçtılar. Figgy'nin arkadaşı. Ayrıntılarıyla anlatmana gerek yok. Meydana bakar bakmaz anladım."</p>

  <p>'Figgy' lafını duyan Mr. Haddy öne çıktı ve "Köpek yavruları gibiydiler. O insanlar her tarafa sıçradılar ve hiç huzur vermediler. Ma Kennywick çok korktu, onlar gittiğinden beri midesi ağrıyor. Peaselee de elinde bir silah olan bir adam gördüğünü söyleyip bağırmaya başladı. Of, iyi ki geldin," dedi.</p>

  <p>Babam biraz bekledi ve, "Başka bir şey de biliyorum," dedi.</p>

  <p>Gülümsedi, ağzını havadaki sessizlikle doldurdu ve yuttu.</p>

  <p>"Bab-ba bilir." Francis Lungley, Bucky'ye açıklıyordu.</p>

  <p>"Şu Maywit'lerin daha öğreneceği çok şey var."</p>

  <p>Her şeyi biliyorsa, onların gerçek adını neden bilmiyordu?</p>

  <p>"Maywit onların soyadı değil. Roper. Onlar Roper'lar," dedim.</p>

  <p>"Kim demiş?"</p>

  <p>Bana çocukların söylediğini anlattım ama ne Dönüm'den ne de herkesin babamdan korktuğundan bahsettim. Jerry, Clover ve April hiçbir şey söylemediler - bilmenin suçunu benim üstlenmeme ses çıkarmadılar. Babam hâlâ gülümsüyordu.</p>

  <p>Annem, "Bunu bunlar olmadan önce söylemeliydin, Charlie," dedi.</p>

  <p>"Babamın bildiğini düşündüm."</p>

  <p>Babam, "Başka ne biliyorsun?" dedi.</p>

  <p>Neredeyse şunları diyecektim: O esir dediğin adamlar hiç de esire benzemiyordu ve yerliler de çok korkmuş görünüyordu. Buz, onlar göremeden eridi. Dinlenmemize izin vermedin, Holiday Inn'den bahsederek Jerry'yi ağlattın; korkunç bir yolculuktu, nehir yolculuklarından bile daha kötüydü ve muhtemelen büyük bir hataydı.</p>

  <p>Ama, "Başka bir şey bilmiyorum," dedim.</p>

  <p>"O zaman ben hâlâ senden daha fazlasını biliyorum," dedi, -zaten bundan ne zaman şüphe etmiştim ki?- "çünkü geri geleceklerini biliyorum."</p>

  <p>Banyo evine indik ve giysilerimizi çıkarttık. Babam duşları çalıştırdı - ne harika bir icattı! Duvarlardan su fışkırtan fıskiyelerle araba yıkama servisi gibiydi. Hepimiz içeride, yarı karanlıkta ince ince püsküren suyun altında itişip kakışıyorduk - babam, Jerry, Zambu'lar ve ben, Fat Boy'un ateşi söndüğü için su soğuktu ama bu kimsenin umurunda değildi. Duşlardan fışkıran su bedenimize zararsızca batarak dağın tozunu ve kötü anıları temizliyordu.</p>

  <p>Annem, "Ben olsam bundan o kadar emin olmazdım, Allie," dedi.</p>

  <p>"Bana inanmıyor," dedi babam. "Sabunu uzatsana."</p>

  <p>Sabunuyla gurur duyuyordu. Sabunu buzla takas ettiğimiz domuz yağından kendimiz imal etmiştik. Yağlı, sarı sabun insanın elinde bir avuç domuz yağı gibi duruyordu. "Hiç katkı maddesi yok," demişti babam. "Hey, bu sabunu yiyebilirsin!"</p>

  <p>"Sen burada değildin."</p>

  <p>"Olmama gerek yoktu."</p>

  <p>"Korkunçtu," dedi annem. "Şu misyoner - Druss."</p>

  <p>Babam, "Biliyorum," dedi.</p>

  <p>Banyo evinin duvarlarının ötesinden bağıran annem, "Seville'e teknesiyle gitmiş göründüğüne göre. Orada tam olarak ne gördüğünü bilmiyorum ama, herhalde dua eden o gülünç insanları gördü. Hepimizi kâfirlikle ve bilimin yalanlarını yaymakla suçlayarak geri geldi."</p>

  <p>"İyice sabunlanın," dedi babam Zambu'lara. Her zaman çömelerek yıkanıyor, asla ayakta durmuyorlardı. Banyo yaparken şortlarını da çıkarmıyorlardı. Karanlık banyo evinde onları göremiyordum ama kafalarına şiddetle çarpan suyun sesini, tükürmelerini ve kahkahalarını duyabiliyordum.</p>

  <p>"Acaba diz çöküp buzdolabına da dua ediyor olabilirler mi?" dedi annem. "Her ne ise, senin Rahip Struss oldukça sinirliydi. Buraya kendini kaybetmiş halde geldi - bizim zararlı olduğumuzu, insanlarını yoldan çıkardığımızı söyledi. Çoğunlukla Maywit'lere bağırıyordu - onlara Roper'lar diye hitap etti. Onları nehir kıyısına götürüp her taraflarına su serpti. Bunun bir arındırma ibadeti olduğunu, bizim onlara öğrettiğimiz tüm günahlardan temizlediğini söyledi. Mrs. Kennywick ne tarafa döneceğini şaşırdı, Mr. Peaselee çılgına döndü."</p>

  <p>Babam, "Sorsaydınız, söylerdim," dedi.</p>

  <p>"Ondan özel mülkümüzü terk etmesini istedim. Senin on dakika içinde geri geleceğini ve teknesini batıracağını söyledim."</p>

  <p>"İyi düşünmüşsün." Babam duvarın öte tarafına bağırarak karşılık verdi. "Bunu gerçekten de yapardım!"</p>

  <p>"Eşyalarını poşetlere doldurdular. Gerçekten, poşetlere. Kâğıt poşetler. Ve hepsi gitti."</p>

  <p>Babam, "Yani bizden kaçtılar," dedi.</p>

  <p>"Korkmuşlardı," dedi Mr. Haddy. Ağzını banyo duvarına dayamıştı, aradan dişleri çıkıyordu. "Vaiz askerlerden, beladan ve silahlardan bahsetti."</p>

  <p>Babam suyu kapattı.</p>

  <p>"Ne askeri?" diye sordu, üzerimizden sular damlarken.</p>

  <p>"Dağlarda. Tepelerin ötesinde. Nehrin aşağısında. Ağaçların üzerinde. Silahlı. Ruslar ve daha neler neler. Peaselee onları duymuş."</p>

  <p>Clover, "Senin de en az askerler kadar kötü olduğunu söyledi," dedi.</p>

  <p>"Peaselee mi söyledi bunu?"</p>

  <p>"Adam. Misyoner. Sana komünist dedi."</p>

  <p>Babam bizi banyo evinden çıkardı. Zambu'lar kurumak için zıplayarak dans edip kollarını salladılar. Babam belinin etrafına bir un çuvalı doladı, saçlarından sular damlıyordu, vücudu mermer gibi bembeyazdı. Bir adliye sarayının önündeki bir heykel gibi bir kolunu yukarı kaldırdı.</p>

  <p>"Bunların hiçbiri beni şaşırtmadı," dedi. "Ama size bilmediğiniz bir şey söyleyeyim. Kesinlikle geri dönecekler. Çünkü burası mutlu bir yer ve dünyanın geri kalanı gibi değil. Dünya, kokuşmuş bir yer. İnsanlar kötü ve acımasız, sahte ve her zaman aslında olmadıkları biri gibi davranıyorlar. Zayıflar. Başkalarından yararlanıyorlar. Bir yılanda Tanrı'yı, bir gök gürültüsünde Şeytan'ı gören pis küçük adam sana üstün gelirse seni esir alır. Birisine birazcık şans tanı, seni kölesi yapar - sana en korkunç yalanları söyler. İnsanları azarlayarak etrafta koşuşturduklarını, Tanrı'yı oynadıklarını gördüm. Ve bizim arkadaşlarımız, Maywit'ler -pardon Charlie, Roper'lar- orada yalnız olacaklar. Korkacaklar. Çünkü dünya berbat bir yer!"</p>

  <p>Geniş adımlarla eve giden yola tırmanmaya koyuldu. "Geri dönecekler, bekleyin. Bunu nerede duyduğunuzu hatırlayın. Bunu kimin söylediğini hatırlayın."</p>

  <p>Annem onun peşinden gitti ve "Buz işi nasıl gitti?" dedi.</p>

  <p>Babam hâlâ yürüyordu. Homurdandı. Kulak kesildim ve alçak sesle, "Küçüldü. O kadar fazla buzu o kadar uzağa götürmenin hata olduğunu biliyordum," dediğini duydum.</p>

  <p>Neyse ki, yalan söylememişti.</p>

  <p>Ve cangıldaki Dönüm hâlâ bize aitti. Vaaz veren Drainy, yemek işini halleden Alice, sepet yapan Peewee ve Leon olmadan eskisi gibi değildi; şimdi sayıca daha azdık, burası gözümüze daha büyük görünüyordu ve istediğimiz gibi yayılabiliyorduk. Herkesin kendine ait sağlam bir sundurması oldu. Jeronimo'dan halat getirip bir ağaca bağladık, sallanan uçları düğümleyip üzerine oturarak kendimize bir salıncak yaptık. Babam Jeronimo'da bunu yapmamıza izin vermezdi. Kullanışlı değildi çünkü birisi sallanmıyorken orada asılı duracaktı -onun itirazı bu olurdu- ve iyi bir halat israf edilmiş olacaktı.</p>

  <p>Yautia kökleri ve yabani avokado yedik, insan tuzaklarının hepsinin kamuflajlarını düzelttik - dört derin çukuru çalı çırpıyla bir güzel gizledik. Bir gün, bir tuzakta kalan başka bir yılanı yiyen bir yılan gördük - yılanın yarısı öbürünün içindeydi, ikisi de kuyruklarını çırpıyorlardı. Ötekini yiyen yılan ne oradan kaçabiliyor ne de yemeye son verebiliyordu; kendimizi tehlikeye atmadan onu inceleyebilirdik. Yılanı Jeronimo'dakilere anlattık.</p>

  <p>"İşte Batı Medeniyetinin mükemmel bir sembolü," dedi babam.</p>

  <p>Bir başka gün bir örümcek maymunu kilise ağacımızın içinden geçti ve orada oturup dişlerini karıştırmaya başladı. Sanki oynamak istermiş gibi merakla bizi izliyordu.</p>

  <p>Sonra havayı kokladı, ağaçtan aşağı kaydı, bir çalılığın üzerine atladı ve küçük bir meyveyi koparıp aldı. Yukarı sıçrayarak tekrar ağaca döndü ve meyveyi yemeye başladı. Meyvenin kabuğunu kemirip içini emdi, sonra dalın üzerinde yuvarlanıp ağaç dallarını hızla çekip taklalar atarak uzaklaştı.</p>

  <p>Guavaları işte böyle keşfettik. Maymun bize su birikintisinin uzak tarafında guavayla dolu birçok ağaç olduğunu göstermişti: Jeronimo'ya elimizde bir sepet dolusu guavayla döndük.</p>

  <p>Annem, "Bunlardan reçel yapabiliriz," dedi.</p>

  <p>Ama babam meyvelerin yabani oldukları için çok küçük ve ekşi olduğunu söyledi. Eğer aklına koyarsa tenis topu büyüklüğünde guavalar üretebileceğini söyleyip ekledi; "Yemekten bahsetmişken, toplama ve soyma işine başlasanız iyi olur, yoksa öğle yemeğinde hiçbir şey yiyemeyeceğiz."</p>

  <p>Jeronimo'da bizden bekleneni yapıyor, küçük işleri hallediyorduk. Ama her zaman, maymunlar gibi yaşamak için Dönüm'e dönüyorduk. Maywit'leri özlüyorduk -onları hâlâ bu isimle anıyordum- ama onlar olmadığında ne okula ne de dükkâna ihtiyacımız kalmıştı. Drainy'nin ilahi kitabından koparılmış sayfalar bizdeydi ama artık kilise ayinleri düzenlemiyorduk. Zaten hava Cehennem üzerine düşünmek için çok sıcaktı.</p>

  <p>Dönüm sayesinde kuru mevsimde olduğumuzu biliyorduk. Jeronimo'da kimse bunu bilmiyor veya umursamıyordu. Bahçelerdeki ürünler hâlâ büyüyordu ama biz mevsimlerle iç içe yaşıyorduk - bizim icatlarımız yoktu.</p>

  <p>Dönüm ilkeldi, cangılın içinde pejmürde bir çukurdan ibaretti ama oradaki çimenler yumuşaktı, su birikintisi oraya hoş bir hava katıyordu ve ihtiyacımız olan her şeye sahiptik. Eğlence için yüzüyor veya salıncakta sallanıyorduk. Su birikintisi cangılın kuraklığından nasibini almamıştı. Sanırım etraftaki kaynaklardan besleniyordu. Ama bölgenin geri kalanı çok kuruydu. Cenaze töreni düzenleyen karıncaları izliyorduk - cesetleri ve yapraktan şemsiyeleri taşıyarak kortej halinde ilerliyorlardı. Yılanlar kampın bir köşesindeki ölü bir ağacın köklerinde yaşıyordu. O ağaçtan uzak duruyorduk ama yılanları tuzağa düşürmenin başka yollarını arıyorduk. Yılanlardan ve ceviz büyüklüğündeki böceklerden korkmuyorduk. En vahşi yaratıkların hareketlerinin öngörülebilir olduğunu öğrenmiştik; burası bir zamanlar çok tehlikeli bir yermiş gibi görünmesine rağmen, şimdi Jeronimo'dan çok daha huzurlu bir yer gibi görünüyordu.</p>

  <p>Buraya Jeronimo'dan kaçmak için geliyorduk. Şişman Çocuk inşa edildiğinden beri buz isteyen insanlar babamı ziyarete geliyordu. Ona iltifatlar ediyorlardı. Babam onlara basit görevler veriyor, onlar da karşılığında buzu kanolarına yükleyip götürüyorlardı. Jeronimo'da her zaman babamın icatlarına hayran olan veya buz isteyen yabancılar vardı.</p>

  <p>Mr. Haddy "Buzu sadece bunyalarını soğutmak için kullanıyorlar," dedi. Bunya, yerlilerin cassava'dan yaptıkları bir içecekti.</p>

  <p>Babam, "Bu önemli değil. İsterlerse başlarına taksınlar. Buz fikrine bir alıştılar mı, ne işe yaradığını da anlayacaklar. Herkes buzla farklı bir şey yapacak - biri etini saklayacak, bir diğeri ağrı kesici olarak kullanacak, birisi balığını tütsülemek yerine dondurmayı akıl edecek; kim bilir kaç tanesini güneş çarpmasından kurtaracak. Elbette bunların olması için çok uzun bir süre geçmesi gerekebilir ama geleceği bir düşün - başka kimse düşünmüyor. Şişman Çocuk sonsuza kadar var. Hareketli parçaları yok, Figgy!" dedi.</p>

  <p>Babam sıklıkla şeylerin "gözler önüne serilmesinden" bahsederdi. Bir şeyin kullanımını gözler önüne sermenin ve o şeyi büyütmenin, kusurunu keşfetmenin, düzeltmenin ve işe yarar hale getirmenin gerçek icat olduğunu söylerdi. Yenilebilir hale getirmek için geliştirmek gerekiyordu.</p>

  <p>"Dünyayı olduğu gibi kabul etmek yabaniliktir, batıl inançlı olmaktır. Kurcala ve bir faydasını bul." Tanrı'nın dünyayı yarım bıraktığını söylerdi. Dünyanın nasıl işlediğini anlamak, tamir etmek ve yarım kalan bu işi tamamlamak insanın göreviydi. Misyonerlerden bu derece nefret etmesinin nedeni bence buydu - onlar insanlara dünyevi zorlukların kahrını çekmeyi salık veriyorlardı. Babama göre bir çift tekerlekle, rayla veya makara sistemiyle aşılmayacak hiçbir engel yoktu.</p>

  <p>"Ama," derdi, "insanların çoğu dünyayı geliştirmek yerine, Tanrı'yı geliştirmeye çalışıyorlar. Tanrı -rahmetli Tanrı- herhangi bir patent bürosunda rastlayabileceğin aceleci mucitlere benzer. Evet, topacını çevirmeyi bir kere başardıktan sonra odayı terk eden ve onu orada öylece yalpalamaya bırakan küçük çocuk gibi. <i>Buna</i> nasıl tapınabilirsin? Tanrı sıkılmış," dedi. "O sıkıntıyı bilirim ama ben onunla savaşıyorum."</p>

  <p>Babam nehri görmüş ve "Hadi şu nehri düzeltelim," demişti. Buzu dağların tepesine çıkarırken yolcu ve yük taşımaya yarayacak teleferikten bahsediyordu - dünyanın çekirdeğindeki kullanılabilir ısıyı çekmekten. İcatlar, babamın "öngörülmeyen pürüz" adını verdiği beklenmedik şeyleri açığa çıkarıyordu. Şişman Çocuk'un baldırındaki açıkta bırakılmış boru buna örnekti. Bu boru rutubetli havadaki nem damlalarını topluyordu. Babam o boruya daha fazla boru ekleyerek bir depoya aktarma yapan bir kondansatöre dönüştürmüştü. Bu elde edilebilecek en saf suydu ve babam ateş kullanarak suyu dondurmanın yanı sıra üretebilmekle de övünüyordu. Bu soğuk borunun bu işe yarayacağını öngörmemişti. Bu ona gösterilmişti. Boruya <i>Aşil Tendonu</i> adını verdi.</p>

  <p>Biz çocuklar babamın Dönüm'ü görürse çok sinirleneceğini ya da bizimle dalga geçeceğini düşünüyorduk. O bir mükemmeliyetçiydi. Dağda korunağını tekmeleyerek yıkıp tüm gece rüzgarlı yerde oturmasını ve "Kendi yatağımda uyumak istiyorum!" deyişini unutamıyordum. Kötü yapılmış bir kulübede uyumaktansa acı çekmeyi tercih ederdi; sıklıkla Zambu'ların yediklerine veya Mrs. Kennywick'in wabool'una bakar ve "Bunu yiyeceğime açlıktan ölürüm," derdi, gerçekten de yapardı.</p>

  <p>Yabani otların yenilebildiğini ve yerde yatılabileceğini söylemeye cesaret edemezdik. Babamın sivrisinek kapanları olan 'Böcek Kutuları', içindeki bölmelere sinekleri hapsediyor ve Jeronimo'yu etrafta uçuşan böceklerden temiz tutuyordu. Ama böğürtlen suyunun limon otu etkisi gösterdiğini bilince sinekliklere ve Böcek Kutularına ihtiyaç yoktu. Arada bir "Böceklerden mi korkuyorsunuz?" derdi, bazen de "Onları üzerimde istemiyorum demiyorum - onların üç mil yakınımda olmasını istemiyorum," derdi. Ona bu yaptıklarının çoğunun gereksiz olduğunu, bir su birikintisi veya bir nehir olunca bir banyo evine gerek kalmadığını söyleyebilirdik. Babamın ev ürünü havuçları lezzetliydi ama yabani yautia da en az bu havuçlar kadar lezzetliydi ve daha zahmetsizdi. Muz ve amonyak yetiştirmeyi yasaklamıştı - "İnsanı tembelleştiriyorlar, hem muzların ima ettiği şeyden hoşlanmıyorum." Ve buz - bir mucizeydi ama bütün mucizeler gibi bizi hayrete düşürmekten başka bir işimize yaramıyordu.</p>

  <p>Düşündükçe, biz çocukların Jeronimo'da kalma nedeninin Dönüm olduğuna daha çok ikna oluyordum. Cangılda, dağlarla nehrin arasında, gidegele oluşturduğumuz yolun sonunda duruyordu. Görünmezdi ve emniyetliydi.</p>

  <p>Her gün öğleden sonrayı Dönüm'de geçiriyor, geceleri orada kalamadığımız için üzülüyorduk. Babama bunun yapılabildiğini kanıtlamak istiyorduk. Ama her günün sonunda çalıları yararak Jeronimo'ya geri dönüyor, binaları görmeden pompaların şaklama ve sıçrama seslerini duyuyorduk. Babam gülümsüyor olurdu çünkü akşamın erken saatlerinde Şişman Çocuk'u temizlemiş ve çalışan nehir Creole'lerine veya Zambu'lara buz vermiş olurdu. Orada, maşaları ve makaralarıyla, ocağı alev alev yanan canavar buharı tüten buz kütlelerini çıkarıyor olurdu.</p>

  <p>Ve her zaman, "Neredeydiniz? Çalılıklarda aylaklık mı ediyordunuz?" derdi.</p>

  <p>Yüzdüğümüzü veya yürüyüşe çıktığımızı söylerdik.</p>

  <p>"Şunlara bakın, millet. Bizim burada canımız çıkarken onlar yürüyüşe çıkmışlar."</p>

  <p>'Millet,' Mr. Haddy, Zambu'lar, Mr. Peaselee ve Mr. Harkins'ti. Onlar dinleyiciydiler, onlara durmaksızın planlarını anlatırdı. Şu günlerdeki plan, balıkları dondurmak ve daha önce hiç büyük nehir balıkları görmemiş kara insanlarına götürmekti. "Bir buçuk metre uzunluğunda! Yayın balıkları! Bütün hayatlarını değiştirebilir. Özellikle açık fikirlilerse ve onlara cehennem ateşiyle ilgili vaazlar veren o ahlakçı sinsinin avucunda değillerse."</p>

  <p>Bu babamın sıklıkla tekrar ettiği bir şikâyetti. Maywit'ler geri dönmemişti. Babam bunun kendisini delirttiğini söylüyordu.</p>

  <p>"Cehennem ateşinin komik tarafı, hayal ürünü olması ama Şişman Çocuk hayali değil! Onun içinde yüzyılların cehenneminden daha fazla zehir var. Ah, o misyonerlere kimyasal yanma işlemleri hakkında bir iki şey öğretebilirdim. Hidrojen ve amonyağın neler yaptığını görselerdi. Merhum Muhterem Deli yerine bana inanırlardı! Şişman Çocuk havaya-"</p>

  <p>Bu Jeronimo söylevleri Dönüm'ü çok daha huzurlu bir yer gibi gösteriyordu. Kamp bizim sırrımızdı. Orada babamın bile bilmediği şeyler öğrenmiştik.</p>

  <div>
    <br />
  </div>

  <p class="p1">Doğum günüm geldi ve geçti - daha doğrusu, doğum günümün olduğu ay. Ayların adı vardı ama günlerin sayısı yoktu. On dört olmuştum ama hâlâ olmak istediğimden daha küçüktüm. Artık kuru mevsim Jeronimo'ya gelmişti - her yerine bolca toz ve ölü yapraklar serpilmişti.</p>

  <p>Nehir darlaşmaya başlamıştı ve kokuyordu. Üzerinde uçuşan sinekler ve içindeki saça benzeyen yeşil yosunlarla, köpüren çamur tabakaları arasında akan bir dereye dönüşmüştü. Tesisin yanından horlayarak ve geğirerek akıyordu. Bizim yerleşim yerimizin biraz yukarısında her yer bataklığa dönüşmüştü; artık Seville'e giden bir yol yoktu. Teknelerimiz çamura saplanmış, nehir kenarındaki pompalarımız emdikleri balçık ve yosunla sık sık tıkanır olmuştu. Aylardır yağmur yağmamıştı ve babamın dediğine göre tekrar yağmur yağması bir aydan fazla sürebilirdi. Babam artık sadece az miktarda buz üretiyordu, bütün içme suyumuz Şişman Çocuk'un baldırındaki kondansatörden, <i>Aşil Tendonu</i>'ndan geliyordu.</p>

  <p>Babama Dönüm'den bahsetmemiştik, bu yüzden su birikintisinin hâlâ kaynak suyuyla dolup taşıyor olduğunu da söyleyemedik.</p>

  <p>Jeronimo'daki bahçeler yemyeşildi; fasulye, domates ve mısır yetişiyordu - mısır sapları upuzundu ama pompalar hâlâ tıkalıydı. Babam nehrin devamlı akacağını sanmakla aptallık ettiğini söylüyordu - nehir de bu kusurlu dünyadaki her şey gibi güvenilmezdi. Yine bir kuyu açmaktan bahsediyordu, jeotermal bir kuyu değil, sadece su tabakasına kadar inen daha basit bir kuyu. O günlerde ziyarete gelen bütün insanları bu kuyuyu kazma işinde görevlendiriyordu.</p>

  <p>İş zordu ve çoğu kişi küçük bir buz kütlesi veya bir poşet dolusu melez tohum için çamur kazmaya istekli değildi. Babam Maywit'lerin yakında döneceğini ve Jeronimo'nun tam kapasite işe koyulacağını söylüyordu. Bunu üç haftadır tekrarlıyordu.</p>

  <p>Bir gün anneme, "Seni Jeronimo'nun tek sorumlu kişisi yapıyorum, tatlım," dedi.</p>

  <p>"Sen bir yere mi gidiyorsun?"</p>

  <p>"Hayır. Ama benim kendimi kuyuya vermem lazım."</p>

  <p>Nehirden ve kokusundan nefret ediyordu ve kuyusundan başka bir şeyden bahsetmiyordu. Sabahın erken saatlerinde, "Kuyum üzerinde çalışacağım," diyor, her misafire, "Kuyum için ne yapacaksın?" diye soruyordu. Kuyunun ya içinde ya da kenarında, yüzü bir domates kadar kırmızı, nehre ve havaya küfrediyor ve çamuru taşımak için bir makine tasarlamaya çalışıyordu. "Prensipte elektrikli süpürgeye benzeyecek, hem kazıp hem de kiri emecek - dişleri ve ciğerleri olacak, birkaç tane de kıskacı..."</p>

  <p>Mağara adamı aletleriyle çalışmak zorunda kalmaktan şikâyetçiydi. "Ah gerekli donanımım olsaydı!" Zambu'larla birlikte kazıyordu. Başka hiçbir şey yapmıyordu. Mısırlarda sürme veya domateslerde kurtlanma veya fasulyelerde çürüme olursa biz çocukların sorunu halletmesini emrediyordu. Su yoktu. Kazmaya devam ediyordu. Bu görev, onu ateşli bir hastalık gibi ele geçirmişti. "Hedefe varana kadar durmam asla," diyordu.</p>

  <p>Sonra Şişman Çocuk'u kapattı. Buz üretecinin kükreme ve çağıldama seslerine o kadar alışmıştık ki, babam bir sabah ateşini söndürünce kalbinin durduğunu duymuş gibi oldum. Duymak için nefesimi tutmak zorunda kaldım. Şişman Çocuk artık ıslak değildi ve üzerinden sular damlamıyordu. Ölmüş gibi görünüyordu. Ve babam da kendi icadı gibi biraz katılaşmıştı.</p>

  <p>"Buz ne olacak?" dedi annem.</p>

  <p>"Benim kuyum ne olacak?"</p>

  <p>Kuyu gittikçe derinleşti, kürek sallayan dört adamı içine alacak kadar genişledi. Babamın yanardağ deliğine açılan bir ağız gibiydi, yanında toprak ve kaya parçalarından oluşan bir piramit vardı; "Eğer ille de kanıt gerekiyorsa, bu, ilkel aletle ve biraz kas gücüyle bize miras bırakılan şu değersiz dünya için olumlu bir şeyler yapabileceğimizin kanıtıdır."</p>

  <p>Ama hâlâ suyu bulamamıştı. Artık ziyaretçi gelmiyordu. İş çok zordu. Babam kuyuyu kazıyor ve neredeyse hiçbir şey yemiyordu, "Ah bir gerekli donamımım olsaydı..."</p>

  <p>Pompalar suyu çekilmiş nehrin yeşil sızıntısından başka bir şey getirmedi. Bahçeleri elle suluyor, sulama hendeklerine su çeken boruya kovalarla su boşaltıyorduk. Annem nehrin kenarında dizlerine kadar çamura batmış duruyor, biz dört çocuk kovalarca suyu elden ele geçirerek kıyıya uzatıyorduk; babam bize "Kova Tugayı" adını takmıştı.</p>

  <p>Bir gün, şafak söktükten hemen sonra Kova Tugayında çalışırken annem başını kaldırıp baktı ve "Mr. Haddy'nin çok acelesi var gibi," dedi.</p>

  <p>Cangıldan çıkmış babamın kuyusuna doğru koşuyordu. Burada şimdiye kadar kimse koşmamıştı. Önemli bir şey olmuş olmalıydı.</p>

  <p>"Peaselee yolda adamların olduğunu söyledi."</p>

  <p>Bunu çukurdan aşağı doğru bağırarak söylemişti.</p>

  <p>Aşağıya baktı. Babam dışarı tırmandı ve küreğini kenara attı.</p>

  <p>"Ne demiştim ben size? Maywit'ler geliyor."</p>

  <p>"Bana söylemek için aşağıya koştu."</p>

  <p>"Nerede şimdi?"</p>

  <p>"Hâlâ koşuyor. Belki şimdi Bataklık Ağzındadır."</p>

  <p>Babam ona baktığımızı gördü.</p>

  <p>"Kimse tek kelime etmesin. Gittikleri için onları suçlayamayız. Geri döndükleri için sevindik. Hiç gitmemişler gibi davranacağız - zor zamanlar geçirdiler. Buranın kuru olduğunu mu düşünüyorsunuz? Onların geldiği yerdeki kuraklıkla karşılaştırınca burası sırılsıklam sayılır. Dinleyin, dünya Jeronimo'nın tadını almış birisi için berbat bir yer. Bu zavallı insanların şefkatine ihtiyacı var. Onlara iyi davranın. Biraz bezelye ayıklasınlar, onları çalıştırın. Kuyu için fazladan işgücümüz oldu!"</p>

  <p>Annem, "Buz isteyen birileri geliyor olabilir," dedi.</p>

  <p>"Maywit'ler geliyor, biliyorum."</p>

  <p>Ama babam bu sefer yanılıyordu. Yoldakiler Maywit'ler değildi.</p>

  <p>Yola bakan annem, "Adamlar," dedi. Annemin arkasında toplaştık. "Üç adam var Allie."</p>

  <p>Babam, "Ben de onları bekliyordum," dedi ama sesi soğuklaşmıştı. "Bunlar esirler."</p>

  <p>Clover, "O zaman niçin silahları var, baba?" diye sordu.</p>

  <p>Zambu'lar dehşete düşmüşlerdi. "Silahlar," dediklerini duydum.</p>
</body>
</html>
