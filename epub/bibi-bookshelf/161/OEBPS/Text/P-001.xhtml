<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>1</h3>

  <p class="p1">Arabayla Tiny Polski'nin konağının önünden geçip anayola çıktıktan sonra beş mil boyunca Northampton'a doğru ilerlerken, babam vahşilerden ve Amerika'nın ne berbat bir yer olduğundan bahsedip durdu - ülkenin uyuşturucu müptelası, evlerinin kapılarını kilitleyen, ülserli, müfrit çapulculardan, cani milyonerlerden ve ahlakçı gammazlardan oluşan bir tehlike bölgesi haline geldiğini anlattı. Ya şu okulların durumu? Hele de politikacılar. Patlak bir lastiği değiştirebilecek veya on şınav çekebilecek tek bir Harvard mezunu, bulamazdın. New York City'de kedi köpek mamasıyla karnını doyuran, bozuk para için adam öldürecek insanlar vardı. Bu normal miydi şimdi? Peki değilse, neden kimse sesini çıkarmıyordu?</p>

  <p>"Bilmiyorum," diye cevapladı kendi sorusunu, "sadece sesli düşünüyorum."</p>

  <p>Hatfield'dan ayrılmadan önce kamyoneti bir bayırın üzerine park etmiş ve güneyi göstermişti.</p>

  <p>"İşte vahşiler geliyor," demişti ki geldiler; orak şeklindeki bir ağaç kümesinin içinden belirip Polski'nin ahırlarının yapışkan, sıcak buğuyla çizilmiş siluetinin önünden geçerek tarlaları aştılar.</p>

  <p>Esmerlerdi, üstlerinde paçavralar vardı, bir bölümü başlarına da paçavra geçirmiş, diğerleri geniş kenarlıklı şapkalar takmıştı. Yetişkin erkekler ve bazıları benden daha büyük olan oğlan çocuklarıydılar; hepsinin ellerinde uzun bıçaklar vardı.</p>

  <p>Babamın parmağı beni onlardan daha çok korkutuyordu. Hâlâ havadaydı parmağı. İşaret parmağı orta boğumuna kadar eksik olduğundan, güdük parmağın ucundaki dikiş atılmış deri katlarından oluşan korkunç yara izi doğru yönü sadece takriben gösterebiliyordu.</p>

  <p>"Ne diye buraya gelmeye uğraşırlar ki?" dedi. "Para için mi? Nasıl olur da sebep para olabilir?"</p>

  <p>Soruları ağzındaki purodan çiğneyerek çıkarıyor gibiydi.</p>

  <div>
    <br />
  </div>

  <p class="p1">Daha öğle olmamıştı, şimdiden Massachusetts için oldukça sıcak bir mayıstı. Kuru bahar ayları vadiyi yakıp kavurmuştu, sığ hendeklerden taze inek tezeği buğuları yükseliyordu. Bir tarlanın bir ucundan öteki ucuna kadar açılmış saban yarıklarından sadece cılız mısır püskülleri görünüyordu. Burada tek bir kuş bile cıvıldamıyordu. Adamların yöneldiği kuşkonmaz tarlaları, çimli yeşil kafa derisi soyulup ortaya çıkan ayazlık silindirle ezilmiş bir kafa gibi kahverengi ve düzdü.</p>

  <p>Babam başını salladı. Ayağını fren pedalından çekip pencereden dışarı tükürdü. "Para değil elbette nedeni. Bu günlerde bir dolar sadece yirmi sent ediyor," dedi.</p>

  <p>Hatfield'in ye Polski'nin evinin ötesinde, vadideki uçurumun hemen kıyısında, yapraklarla örülmüş mazgallı siperler vardı; bazıları limonata köpüğü solukluğunda, bazıları koyu renkli, öbek öbek, sarkık çalı kümelerinden ve kafamdaki kuşatıcı cangıl imgesini birebir karşılayan azgın ağaç dallarından oluşan çitler. Birkaç saat önce, sabah uyandığımızda, yer parlayan soğuk çiy damlalarıyla kaplıydı. Bana göre yaz buzu. Nefes verirken ağzımdan buhar bulutları çıkıyordu. Gökyüzü bulut kümeleriyle kaplıydı. Şimdi, yükselen güneş vadiyi ışığa ve ısıya boğuyor, çalışan adamlar keskin ışık altında bir deri bir kemik kötücül ruhlar gibi görünüyordu.</p>

  <p>Babamın işaret parmağı gibi bu adamları da -yani, vahşileri, aynen burada ve güneşin kahverengi derilerinde bıraktığı kara lekeleri fark edecek kadar yakından- görmüş olmama rağmen telaşlanmamın nedeni buydu belki de.</p>

  <p>Northampton'a girerken "Burası tam bir umumi tuvalet," dedi. Başına bir beyzbol şapkası geçirmiş, dirseğini pencereden sarkıtmıştı. "Nedeni kolejli kızlar değil, ki onlar da yeterince kötü. Şu ilerideki Römorkör Annie'ye, şu cüsseye bak. O kadar iri ki, onun gibi on bir tanesini bir araya getirsen, bir düzine eder. Ama bu yağ, sağlık değil. Bu çizburger." Ve, kafasını camdan çıkarıp bağırdı. "Çizburger bu!"</p>

  <p>Pikabı ana caddeden aşağı ("Hepsi keş bunların") sürerken bir Getty benzin istasyonunun önünden geçtik; babam benzin fiyatını görünce resmen uludu. Gazete bayiindeki 'ÇATIŞMADA İKİ ÖLÜ' tabelasını görünce "Boktan paçavralar," dedi. Bir mağaza vitrinindeki <i>Hatıralık Eşya</i> yazısı bile onu sinirlendirmeye yetmişti. Hırdavat dükkânının yanında torbayla buz satın alınabilen bir otomat vardı.</p>

  <p>"Buz satıyorlar - bir çeyreklik karşılığında on libre. Ama suyun da hava gibi bedava olması lazım. Bu soytarılar suyu satıyorlar! Su, yeni gelişen sanayi. Mineral suyu, kaynak suyu, maden suyu. Hey, büyük haber, su yararlıdır! Düşük kalorili biraymış; içinde ne olduğunu biliyor musun? Seni şişmanlatmamasının nedenini? Normal biradan daha pahalı olmasının nedenini? Su!"</p>

  <p>Babam kelimeyi bir Yanki gibi ağzını yayarak telaffuz ediyordu.</p>

  <p>Vadesi dolmamış bir parkmetre bulmak için arabayla dört dönerken daha da hırçınlaştı. Arabayı park ettikten sonra hırdavat dükkânına doğru yürüdük.</p>

  <p>"Lastik izolasyon maddesi istiyorum, sekiz fit, köpük arkalıklı olsun," dedi babam ve adam malzemeyi getirmeye giderken "Benzinin bu kadar pahalı olmasının sebebi de muhtemelen bu. İçine su katıyorlar. Bana inanmıyor musun? Ticaret işinde ahlak olduğunda ısrar ediyorsan," (oysa, tek kelime bile etmemiştim) "bana devlet kontrolündeki etin üçte ikisinin neden kanserojen nitratlar içerdiğini ve abur cubur yiyeceklerin -bu kanıtlanmış bir gerçektir- neden hiçbir besin değeri olmadığını açıklamak istersin belki," dedi.</p>

  <p>Hırdavat satıcısı elinde bir rulo izolasyon malzemesiyle geldi ve babama uzattı; babam malzemeyi inceleyip adama geri verdi.</p>

  <p>"Bunu istemiyorum," dedi.</p>

  <p>"Ama, aradığın buydu işte," dedi adam.</p>

  <p>Babam küçümseyici bir ifade takındı. "Nesin sen? Japonlar için mi çalışıyorsun?"</p>

  <p>"Eğer istemiyorsan, istemiyorum de, olsun bitsin."</p>

  <p>"Ben de aynen bunu dedim, Jack. Bu, Japonya'da imal edilmiş. Alnımın teriyle kazandığım mangırların Japon çocuklarının yararına dövize dönüştürülmesini istemiyorum. Yeni bir kamikaze neslini finanse etmemek istemiyorum. Bir miktar, Amerikan malı, köpüklü lastik izolasyon maddesi istiyorum; <i>hey, burada çalışmıyor musun</i>?" Adam arkasını dönüp bir başka müşteriye bakmaya gittiği için küfür etti.</p>

  <p>Babam aradığı lastik izolasyon maddesini sokak arasındaki küçük hırdavat dükkânında buldu ama arabaya yaklaşırken, ilk dükkânda söyleyemedikleri üzerine atıp tutmaya başlamıştı. "Ona, 'Sayanora' demeliydim, çıngar çıkarmalıydım."</p>

  <p>Bir polis memuru, ellerini parkmetre üzerinde kenetlemiş, çenesini ellerinin üzerine koymuş, küreğinin sapına yaslanmış, kaytaran bir işçi gibi dinleniyordu. Babama baktı ve merhaba der gibi gülümsedi, sonra beni gördü ve dudaklarını ısırdı.</p>

  <p>"Onun okulda olması gerekmiyor mu?"</p>

  <p>"Hasta," diye cevapladı babam, adımlarını yavaşlatmadan.</p>

  <p>Polis kamyonetin kapısına kadar babamın peşinden geldi ve başparmaklarını silahını tutan kemere takarak "Dur bir dakika! O zaman niçin yatakta değil?" diye sordu.</p>

  <p>"<i>Mantar</i> enfeksiyonuyla mı?"</p>

  <p>Polis kafasını eğip koltuğun üzerinden bana baktı.</p>

  <p>"Hadi Charlie, göster ona. Bana inanmıyor. Ayakkabını çıkar. Sal kokunu gitsin."</p>

  <p>Ben aceleyle spor ayakkabılarımın bağcıklarını çözmeye çalışırken polis memuru "Unut gitsin," deyiverdi.</p>

  <p>Babam gülümseyerek, "Özür dilemem," dedi polise, "nezaket bir zayıflık göstergesidir. Suçla böyle savaşamazsın."</p>

  <p>"Bir şey mi dedin?" Polis memuru çenesini kasıp duraksadı. Çok kızmıştı. Temkinli ve ürkütücü görünüyordu.</p>

  <p>Ama babam hâlâ gülümsüyordu. "Sadece sesli düşünüyordum."</p>

  <p>Hatfield yoluna çıkana kadar tek kelime etmedi. "Gerçekten ayakkabını çıkarıp polise sağlıklı ayak parmaklarını gösterecek miydin?"</p>

  <p>"Sen öyle istedin," dedim.</p>

  <p>"Doğru," dedi. "Ama bu nasıl bir ülkedir ki, alışveriş yapan insanları hainlere, dürüst insanları yalancılara dönüştürür? Kimse bu ülkeyi terk etmeyi düşünmüyor. Charlie, ben her gün bunu düşünüyorum!"</p>

  <p>Arabayı sürmeye devam etti.</p>

  <p>"Ve bunu tek yapan benim. Çünkü ben, son insanım!"</p>

  <div>
    <br />
  </div>

  <p class="p1">Buradaki yaşamımız bundan ibaretti, çiftlik ve kasaba. Babam, Tiny Polski'nin çiftliğinde çalışmayı seviyordu ama kasabada sinir krizleri geçiriyordu. Beni okula göndermemesinin nedeni buydu. Jerry'yi ve ikizleri de.</p>

  <p>O günün ilerleyen saatlerinde tarlanın kenarındaki bir pompayı tamir ederken, yine vahşileri gördük.</p>

  <p>"Cangıldan geliyorlar. Göçmen işçiler. Durumları iyiyken farkında bile değillermiş. Bana sorsalardı, onlarla yer değiştirirdim. Buranın cennet olduğunu sanıyorlar. Hiç gelmemeleri gerekirdi."</p>

  <p>Babam bu pompayı bir yıl önce Polski için icat etmişti. Toprağa kök salmış gibi görünen hassas bir çatal dişi vardı, toprak kuruyunca bu hassas diş bir düğmeyi harekete geçirerek pompanın çalışmasını sağlıyordu. Bir mucit olan babam, mekanik şeyler konusunda bir dâhiydi. "Dokuz patent," demekten hoşlanırdı. "Altısı beklemede." İyi bir eğitim almak için Harvard'dan ayrılmış olmakla övünürdü. İlk işi olan kapıcılıkla, Harvard bursundan daha çok gururlanırdı. Mekanik bir süpürge icat etmişti; sıkı bir şekilde sapından tutunca yerde salınan, sonra da kendini sıkarak kurutan bir süpürge. Bu süpürgeyi kullanmak, kafası olmayan bir kadınla dans etmek gibi, derdi. Ona Sessiz Kadın adını vermişti. En sevdiği iş, şeyleri parçalarına ayırmaktı, kitapları, hatta İncili bile. İncilin bir kullanma kılavuzuna, henüz tamamlanmamış bir icadın tamir kılavuzuna benzediğini söylerdi. İncilin balta girmemiş bölge olduğunu da söylerdi. Nasıl dünyada hiçbir insanın ayak basmadığı yerler varsa, İncil'de de hiç kimsenin okumadığı bölümler olduğu babamın gözde teorilerinden biriydi.</p>

  <p>"Bunun kötü olduğunu mu düşünüyorsun? Kesinlikle kötü bir şey değil bu. Bizi kurtaracak olan, boş alanlar. Şarlatanlar yok, polisler yok, dolandırıcılar, haydutlar, tinerciler, sis bombaları yok. Ben, onlar gibi kayıp değilim." Eliyle vahşileri gösterdi. "Çıkış yolunu biliyorum."</p>

  <p>Bir bebeğin vücudundaki şişlikleri muayene eden bir doktor misali parmaklarıyla pompanın farklı parçalarına dokunuyor, hâlâ vahşilerden ve boş arazilerden bahsediyordu. Gözlerimi kaldırdım ve onları gördüm. Biraz önce bahsettiği el değmemiş topraklardan sürünerek çıkıyorlardı adeta. Yukarıdaki tarlalara doğru ilerleyişlerini izlerken, sadece biraz daha kuşkonmaz toplayacaklarını bildiğim halde, budayacak parmak peşindeymişler gibi göründüler gözüme.</p>

  <p>"Dünyanın en güvenli bölgesinden, Orta Amerika'dan geliyorlar. Orada ne var biliyor musun? Jeotermal enerji. Muhtaç oldukları özsuyun tümü yerin beş bin fit altında. Dünyanın göbeği orası. Niye buraya geliyorlar ki?"</p>

  <p>Vahşiler, sırtlarında kamburları, telaşla tarlaları aşıyorlardı. Kocaman ayakkabıları ve omuzlarının arasına sıkıştırdıkları küçük kafaları vardı; ormanın yanından geçerken kargaları ürküttüler ve bir karga curcunasının başlamasına neden oldular. Kuşlar, sıra hâlinde dururken aniden dağılan siyah eldivenler gibi, geriye doğru yükselip her kanat çırpışta tüylerini daha da şişirerek havalandılar.</p>

  <p>"Geldikleri yerde televizyon yok. Japonca video pislikleri yok. Şu yağ tenekesini uzatsana. Burada doğa genç. Ama tropikal bölgedeki ekosistem son derece yaşlı ve dünyanın başlangıcından beri hiç değişmedi. Niye cevapların bizde olduğunu sanıyorlar ki? İnanç - iman mı diyorsun? İnanç 'İsa'ya Gel'i bemolden çalmak mıdır yalnızca?"</p>

  <p>Elindeki İngiliz anahtarıyla çıkıntı yapan borunun vidalarını sıkıştırdı, yağ tenekesinin ağzını borunun bağlantı yerine sokuşturup yağı boruya boşalttı. İki eliyle boruyu söktü ve içini çekti.</p>

  <p>"Hayır efendim. İman, doğru olmadığını bildiğin bir şeye inanmaktır. Hah!"</p>

  <p>Kısa parmağını, pompa yuvasındaki paslı sızıntının içine soktu ve pirinç bir valfı çekip çıkardı, borudan su fışkırdı.</p>

  <p>"Bu vahşilerin geldiği yerdeki suyu içemezsin. İçinde yaratıklar var. Kurtçuklar. Yabani otlar. Suyu kaynatıp arıtmayı akıl edemiyorlar. Filtreden geçirme işleminden haberleri yok. Mikroplar vücutlarına giriyor ve suyun kendisi gibi yeşile kesip sonra da ölüyorlar. Kalanlar, oradan hayır gelmeyeceğini anlıyorlar - enik kadar örümcekler, sivrisinekler, yılanlar, seller, bataklıklar, timsahlar. Jeotermal enerji hakkında hiçbir fikirleri yok. Neden, buraya gelip paramparça olmak varken, bunu değiştirsinler ki? Bereketli kıyılarına vurmuş perişan sefilleri gönder bana<a href="../Text/DiPNOTLAR.xhtml#a1" id="k1"><sup>[1]</sup></a>&nbsp;Bir Cola iç, televizyon izle, yoksulluk yardımı al, havadan para gelsin... suça yönel: Bu ülkede suç işleyen faydasını görür, haydutlar toplumun direğidir. Bunların hepsi sonunda sokak haydudu ve kapkaççı olurlar."</p>

  <p>Su pompadan fışkırmaya başladı, pompanın içindeki devreler tıklayarak çalışıyordu.</p>

  <p>"Bir daha Northampton'a gitmem. Benim için fazlasıyla sinir bozucu. Önceden sahip olup da reddettiğim şeyleri kovalayan insanlarla karşılaşmaktan gına geldi artık. İstediğim kadar para kazandım ben Charlie. Hele eğitim öğrenimin sözünü bile etme. Şu sabahki polis eğitimliydi, hani şu Okul Kaçağı Avcısı ama tek hayali televizyonda gördüklerine sahip olmak. Bu adamı bakkala bile göndermem. Ben bunların hepsine sahip oldum - insanların hasretini çektiği şeylere. İşe yaradığı yok, cahilce göklere çıkarılmasını duymak da sinir bozucu."</p>

  <p>Bana bakıp sırıttı.</p>

  <p>"Dünya defolu bir yer."</p>

  <p>Şimdi de kesik parmağına sırıtıyordu.</p>

  <p>"Bu insanlar televizyon izlerken Ruslar ne yapıyor? Suyla oldukça ilginç birtakım deneyler yapıyorlar. Gazını alıyorlar, oksijen ve nitrojen de dahil olmak üzere içindeki her şeyi kaynatarak alıyorlar. Tümüyle sıkıştırıp konserve şeftali gibi, özel şişelere tıkıyor, bir süre kenarda bekletiyorlar. Sonra, bu suyu bitkilere verince, bitkiler iki veya üç katı daha hızlı büyüyor - büyük, sağlıklı ucubeler. Sırıklarından sarkan fasulyeler, balon gibi sakız kabakları, voleybol topu büyüklüğünde pancarlar."</p>

  <p>Eliyle suyu gösterdi.</p>

  <p>"Sadece sesli düşünüyorum. Sen ne düşünüyorsun? Yağmurda bir tuhaflık olduğunu görüyor musun? Bir şey söyle!"</p>

  <p>Bilmediğimi söyledim.</p>

  <p>"Birisinin Tanrı'yla şu hava işini tekrar gözden geçirmesi konusunda konuşması lazım. Diyorum ya Charlie, bu kusurlu bir dünya. Amerika çıkmazda."</p>

  <p>Avucunu su fışkırtan borunun altına tuttu, ağzına götürdü ve höpürdetti. "Şu vahşiler için şampanya sayılır."</p>

  <p>İçtiği su muhteşem bir içecekmiş gibi dudaklarını şapırdattı.</p>

  <p>"Senin benim gayet doğal karşıladığımız şeyler, mesela buz. Onların ülkesinde yok. Bir küp buz görseler, elmas veya değerli taş falan sanırlar. Evet, buz olmayınca dünyanın sonu gelmezmiş gibi geliyor. Ama, bir düşün. Doğru dürüst bir soğutma sistemleri olmadığı için karşılaştıkları sorunları bir hayal et."</p>

  <p>"Belki elektrikleri yoktur," dedim.</p>

  <p>Babam, "Elbette yok. Balta girmemiş ormanlardan bahsediyoruz Charlie. Ama, özsu olmadan da soğutma yapabilirsin. Tek ihtiyacın olan emiş gücü. Bir vakum mekanizmasını çalıştır ve işte sana soğutma. Bak, ateşten buz elde edebilirsin," dedi.</p>

  <p>"Bunu niçin bilmiyorlar?"</p>

  <p>"İmkânsız," dedi, "onları vahşi yapan da bu işte."</p>

  <p>Pompanın parçalarını tekrar bir araya getirmeye başladı.</p>

  <p>"Her türlü hastalık olmalı oralarda," dedi. Elindeki İngiliz anahtarını adamların ilerlediği yöne doğrulttu. "Onlar - hastalık taşıyorlar."</p>

  <p>Onlardan hem büyüleniyor hem de tiksiniyor gibiydi ve bana ilginç bir şey anlatıp sonra da o konuyla gereğinden fazla ilgilenmemem için uyararak, bu hislerini bana iletiyordu. Vahşi dediği bu adamlar hakkında nasıl bu kadar çok şey bildiğini merak ediyordum. Yabani yerlerde, ilkel insanlar arasında yaşarken edindiği tecrübelerinden öğrendiğini iddia ediyordu. Vahşiler kelimesini muhabbetle, sanki bu özelliklerinden dolayı onları biraz seviyormuş gibi kullanıyordu. Yabana saygı duymak onun doğasında vardı. Yabaniliği kişisel bir meydan okuma, bir fikir veya bir makineyle düzeltilebilecek bir şey olarak düşünüyordu. Çoğu sorunun çözümünün kendinde olduğunu düşünüyordu, bir de önem verip dinleyecek birileri olsaydı.</p>

  <p>Kargalar, ağaç tepelerine doğru hızla uçup tedbirli daireler çizerek tünemek üzere dalışa geçtiler ve ormana döndüler.</p>

  <p>"Bu adamlar tehlikeli mi?" dedim.</p>

  <p>"Ortalama Amerikalı kadar değil," dedi. "Sadece çok kızdıklarında. Eğer gülümsüyorlarsa, bil ki çok kızmışlar. İşaret bu, aynı köpeklerde olduğu gibi."</p>

  <p>Bana döndü ve gülümsedi. Daha fazla soru sormamı istediğini biliyordum.</p>

  <p>"Peki ya sonra?"</p>

  <p>"Hayvana dönüşürler. Katile. Hayvanlar da, seni ısırmadan önce bir nevi gülümserler."</p>

  <p>"Bu adamlar ısırır mı?"</p>

  <p>"Sana bir örnek vereyim. Nasıl yaparlar biliyor musun? Seni nasıl öldürürler? Söyleyeyim oğlum Charlie. İçini deşerler."</p>

  <p><i>Değh</i> - <i>şer</i> - <i>ler</i> dedi ve yüzlerce keskin pençe kafa derimi yüzüyormuş gibi hissettim.</p>

  <p>"İşte bu yüzden oralara gitmek cesaret ister, öyle sıradan cesaret de değil, deli cesareti. Kim o kadar cesur ki?"</p>

  <p>Gökyüzü kıpkırmızı olana kadar çalıştıktan sonra, yemek için evin yolunu tuttuk.</p>

  <p>"Kabul et," dedi babam, "bu, okuldan çok daha iyi."</p>
</body>
</html>
