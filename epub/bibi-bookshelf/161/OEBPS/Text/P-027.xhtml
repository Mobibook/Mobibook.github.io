<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>27</h3>

  <p class="p1">Sonraki üç gün boyunca ben ve Jerry ceza olarak teknenin peşinde sürüklenen kanonun içinde oturduk. Kanoda yemek yiyor, kanoda uyuyorduk. Bir oltanın ucuna takılı bir çapari gibi yalpalayıp duruyordu. İçinde uzanacak yer yoktu. Aramızda varil duruyordu, takma motorun egzozundan çıkan yanık kumaş kokusuna karışan benzin dumanının meyvemsi ekşi kokusu başıma iğneler saplı. Bu içi oyulmuş ağaç kütüğünün çatlakları arasından sızan suda diz çökmüş oturuyor, bir yayın balığı yakalama umuduyla pruvadan sarkıttığımız kancayla vakit öldürüyorduk.</p>

  <p>Babam otuz fitlik yedekleme halatının ucunda, 'kulübe tekne'nin dümeninde sırtı bize dönük oturuyordu. Omuzlarından, yağlı saçlarından, omurgasının eğiminden nefret ediyordum. Sırtına, paçavraya dönmüş yakasının tam altına bir bıçak saplamanın hayalini kuruyordum. Bazen kendimi bunu yaparken görüyordum. Hayalimde hiç kan yoktu - ne bağrış çağrış ne de mücadele. Sadece bıçak sırtına girip kabzası etine dayanınca babamdan çıkan hırıltılı nefes. Sonra, deşilmiş bir lastik gibi ölüyordu. Bunu imgelemimde o kadar net görüyordum ki, gerçekten yapmışım, onu deşmişim gibi kolum ağrıyordu.</p>

  <p>Aklımdan geçenleri bildiğini düşünüp kendimi suçlu hissederek onu dinliyordum. Ama tüm duyduğum bizi güverteye alması için babamı ikna etmeye çalışan annemin sesiydi. Bu söz konusu bile olamazdı. Daha kötüsünü hak ettiğimizi söylüyordu. Motorun gürültüsünde sesi zor duyuluyordu. Bizi asla dövmediği, kızgınken bize elini bile sürmediği gerçeğiyle gururlanıyordu. Ama dün bizi dövseydi bizim için daha iyi olurdu. Bu kano, böcekler ve sıcaklık, bir dayaktan çok daha fazla acı veriyordu.</p>

  <p>Jerry, "Hadi halatı keselim," dedi. "Ona gününü gösterelim."</p>

  <p>Jerry akıntıyla sürüklenmemizi istiyordu. Belki de babam bizi test ediyor, bunu yapacak cesaretimiz olup olmadığını görmek istiyordu. Ama Jerry'nin halata dokunmasına izin vermedim. Kendi kendine kopmasından veya babamın onu kesmesinden korkuyordum. O günlerde sıklıkla uyuyakalıp bu eğreti kanoyla Patuca'da dönerek sürüklendiğimizi sanarak dehşet içinde uyanıyordum.</p>

  <p>"Eğer o halata dokunursan suya atlayıp kıyıya yüzerim. Tek başına kalırsın, Jerry. Ölürsün," diyordum.</p>

  <p>Babamın ortadan kaybolduğu kısa arada, pervaneyi bulmaya çalışırken boğulduğunu düşündüğüm sürede, korkmamıştım. Teknemiz, hamaklarımız ve annem vardı. Ama tekneye tırmandığında, o eski korkuların hepsini beraberinde getirmişti. Fırtınanın tüm dünyayı kasıp kavurduğunu ve deniz kenarında ölümün hüküm sürdüğünü düşününce tüylerim diken diken oluyordu.</p>

  <p>Bunu Jerry'ye anlattığımda, "Ben bu saçmalığa inanmıyorum," dedi.</p>

  <p>Jerry kanoda teknede veya başka bir yerde hiç olmadığı kadar öfkeliydi. Burada, bir halatın ucunda sürüklenirken hep yasak konulardan bahsediyordu. Sürekli kaçmaktan ve eve gitmekten bahsediyordu. Söyledikleri yüzünden kâbuslar görüyordum çünkü en kötü hayallerimi kelimelere döküyordu. Bu kanoda cezalandırılmayı hak ediyoruz, diye düşünüyordum. Biz buraya aitiz.</p>

  <p>Jerry, "Ondan nefret ediyorum," dedi. "O deli."</p>

  <p>Jerry'ye benim yardımım olmadan asla sahile ulaşamayacağını söyledim.</p>

  <p>"Akıntıya karşı nehrin sonuna varamayız," dedi. "Bu imkânsız."</p>

  <p>"Nereden biliyorsun?"</p>

  <p>Benzin variline tekme attı, kanonun içinde bir bas davul gümlemesine benzer iki ses yankılandı.</p>

  <p>"Neredeyse boşalmış. Babam bu motoru benzinsiz çalıştıramaz."</p>

  <p>"Kürek çeker."</p>

  <p>"İlerleyemez, geriye sürüklenir."</p>

  <p>Jerry bu düşünceye güldü. Endişeli olmamın onu memnun ettiğini söyledi.</p>

  <p>"Ona benzinin bittiğini söyleyeceğim. Bak nasıl delirecek."</p>

  <p>"Kes şunu," dedim.</p>

  <p>"Ondan korkuyorsun, Charlie. Benden büyüksün ve korkuyorsun. Ben korkmuyorum."</p>

  <p>Ama bunu söylerken sesi çatladı ve lafını bitirebilmek için iki kere yutkunmak zorunda kaldı. Bu kano cezası ona çok ağır gelmişti. Neredeyse hiç uyumuyor, çok hasta görünüyordu. Babam hakkında şikâyet etmediği zamanlarda bir bebek gibi zırıldayıp hıçkırıyordu. Ağladığında sesi küçük bir çocuğunkine benziyordu. Babam onu göremesin diye başını eğip yüzünü ellerinin arasına alıyordu.</p>

  <p>Bir gece babamın kahkaha attığını duyunca, "Onu öldürmek istiyorum," dedi.</p>

  <p>Sesi karanlığın içinden gelmişti. Şimdi, bunu söylemek için çok efor sarf etmiş gibi zorlukla soluyordu.</p>

  <p>"Öldürmesi zor olmaz." Jerry nefes nefese kalmıştı. "Sessizce arkasından yaklaşabiliriz. Bir çekiçle kafasına vururuz. Beynine..."</p>

  <p>"Böyle konuşma, Jerry."</p>

  <p>"Korkuyorsun."</p>

  <p>Evet çünkü benim de aklımdan geçen korkunç şeyleri dile getiriyorsun, diye düşündüm. Çekicin yumuşak sapını hissedebiliyordum. Kafatasına çarptığında çıkan sesi duyabiliyordum, kafatasının hindistancevizi gibi yarılmasını - soluk renkli sıvının sızışını. "Hayır," dedim.</p>

  <p>"Keşke ölseydi," dedi Jerry. Tekrar ağlamaya başladı. Onun gözyaşları beni avutmuştu. Benim için ağlıyordu.</p>

  <p>Bir sabah bir uçak gördüğünü iddia etti, küçük, tek motorlu gri bir uçağın üzerimizden geçtiğini. Ben uçağı görmedim. Hayal gördüğünü söyledim. Bir hindi akbabası veya bir balıkçıl olmalıydı - ya da bir papağan. Buralarda uçan her kuş bir Cessna veya bir Piper Club'a benzetilirdi. Babam gibi konuştuğumu söyledi. Babamdan bile daha kötü.</p>

  <p>"Mr. Haddy sana o bujileri ve gazı verdi. Ama tüm başarıyı babam üstlendi! Lagünde balıkları tutan kimdi? Biz. Bize esir gibi davranıyordu ama bahçesine ve tüm o aptal icatlarına ne oldu? Su hepsini aldı. Biz onun hayatını kurtardık!"</p>

  <p>Yine benim düşündüklerimi dile getiriyor ve beni korkutuyordu.</p>

  <p>"Eğer ona Mr. Haddy'den bahsedersen, senin söylediklerini ona anlatırım - onu öldürmek istediğini."</p>

  <p>Bunu duyan Jerry panikledi. Çok ileri gittiğini fark etmişti.</p>

  <p>"Zaten," dedim. "Bunu inkâr edecektir."</p>

  <p>"Çünkü o bir yalancı. Her konuda yanılıyor."</p>

  <p>"Bunu bilemezsin. Hiçbir kanıt yok. Muhtemelen haklı - Mr. Haddy onu onayladı. Sen on iki yaşındasın ve yüzün pislik içinde. Babam geçen hafta halatı kesip seni bu konuda yalnız bırakınca hüngür hüngür ağladın. Seni geri çektiğinde çok sevindin."</p>

  <p>"Beni kandırdı. Şimdi olsa ağlamazdım. Giderdim." Ama gözleri kıpkırmızıydı ve iki yara gibi kabuk tutmuştu.</p>

  <p>Babam geminin kıçına doğru baktı ve tartıştığımızı görünce (takma motorun gürültüsünden ne dediğimizi duyamıyordu), "Siz iki serseri işte oraya aitsiniz," der gibi başını salladı ve sırıttı.</p>

  <p>Annem, babam haklıysa dünyanın en şanslı insanları olduğumuzu söylemişti. Eğer yanılıyorsa, korkunç bir hata yapıyorduk. Ama ona itaat ediyordu. O da korkuyordu.</p>

  <p>Jerry'ye, "Belki haklı olup olmadığını öğreniriz," dedim. "Eğer sahil bir mezarlığa dönüşmüşse, oraya gitmek istemiyorum. Amerika artık yoksa, oradan bahsetmenin ne anlamı var? Babam Amerika'nın yok olduğunu söyledi. Mr. Haddy de. Sen ne bileceksin, kalın kafa?"</p>

  <p>Jerry, "Yeşil bir alanda, etrafında ağaçlar olan beyaz bir evimiz var. Ağaçlarda kuşlar var, alaycı kuşlar ve saksağanlar. Güneş parlıyor. Hatfield itfaiye istasyonunda öğle sireni çalıyor. İnsanlar evimizin önünden geçiyor ve eve giden yola bakıyorlar. 'Bu Fox'lar nerede?' diyorlar."</p>

  <p>"Hayır," dedim. Ama açıkça görebiliyordum. Polski'nin çiftliğinin üzerindeki bulutları, vadideki tepeleri ve mısırları. Altınbaşakların, kokarca lahanaların, çam sakızının, biçilmiş çimlerin, hindibalar üzerindeki tatlı çiyin, köy yollarındaki sıcak ziftin kokusunu duyabiliyorum.</p>

  <p>"'Babaları onları götürmüş mü?' diyorlar." Jerry bana baktı. Şaşırmış, biraz da korkmuştu. "Charlie, niçin ağlıyorsun?" dedi.</p>

  <p>Ellerimle yüzümü kapattım.</p>

  <p>"Lütfen ağlama," dedi. "Ağlaman beni korkutuyor."</p>

  <p>Sonunda babam tekneye çıkmamıza izin verdi. Kanoda konuştuklarımızdan o kadar utanıyorduk ki, hemen pruvaya yönelip iskandili tutmaya başladık. Güneşte yanmıştık, her yerimizi böcekler yemişti ve ishal olmuştuk. Jerry kanoda hep muhalifti ama burada zavallı görünüyordu ve babamın aleyhinde tek bir laf daha etmedi. Bunun yerine ikizlere küfretti. Hatta bir kere April'in kolunu ısırdı, diş izleri morardı. Buna sevinmiştim. Ben de uzun zamandır April'i ısırmak istiyordum. Clover'ı da.</p>

  <div>
    <br />
  </div>

  <p class="p1">Önünden geçtiğimiz her köy ya sular altında kalmış ya da terk edilmişti - hepsinde kulübelerin direkleri ve birkaç meyve ağacı vardı. Bunlar sıçanların istila ettiği, tüm kanoların su altında kaldığı, kulübe sırıklarına asmaların tırmandığı yeşil, perili yerlerdi. Toprağın üzerine çıkmış kökler kesilmiş ayak parmakları gibi kapkara yaralı ve çiğdiler; ağaçların dallarından cadı saçlarına benzeyen yabani otlar sarkıyordu.</p>

  <p>Bir sabah, tam on bir gün Patuca Nehri'nin akıntısına karşı mücadele ettikten sonra, sular altında kalmamış, hatta selden hiç etkilenmemiş bir köye vardık. Nehrin bir dönemecindeki yüksek bir kırmızı kıyıdaydı. Bir çocuk, nehir kıyısındaki sığ sularda çömelmiş, yüzünde çalılıkların arasında duran bir köpek gibi hülyalı bir bakışla işini hallediyordu.</p>

  <p>Babam köyü daha iyi görebilmek için başını kaldırdı. Sonra gülümsedi. Köyü tanımış gibi görünüyordu.</p>

  <p>"Nerede olduğumuzu biliyorum," dedi.</p>

  <p>"Neredeyiz, Allie?"</p>

  <p>"Göreceksin."</p>

  <p>Suda çömelmiş çocuk motorumuzun sesini duymuştu. Elindeki paçavrayı üzerine örttü ve kıyıdan yukarı koştu. Babam motoru durdurdu ve teknemizi bir ağaca bağladı.</p>

  <p>Şimdi, dumanı ve kulübelerin samandan çatılarını gördüğümüz yamacın kıyısında on beş adam duruyordu. Üzerlerinde paçavralar vardı, bize yukarıdan boş gözlerle bakıyorlardı.</p>

  <p>"Miskitolar," dedi babam. "Yerliler."</p>

  <p>Karaydılar, kahverengiydiler, sarımtıraktılar ve çok cılızdılar. Cılız ve güvenilmezdiler. Hareket etmiyorlardı.</p>

  <p>Babam kıyıya atladı ve elini uzattı.</p>

  <p>"Merhaba, <i>Naksaa.</i>"</p>

  <p>Kısa süre sonra adamlarla el sıkışıyor, yabancıları etkilemek istediği zamanlarda yaptığı gibi son hız konuşuyordu. Onu uzun zamandır bu kadar enerjik ve çekici görmemiştik. Morali iyiyken küt parmağıyla karşısındakinin göğsünü dürter ve konuşmasına devam ederken gıdıklar gibi yapardı. Bu, vahşi köpeklerde ve ineklerde işe yarardı. Mr. Haddy'de işe yaramıştı. Bu Miskito adamları üzerinde de işe yarıyordu.</p>

  <p>Adamların kaburgalarını dürtüyor ve "Bu sefer başardın, değil mi? Çok akıllısın, değil mi? Kendinden memnunsun. Gülme," diyor, bu arada adamları gıdıklamaya devam ediyordu. "Çok mu komik?"</p>

  <p>Miskito'lar kıkırdayıp durdukları yerde zıplıyorlardı. İlk başta sert görünmüşlerdi ama şimdi babamla arkadaşça konuşuyorlardı. Artık bizi yemek istemiyor gibiydiler ama hâlâ çok aç görünüyorlardı. Bizi köylerine davet ettiler.</p>

  <p>Annem bize, "Birbirinizden ayrılmayın. Bu köyü sevmedim. Bırakın konuşmayı babanız yapsın," dedi.</p>

  <p>Jerry, "Zaten yapabildiği tek şey bu," dedi.</p>

  <p>Annem, "Söylediklerine dikkat et," dedi. Jerry suratını astı.</p>

  <p>"Bu köy bir domuz ahırına benziyor," dedim. "Bu insanlar açlıktan ölmek üzere."</p>

  <p>"Babanız nerede olduğumuzu biliyor," dedi annem. "Söylediklerini yapın."</p>

  <p>Ama ne söyleyebilirdi ki? Yırtık muz ağacı yapraklarından yapılmış, düğümlenmiş sarmaşıklarla tutturulmuş zavallı kulübeler topluluğuydu. Kulübelerin çatıları samanla kaplıydı. Arkalarında savanlar, onların arkasında da küflü bir lekeye benzeyen cangıl vardı. Zemin yağmurdan dolayı çamurluydu, tüm köy çöp, bayat wabool ve ıslak odun dumanı kokuyordu. Daha önce de böyle köyler görmüştük. Bu, yerli sefaletiydi. Bu sefil kulübelerin bazılarından siyah, benekli küçük muz hevenkleri sarkıyordu, yakınlarda bir köpek pis bir balık kafasını çiğniyordu. Düz yüzlü bir kadın kırık sopalarla yüklü bir kızağı çekiyordu. Yanımızdan geçerken deli gibi kendi kendine mırıldandı. Anneme kötü bir şey söyledi sonra kırık dişlerinin arasından güldü. Saçları darmadağınık olan ve teknede bir kovada bez çitileyen bir başkası başını kaldırıp yüzünü buruşturdu, sonra çitilemeye devam etti.</p>

  <p>"Ben size ne demiştim?" Babam bizimle konuşuyordu.</p>

  <p>Yüksek sesli sivrisinek sürüleri insanların yüzlerinin, büyük, kirli ayaklarının ve yara kabuklarıyla kaplı ayak bileklerinin etrafında uçuşuyorlardı. Kara muzları keşfettiler, üç ayaklı pişirme kaplarının üzerinde gezindiler. Etrafta bahçe göremiyordum ama bazı kulübelerin yanında birkaç muz ağacı ve cılız manyoklar vardı. Ortalıkta dolaşan bir domuz hırladı ve bir papayanın kabuklarına yumuldu. Kulübelerin ortasında önü açık, teneke çatılı bir baraka vardı. Üzerinde <i>La Bogeda</i> yazan bir tabela vardı. Jerry'yle barakanın içine baktık ama boş raflardan ve duvarlara asılmış un çuvallarından ve bir fenerden başka bir şey göremedik.</p>

  <p>"Gördünüz mü?" dedi babam. "Haklıydım."</p>

  <p>İki Miskito bir kütüğün kabuğunu dövüyorlardı. Birinin elinde tahta bir çekiç, diğerinde bir balta vardı. İşlerini yarıda kesip babama baktılar. Sonra, domuzun hırıltıları ve sivrisineklerin monoton vızıltısı dışındaki tüm sesler kesildi.</p>

  <p>"İşte bu," dedi babam.</p>

  <p>Etrafımızda bir kalabalık toplandı. İnsanlar annemin saçlarına bakıyorlar -nehir yolcuğundan ve güneşten açık sarı olmuştu- ama babamı dinliyorlardı. Kuru, aç yüzlerinde açlığın yaşlı bakışları vardı. İki adamın boynunda yılan derileri, kırmızı üzerine siyah benekli mercanlar vardı.</p>

  <p>"Gelecek bu!"</p>

  <p>Babam hayranlıkla etrafına bakındı.</p>

  <p>Çamurumsu zeminden buharlar çıkıyordu. Çürük dam samanlarından ve wabooldan yükselen kokudan ve dumandan dolayı gözlerimi kıstım. Cılız kulübelerinin yanında duran hırpani Miskito'lar da gözlerini kıstı.</p>

  <p>"Sizleri kutlamalıyım," dedi babam.</p>

  <p>Yerliler şaşırmıştı ama babama gülümsediler ve ellerini tekrar sıktılar.</p>

  <p>"Fikriniz doğruymuş."</p>

  <p>Bunu kendilerine daha önce hiç kimse söylememiş gibi mutlu görünüyorlardı. Gülümserken daha az aç görünüyorlardı.</p>

  <p>Bir Miskito boğazını temizledi. "Yeni bir cayuka yapıyoruz," dedi ve soyulmuş kütüğün üzerinde duran iki adamı gösterdi.</p>

  <p>"İşte fikir bu."</p>

  <p>"Fazla baltanız var mı?" Bu, çekici tutan Miskito'ydu.</p>

  <p>"Bir baltaya ihtiyacınız yok. Ama çekiciniz için bir keski, belki. Bende bir keski var. Anlaşabiliriz. Çok güzel bir tekneniz olacak."</p>

  <p>"Zor iş, Amca."</p>

  <p>"Biliyorum. Ama bu acele niye? Yeterince zamanınız var."</p>

  <p>"Testeren var mı, Amca?" Bu, boynunda yılan derisi olan Miskito'lardan biriydi.</p>

  <p>"Testereyi ne yapacaksın? Burada hiçbir yerde bir testere bulamazsın. Artık kalmadı. İnan bana, testeresiz de yaşayabilirsin."</p>

  <p>At suratlı bir adam babama sakız yapmak için kükürdü olup olmadığını sordu.</p>

  <p>Babam, "Bana kükürtten bahsetme, arkadaşım," dedi.</p>

  <p>Bir hendekte yana yatmış bir el arabası vardı. Babam arabayı hendekten çıkartıp düzeltti. Arabayı bir zamanlar Şişman Çocuk'a baktığı gibi sevgiyle inceledi. Bunun, ön tekerleğiyle, kaldıraç görevi gören tutaklarıyla ve tüm dengesiyle mükemmel bir yapıt olduğunu söyledi. İnsan bu aletle minimum bir efor sarf ederek kendi ağırlığının dört katını kaldırabilirdi.</p>

  <p>Bu eski püskü el arabasını öven babamı dinleyen Miskitolar arabaya sanki büyülüymüş gibi bakmaya başladılar.</p>

  <p>"Arabamı satmam!" Bu söyleyen adam parmağına tükürdü ve elindeki tükürüğü arabanın göbeğine sürdü.</p>

  <p>"Seni suçlayamam. Dünyanın yarısı ortadan kalktığı için çok işe yarayacaktır."</p>

  <p>Artık el arabasına bakmıyorlardı. Babam adamların açık kalmış ağızlarına gülümsedi.</p>

  <p>"Duymadınız mı?"</p>

  <p>Adamların gözleri hayır diyordu.</p>

  <p>"Elbette, pratikte dünya yok oldu." Babam kollarını salladı. "Sadece birkaç kişi kaldık. Orada," -yine aynı hareketi yaptı- "herkes öldü ya da ölmekle meşgul."</p>

  <p>Nehrin aşağısı. Dünya orasıydı. Gözlerini kıstılar. At suratlı adam, "Biz niçin ölmedik, Amca?" dedi.</p>

  <p>"Çünkü siz çok akıllısınız. Doğru şekilde yaşıyorsunuz."</p>

  <p>Babam adamlara iltifat ediyordu. Onlara da bize anlattıklarını anlattı, bu köyün gelecek olduğunu, onların geleceğin inşaları, Yeni İnsanlar olduklarını söyledi. Diğerleri cehenneme gitmişken kendileri bu basit hayatı yaşadıkları için şanslı olduklarını söyledi. Onlara burada, cılız tavukları, kara meyveleri, tek bir domuzu ve harabe kulübeleriyle sefaletten yıkılan bu köyde yeryüzündeki cennette olduklarını anlatan babamı dinlediler ve üzerlerindeki paçavraları düzeltip daha mutlu ve neşeli görünmeye başladılar.</p>

  <p>"Aya gideceğimizi zannettiler," dedi babam. "Dinleyin, kimsenin Aya gideceği yok."</p>

  <p>Bize sukabakları içinde wabool sundular, babam da biraz yedi. Kahvelerini dövülmüş mısırdan yapmışlardı ama babam bunu da içti. Babam, "Muz kapasitemi aştım," dedi. Ona dumanı tüten bir sigara verdiler. Babam sigaradan bir duman çekti ve, "Sinekleri uzakta tutmak için daha iyi bir yöntem tanımıyorum," dedi.</p>

  <p>Köylüler bize burasının bir köy değil bir aile olduğunu söylediler. İsimleri Thurtle'dı. Buradaki her Miskito, Thurtle ailesinin bir üyesiydi. Anneler, babalar, çocuklar, kuzenler -karmaşık bir şekilde, büyük küçük herkes bir Thurtle'dı.</p>

  <p>Babam bunu duyduğuna şaşırmadığını söyledi. Aileler geriye kalmış tek sosyal birimdi. Bizi tanıttı, Clover ve April'den yerliler için bir şarkı söylemelerini istedi. İkizler, 'Bye-Bye, Blackbird' şarkısını söylediler. Miskito erkekleri bir çember oluşturup ellerini çırparak yavaş ve zor bir dansa başladılar.</p>

  <p>Bu köy, Thurtle ailesi, daha önce görüp de dikkate almadığımız yirmi kadar köy gibiydi. Ama bu aylar önceydi ve babam artık farklı bir adamdı. Bu onun artık değiştiğinin kanıtıydı. Artık tamamen sabırlı bir insandı. Onlardan değişmelerini istemedi. Bu insanların ekşi wabool'una burun kıvırmamıştı. Helalarına veya zayıf, deli domuzlarına dikkat çekmemişti. Burasının takdire değer bir köy olduğunu söylemişti. Bu köyün, yaklaşık bir hafta önce bize teknede anlattığı geleceğin köyü olduğunu söylemişti. Miskito'ların yaşama biçimlerini övmüş ve kulübelerini ayakta tutan düğümleri ne kadar beğendiğini söylemişti.</p>

  <p>O konuşurken, yukarıda kara bulutlar toplanıyordu; uzaklarda bir şimşek çaktı ve yağmur çiselemeye başladı. Miskito'lar şimşek sesinden ürkmüşlerdi. Fırtınadan korkuyorlardı. Babam onlara korkularının kendilerini kurtardığını söyledi - onlar da, tıpkı babam gibi, tehlikenin kokusunu almışlardı.</p>

  <p>Barakanın arkasında bir bidon dolusu benzin buldu. Miskito'lar benzinin jeneratör için olduğunu ama jeneratörün de bozuk olduğunu söylediler. Paslanarak bozulmuştu. Yeni parçaların gelmesini bekliyorlardı.</p>

  <p>"Zamanınızı harcamayın," dedi babam. "Elektriğe ne için ihtiyacınız var?"</p>

  <p>Lambalar için olduğunu söylediler.</p>

  <p>"Peki ampuller bozulunca ne yapacaksınız? Yenilerine ihtiyacınız olacak. Ama burada ne sevgi ne de para karşılığında ampul bulamazsınız. Ampul yok. Hiçbir şey yok!"</p>

  <p>Babam sahip olduklarına sahip olduklarını, sahip olmadıklarına da zaten gerek olmadığını söyledi.</p>

  <p>Miskito'lar onun bu söylediklerini bizim teknede anladığımızdan çok daha çabuk kavradılar.</p>

  <p>Yağa ihtiyaçları olursa balık veya domuz yağı kullanabileceklerini söyledi. Benzine ise kendisinin onlardan daha çok ihtiyacı vardı çünkü takma motorun yakıtı bitmek üzereydi. Karşılığında onlara bir keski ve bir tuvalet oturağı, çok istiyorlarsa bir de ayna verebilirdi.</p>

  <p>Kabul ettiklerini söylediler.</p>

  <p>Benzin bidonunu kanoya yüklerken "Takas," dedi. "Bundan sonra böyle yapacağız."</p>

  <p>Benzinlerini aldığı için memnun olmalıydılar, onlar için yangın tehlikesinden başka bir anlamı yoktu.</p>

  <p>Bir adamın göğsünü parmağıyla dürterken kıkırdadı, diğer Miskito'lar da güldüler.</p>

  <p>Annem, "Çok başarılı bir iş yaptın, Allie," dedi.</p>

  <p>"Elimde değil, Anne. Bu insanları sevdim."</p>

  <p>Jerry fısıldayarak, "Açlıktan ölmek üzereler. Pisler. Evlerine bak. Hiçbir şeyleri yok. Kaburgaları sayılıyor. Burunları akıyor. Pis domuzlar," dedi.</p>

  <p>"Babam da böyle olacağını söylemişti," dedim.</p>

  <p>"Korkunç."</p>

  <p>"Jerry, babam haklıydı."</p>

  <p>Jerry bile babamın bunu öngördüğünü kabul etmek zorunda kaldı.</p>

  <p>Babam, "Up Jenkins'i biliyor musunuz?" diyordu.</p>

  <p>Mocoron'da bir Jenkins olduğunu ama kendisini bir yılan ısırınca öldüğünü söylediler.</p>

  <p>"Benim bahsettiğim Up Jenkins bir oyun."</p>

  <p>Bu, Jeronimo'da ve Laguna Miskita'da oynadığımız bir oyundu. Bir gruptaki bir kişi elinde bir bozuk para saklıyor, diğer gruptakiler de paranın kimde olduğunu bulmaya çalışıyorlardı. İkinci gruptakiler, "Pencere camı!" veya "Patlat!" veya "Sessizce kapa!" diye bağırırken elinde para olan grup bu söylenenleri elleriyle tekrar ediyordu - pencere camlarına vuruyor veya yavaşça kapatır gibi yapıyorlardı. Bunu yaparken daha kimde olduğu tahmin bile edilmeyen para yere düşüyor, herkes gülmeye başlıyordu. Aptal bir oyundu ama Miskito'lar çok sevdi, yağmur dinene kadar barakanın tezgâhının yanında oynadık.</p>

  <p>Sonra babam Patuca'ya doğru baktı ve "Yola çıkma zamanı," dedi.</p>

  <p>Kalmamızı istediler. Up Jenkins'i ve babamın arkadaşça dürtüklemelerini sevmişlerdi. Ama babam onlardan yararlanmak istemediğini söyledi. Nehirde, bizi uğurlamak için toplandıklarında, babamın korkunç tahmininin doğru çıkmış olduğunu fark ettim. Miskito'lardı ama bize benziyorlardı. Her taraflarında sinek ısırıkları vardı, üzerleri çamurluydu ve giydikleri paçavralar bizimkilerden farklı değildi. Bu babamın vaat ettiği gelecekti ve biz de o geleceğin içindeki vahşilerdik.</p>

  <p>"Teknenizle akıntıya karşı mı gidiyorsunuz?"</p>

  <p>Babam evet dedi.</p>

  <p>"Mobilgansa ne kadar uzaklıkta?</p>

  <p>"Dört saat."</p>

  <p>"Daha da uzağa gideceğiz."</p>

  <p>"Wumpoo?"</p>

  <p>"Orası ne kadar uzaklıkta?"</p>

  <p>"İki gün."</p>

  <p>"O zaman bir ay boyunca akıntıya karşı giderim, ya da bir yıl. Nehir bitene kadar gitmek istiyorum. Gitmek istediğim yere varana kadar durmak gibi bir niyetim yok."</p>

  <p>Teknede babam, "Wumpoo mu dedi?" diye sordu.</p>

  <p>Annem, "Evet, ya da benzer bir şey," dedi.</p>

  <p>"Wumpoo tanıdık geliyor. Bir anlamı olmalı, ne?"</p>

  <p>Annem bilmediğini söyledi. Ama babam haklıydı. Wumpoo tanıdıktı.</p>

  <p>O gece tekneyi Mobilgansa kıyısına bağladıktan sonra (burası daha yamaçlıydı, nehir kıyısında çam ağaçları ve kayalar vardı) hamaklarımıza uzandık; babamın anneme böbürlenişini duydum: "Geleceği gördün. O kadar da kötü değil. Sadece kirli <i>görünüyor...</i>"</p>

  <p>Az kalsın hamağımdan düşecektim. Wumpoo <i>-Guampu-</i> kelimesinin ne anlama geldiğini hatırlamıştım.</p>
</body>
</html>
