<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bir_tereddudun_romani-5</title>
  <link href="../Styles/bir_teredd_idstyles.css" rel="stylesheet" type="text/css" />
</head>

<body id="bir_tereddudun_romani" xml:lang="tr-TR">
  <div>
    <p class="Bolum-no" id="toc_marker-4"><span class="Bolum-no char-style-override-3" xml:lang="tr-TR">3</span></p>

    <p class="tp-ilk"><span class="normal char-style-override-1" xml:lang="tr-TR">Muharririni tanıdıktan sonra Muallâ bu kitabı günlerce okuyamadı; bir kaç sahifesini karıştırdıktan sonra elinden bırakıyordu. Satırlara göz gezdirdikçe, kitapla kendisi arasına giren yeni meselenin uyandırdığı hayaller, okuduğunu anlamasına hep mâni oldu. Şimdi bu eserin kahramanları arasında kendisini de görüyor ve beyaz esvaplı bir genç kız hayaleti kitabın bütün vakalarına karışıyordu. Raif’in evi. Muharrir. Göz kamaştırıcı ve tahammül derecesini aşan parlak ışıklar arasında müphem bakışlardan birbirine geçen mânalara karışan bir takım merasim kalabalıkları. Böyle bir hâdise olduğu takdirde bütün bir aile muhitinde ve dostlar arasında yapacağı tesirin tahmini etrafında beliren hayalî şekiller. Her insanın alacağı tavır, içinde doğacağı gıpta veya istihfaf, söylenecek sözler ve hep bunların arasında daima o beyaz esvaplı kız, onun senelerden beri zaman zaman tahayyül edilen bu halinin şimdi biraz daha net bir hayal şekline girmesi ve muharririn başı, karışık bir maneviyat ifşa eden yüzünün arızalı zemini ve sesi. Bazen elindeki eserin bir cümlesi, bütün bu hayalleri dağıtan bir siyahlıkla kabarıyordu: “Kerpiç evler, ipe serili çamaşırlar gibi ay ışığında sallanıyorlar.”</span></p>

    <p class="Temel-Paragraf"><span class="normal char-style-override-1" xml:lang="tr-TR">Kitabın sahifesini çeviriyor ve rasgele okuyor: “Vaktiyle bir eserinde kahramanlarından birine söylettiği şu sözleri kendi kendine tekrar etti: Sen daima o içi dolu adamsın. Daima büyük bir alevle sarıldığını hissettiğin başın ancak toprağın altında soğuyacak ve ancak toprağın altında sen, bu en tatlı ve en korkunç mest edici ve haşlayıcı hararetten ayrılacaksın.”</span></p>

    <p class="Temel-Paragraf"><span class="normal char-style-override-1" xml:lang="tr-TR">Evet, bu kızgın hisler onun kitaplarında da, ateşten bir kalemle çizilmiş gibi keskin ve yanık çizgilerle dolu yüzünde de belli. Ona hem bayağılığını, hem de fevkalâdeliğini veren bu taşkınlık insanı korkutuyor, bunaltacak yahut da yakacakmış hissini veriyor; hayır... Kabul etmek güç, çok güç... Kendini yakan böyle bir tabiat, Muallâ’yı da ateşten bir çember içine alacak, ona belki de genç kızlığında teneffüs ettiği bol ve serbest havayı aratacak. Evet, fakat.. kim bilir? Onun dediği gibi, insan tereddüt ederse belki serçe parmağını bile kımıldamaz. Fakat evlenmek bu... Lâkin onda da ne cesaret! Ne cesaret beyefendi hazretlerinde! Üşenmeden çabucak komik dünyanın eşiğinde birdenbire duraklıyor ve daha fazla içeri giremiyor. Kapıda ona ciddiyet tavsiye eden şeyler var: Seneler, seneler, beklemekle geçen seneler... Maamafih, omuzlarını silkerek hafifçe gülümsüyor: “Ne cesaret!” diye düşünüyor.</span></p>

    <p class="Temel-Paragraf"><span class="normal char-style-override-1" xml:lang="tr-TR">Sonra gözleri elindeki kitaba gitti. Oteldeki adamı ağır ağır hatırlamağa başlamıştı. Nereye kadar geldiğini düşündü. Adam, yanında otelin hizmetçisiyle, otomobile binmişti. Daima beyazlıklarla karışan bir baş dönmesi içinde, otelden eczaneye kadar süren iki dakikalık yol bitip tükenmek bilmiyor. Hasta iki kat. Hizmetçi elini avucuna vurarak pencereden bakıyor. Eczane, hastanın o kıyafetiyle otomobilden inerken duyduğu utanç ve bir öğleüstü, Beyoğlu caddesinin bir hasta beyninde aldığı karışık, bulanık ve esrarla dolu manzara.</span></p>

    <p class="Temel-Paragraf"><span class="normal char-style-override-1" xml:lang="tr-TR">Sonra? Muallâ parmaklarında hareket haline gelen bir tereddütle kitabın yırtılmış sahifelerini karıştırdı. Her an kesilen ve yeniden doğan kırık bir arzu ile gözlerini satırların üstünden geçiriyordu. Şuursuz olarak, bir “eczane” kelimesinin rehberliğini arıyordu. Nihayet bir “eczacı” kelimesinin üstüne dikkati yapıştı:</span></p>

    <p class="Temel-Paragraf"><span class="normal char-style-override-1" xml:lang="tr-TR">“Eczacı kollarını yukarı kaldırmıştı:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Aman! diyordu, hemen bir doktora, hemen.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Tekrar otomobile dönmek, tekrar o sonu gelmeyen dakikaları geçirmek ve meçhule doğru gitmek...</span></p>

    <p class="Temel-Paragraf"><span class="normal char-style-override-1" xml:lang="tr-TR">“Hasta arkasını kapıya dayayarak:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Doktor?</span></p>

    <p class="Temel-Paragraf"><span class="normal char-style-override-1" xml:lang="tr-TR">“Dedi ve gözleriyle “nerede” sualini sordu. Eczacı, parmağıyla, Tokatlıyan’ın yanındaki sokağı işaret ediyor, bir isim veriyor, bir ev tarif ediyordu. Fakat hastanın bunları duymadığını anlayınca, otelin hizmetçisine tariflerini tekrar etti. Ve ikisi de koluna girerek hastayı otomobile naklettiler.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Artık haricî dünya, bulanık renklerle bir uğultu yığınından ibaretti. Ara sıra otomobilin sarsıntısı hastanın şuurunu biraz uyandırıyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Sonra büyük bir ev, geniş bir taşlık, bir oda kapısı önüne koşarak gelmiş gibi telâşlı duran ve gözlerinden başka vücudunun hiç bir parçası görünmediği halde, bakışlarının içinde hayret ve masumiyetten bir genç kız olduğu anlaşılan beyaz bir gölge, sonra büyük bir masa, kalabalıklar, beyaz gömlekli bir adam.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Hasta bir koltuğa çökmüş. İki kat. Beyaz gömlekli bir adam görür gibi oluyor. Doktor mu? Doktor... Ve “doktor!” demek istiyor, ağzını oynatıyor. Fakat sesi çıkıyor mu? Duyuyorlar mı? Bütün dikkatini o beyaz gömlekli adama vererek anlamağa çalışıyor. Niçin bu adam masanın etrafından ayrılmıyor? Elindeki makas mı nedir? Bir muşamba mı kesiyor? Niçin gelmiyorlar?</span></p>

    <p class="Temel-Paragraf"><span class="normal char-style-override-1" xml:lang="tr-TR">“İnliyor:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Doktor...</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve bu sefer kendi sesini duyuruyor: Doktor...</span></p>

    <p class="Temel-Paragraf"><span class="normal char-style-override-1" xml:lang="tr-TR">“Masanın etrafındaki beyaz gömlekli adam kendi işiyle meşgul. Başını bile çevirmiyor. Hasta bütün vücudunu sıçratan anî tenebbühlerden biriyle yerinden fırlayarak o adama doğru bir adım atıyor:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Doktor...</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Geliyor şimdi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Kim... Siz doktor değil misiniz?</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Şimdi geliyor.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve beyaz gömlekli adam, rahatsız edilmiş insanların memnuniyetsizliğini fışkıran bakışlarıyla hastayı koltuğuna doğru itiyor, masanın üstündeki muşambaya eğiliyor ve ona arkasını çeviriyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Nedir bu? Muşamba mı? Niçin? Hani doktor?</span></p>

    <p class="Temel-Paragraf"><span class="normal char-style-override-1" xml:lang="tr-TR">“Sonra ona sualler soruyorlar. Ne ile zehirlendiğini anlamak istiyorlar. Cevap veriyor. Gene soruyorlar:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Ne kadar?</span></p>

    <p class="Temel-Paragraf"><span class="normal char-style-override-1" xml:lang="tr-TR">“Bir inilti.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Ne kadar? Kaç santigram?</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Yarım gram.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Etrafındaki hayret ve dehşeti hissediyor.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Tehlikeyi ilân eden hayretiyle, doktor, hiç bir şey yapmadan baka kaldı. Hasta için bu, ölüme mahkûmiyetin sessiz bir fermanı gibi idi. “Öleceğim, ümit yok” diye düşündü ve birdenbire şuurunu kaybetti. Sonra, vücudunun ne tarafında olduğunu ilk önce anlayamadığı bir acı ile kendine gelmişti. O meçhul yerde, bir nokta halinde sivrilen ince ve keskin acıya şuurunda mevki tayin etmeğe çalışıyordu. Nihayet bu acının bacağında olduğunu anladı ve o tarafa baktı. Enjeksiyon âletlerini görmüştü.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Sonra kendini bir koltukta buldu. Vücudu kenara doğru sarkıyordu. Etrafında hiç kimse yok. Yalnız, ortadaki masanın başında, hep muşambaya benzer bir şey kesen, beyaz gömlekli adam; ve daima işiyle meşgul, ve daima kayıtsız.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Hasta inledi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Beyaz gömlekli adam ona doğru ağır ağır gelmişti:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Burada durmayınız! dedi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Hasta boğuk ve mânasız bir sesle cevap vermişti. Adam, öfkeli bir sesle ısrar ediyordu:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Olmaz, durmayınız burada...</span></p>

    <p class="Temel-Paragraf"><span class="normal char-style-override-1" xml:lang="tr-TR">“O kadar ısrar ediyordu ki hasta yeniden en son kuvvetlerini toplayarak etrafına bakmağa ve ne yapabileceğini düşünmeğe başladı. Birdenbire etrafında gölgelerin çoğaldığını görüyordu. Otelin hizmetçisi, doktor. Ve oda kapısından başını uzatan bir genç kız.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Hastaneye... diyorlardı.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Hizmetçi kadın:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Otomobil bekliyor! dedi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“İki koluna da girmişlerdi. Sarsıntılar içinde kendine geldikçe otomobilde olduğunu anlıyordu. Onu nereye götürüyorlar? Hastaneye mi? Hangisine? Tanıdığı hastanelerden birini tarif etmek için tekrar kendini toplamağa çalıştı:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Taksim!</span></p>

    <p class="Temel-Paragraf"><span class="normal char-style-override-1" xml:lang="tr-TR">“Demeğe muvaffak olmuştu. Arada bir, gözleri açılıp kapandıkça, büyük caddenin hangi noktasında olduğunu tayine çalışırken, bazı buna muvaffak oluyor, bazı da kendinden geçiyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Bir aralık hizmetçi kadının sesini işitti:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Geldik. Taksim’e. Ne tarafa?</span></p>

    <p class="Temel-Paragraf"><span class="normal char-style-override-1" xml:lang="tr-TR">“Hasta eliyle işaret etti.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Otomobil hastanenin önünde durunca, hasta, salona kadar nasıl girdiğini hiç hatırlayamayacak kadar kendisinden geçmiş bulunuyordu. Salonda, karanlıklar içinde bir sesin, yaklaştıkça ihtiva ettiği sevgi alevi büyüyerek onun ismini çağırıyordu. Bir dostu ile karşı karşıya olduğunu anladı.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Ne oldu? Ne oldu? Ne var? Ne oldu? diyordu o.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Felâketi başladığı saniyeden beri ilk defa olarak onun mukadderatına biraz da kendisininkini karıştıran bir dost sesi duyuyordu. Fakat geç, çok geç galiba.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Fenayım, zehirlendim! diyebildi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Sonra kendini salonun kanepelerinden birine attı. Odanın içi bir takım insan karartılarıyla dolup boşalıyordu. Hakikatte, salon mu dolup boşalıyordu? Yoksa şuurun bastıran karanlıkları mı nöbetleşe çözülüp dağılıyordu?</span></p>

    <p class="Temel-Paragraf"><span class="normal char-style-override-1" xml:lang="tr-TR">“Bir aralık başının ucunda hem dostunu, hem de tanıdığı bir hastabakıcının güler yüzünü gördü. Bu kadın başka hastalara, bir sermaye gibi israf etmekten kaçındığı bütün şefkatini ona bol bol vererek üstüne eğiliyor, terli saçlarına daldırdığı parmaklarından ve son derece samimî gözlerinden taşan bir alâka ile:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Ne oldunuz? Ne var? diyor, fakat buhranın ciddiyeti karşısında, bazen, bütün ümitlerini kaybederek, etrafına bakınıyor:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Ne yapalım? diye şaşırıyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Sonra kapıya bakarak:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Bütün doktorlar ameliyatta! diyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Tâyin edemediği bir müddet sonra doktorlardan biri yanına yaklaşmıştı. Bu, anlayışlı ve fevkalâde nazik bir insandı. Hastayı biraz tanıyordu ve büyük bir alâka gösterdi, sualler sordu; hayretle bağırmıştı:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Yarım gram mı? Ne diyorsunuz? İmkânı yok!</span></p>

    <p class="Temel-Paragraf"><span class="normal char-style-override-1" xml:lang="tr-TR">“O da hayret ve dehşet içinde baka kaldı. O da tehlikeyi ilân etmekten kendini alamamıştı. Sonra gene bacağı ve kolu üstünde iğne acıları.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Fakat artık kendini en müthiş şeye teslim etmek bile mukavemet edilmez bir ihtiyaç haline gelmişti:</span></p>

    <p class="Temel-Paragraf"><span class="normal char-style-override-1" xml:lang="tr-TR">“Uyumak ve kaybolmak istiyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Uyuyorum! diye mırıldandı.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Fakat genç doktorun sesi birdenbire içine işlemişti.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Uyumayınız, sakın uyumayınız!</span></p>

    <p class="Temel-Paragraf"><span class="normal char-style-override-1" xml:lang="tr-TR">“Birdenbire kendini topladı. Biliyordu ki bazı tesemmümlerden sonra insan uykuya dalacak olursa bir daha uyanmaz ve buna “koma” derler. Şimdi, kendisi de bir “koma” namzedi mi idi?</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Uyumayınız! diye tekrar etti doktor.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Fakat gözleri kendiliğinden kapanıyor ve şuuru, lezzetlerle dolu bir karanlığa doğru kendini atmak istiyordu. Vücudunun bütün zerrelerini birbirine tutturan bağlar çözülüyor ve tatlı bir duman bütün varlığını sararak en derin yerlerine kadar nüfuz ediyordu. Sık ve derin nefesler almağa başladı. Yutkunuyordu. Bazen uzun ve derin bir nefes alarak kendini tamamıyla bırakıyordu. Uyumayı o kadar istiyordu ki:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Ne olur uyursam? diye sordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Fakat doktor ısrar ediyordu:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Uyumayınız!</span></p>

    <p class="Temel-Paragraf"><span class="normal char-style-override-1" xml:lang="tr-TR">“Hasta düşündü: Uyumak ve bir daha uyanmamak. Ve belki bir saniye sonra her şeyden ayrılmak! Ölüm fikri ona hissiz ve idraksiz bir boşluk gibi değil, halkın muhayyilesinde kara toprağın aldığı korkunç mâna halinde görünmüştü. Bir kere daha kendini toprağın içinde farz etti. O gece yatakta değil, toprakta bulunmak...</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ölümün elleri tatlı bir uyku halinde onun bütün varlığını okşamaya başlamıştı. Kendini bir bırakıverse hemen uyuyacaktı. Bir daha uyanmamak ihtimalinin bütün neticelerini gözünün önüne getirdi: En yakın bir insanın ölümünde olduğu gibi, uyurken, bütün dostları ve tanıdıkları başına üşüşeceklerdi ve bir ottan fazla canlılık alâmeti göstermeyen bu vücudun mucize nevinden kımıldanmasını ümit etmeyerek son anını bekleyeceklerdi. Belki bir kaç gün sürecek olan bu nebatî hayatın korkunç levhalarını daha bariz olarak hatırlarken yeni bir hamle ile bastıran uykusunu yenmek için yerinden fırladı ve odanın içinde hızla dolaşmağa başladı. Bazen düşecek gibi oluyor ve dostunun koluna giriyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Yeniden türlü türlü fenalıklar geçiriyordu: Mide bulantıları, yerini bulamadığı ağrılar, göğüs tıkanmaları, göz karartıları ve hepsini bastıran uyku ihtiyacı...</span></p>

    <p class="Temel-Paragraf"><span class="normal char-style-override-1" xml:lang="tr-TR">Gittikçe fenalaşması ümidini kesiyordu: O kadar enjeksiyonun niçin faydası olmamıştı? Kurtulamayacak demek.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Bir kaç defa doktorun üstüne yürüyerek:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Ölüyorum, dedi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Salonda bazı tanıdığı kadın ve erkek yüzleri var. Onlar, ibret verici bir haile seyreder gibi, donmuş tavırlarla ona bakıyorlar.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Ölüyorum, diye tekrar etti.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve doktordan ve dostundan ve ötekilerden kuvvetli bir red bekliyordu; bekliyordu ki “hayır, çok iyisiniz, şimdi geçecek, ölmek mi? Ne münasebet! İnsan o kadar kolay ölür mü? İlâçların faydasını şimdi göreceksiniz!” desinler. Fakat hepsinin yüzünde ayni endişe, çırçıplak görünüyor. Bütün halleriyle ve bakışlarıyla, hastanın merakına hak veriyorlar:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Aman, uyumayınız, diyor doktor.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Sonra tekrar bir ilâç getirerek ona içirdiler: İyotlu bir şey.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Dostu ona sordu:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Büyük bir dâhiliye doktoru çağıralım mı? İster misin?</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Lâzım mı? Ne diyor hastane?</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Lâzım diyorlar.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Çağırınız.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Biraz sonra büyük bir doktora telefon edildiği kendisine haber veriliyor.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Fakat hasta artık ayakta duramayacağını anladı ve kanepeye uzandı:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Uyuyorum, diye mırıldandı.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Kollarını, bacaklarını uğuyorlar, yüzüne hafif tokatlar atıyorlardı. Kendi kendine: “Son uykumu uyuyorum.” diye düşündü. Fakat hiç kimse bu ölümün sebebini bilmeyecekti. Onu alelâde zehirlenen zevkinin kurbanı sanacaklar. İmkânı yok. Buna isyan etti. Bu sefer kendi yüzünü tokatlamağa başlamıştı. Kanepede tekrar doğruldu. Hep kapıya bakıyor ve yeni çağrılan doktoru bekliyor. Son ümit.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Şimdi gelecek! diyorlar.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve herkes kapıya bakıyor, dışarı çıkıp giriyorlar.</span></p>

    <p class="Temel-Paragraf"><span class="normal char-style-override-1" xml:lang="tr-TR">“İsmini çok işittiği ve kendisini hiç görmediği doktor nihayet geldi. Aynı nabız muayeneleri, aynı sualler ve alınan cevaplar karşısında aynı hayret ve dehşet.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Saat kaçta yattınız, dün gece? diye sordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- On iki, bir.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Uyudunuz mu hiç?</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Evet, bir kaç saat.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- İşte bu iyi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- İyi mi?</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Fevkalâde.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Şimdi gene uyumak istiyorum. Çok istiyorum.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Doktor düşündü:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Uyuyunuz, dedi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ah, bu ona âdeta yaşamak müsaadesi verir gibi büyük bir müjde idi; fakat inanmadı:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Uyuyayım mı? diye sordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Evet, hiç tereddüt etmeyiniz.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Fakat... Ya uyanmazsam?</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Uyanırsınız, korkmayınız, o tehlike geçti.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Hasta, hiç bir şüphe ile bulanmayan saf ve berrak bir sevinç duyabilecek kadar doktora ve doktorluğa inanmıyordu. “Ya uyanmazsam?” diye düşündü. Böyle sonu belirsiz bir seyahate nasıl çıkılabilir?</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Ya uyanmazsam? diye tekrarladı.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Doktor gülüyor, düşünüyor, ciddiyetle neşe arasında pek çok seyreden mizacıyla bir tereddüt levhası halinde görünüyordu:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Gece uyumuşsunuz, bu sabah uyandınız, ne korkuyorsunuz artık.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Doktor uzaklaştı ve öteki doktorla, hastabakıcılarla konuştuktan sonra hastanın dostuna da bir şeyler söyledi ve gene kapıdan acele girip çıkanlar oldu, gene gizli bir telâş, dışarıki sofada koşuşmalar, bir sarsıntı, köşelerde iki üç kişinin toplaşması ve fısıldaşması...</span></p>

    <p class="Temel-Paragraf"><span class="normal char-style-override-1" xml:lang="tr-TR">“Her şey ona büyük felâketi haber veriyor.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Dostu koluna girdi:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Haydi, otomobil geldi, bize gideceğiz, dedi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Niçin? diye düşündü hasta; onu burada da mı istemiyorlar? Ölüme mahkûm hastaların hususî hastahanelere kabul edilmediklerini biliyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Otomobilde gene iki kat eğildi. Kendini mütemadiyen uyanık zannediyordu, fakat arada bir daldığının ve şuurunda muvakkat fasılalar, boşluklar peyda olduğunun farkında değildi. Uyandığı zamanlar, otomobilin kilometreler üzerinden bir sıçrayışta atlamış gibi kazandığı mesafeleri gördükçe şaşırıyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Dostunun evinde yatağa girince hâlâ eskisi kadar fena bir halde idi; belki daha fena... Artık midesi bulanmıyor, bütün titremeler ve baş dönmelerinden eser yok. Şimdi bütün ağırlık, bütün zahmet kalbinin üstünde. Nefes alamıyor. Bu gibi akselerin sonundaki boğulma halinin başladığını zannetti. Son kavgasını yaptığına hükmediyordu. Nefes borularına hava yerine kurşun gibi ağır ve göze görünmeyen katı bir madde giriyormuş gibi, kalbinin etrafında bir tıkanıklık. Aldığı nefes yarıda kalıyor, tamamlanmıyor ve içeride sıkışarak dışarı çıkamıyordu. “Boğularak öleceğim!” diye düşündü. Yatağın içinde birdenbire sıçrayarak, arkadaşına kollarını uzattı:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Boğuluyorum, dedi, hava, hava...</span></p>

    <p class="Temel-Paragraf"><span class="normal char-style-override-1" xml:lang="tr-TR">“Arkadaşı pencereyi açtı ve onun bütün esvaplarını çıkararak vücudunu kolonya ile uvaladı. Bu sefer bir rahatlık duymuştu. Yattı. Yeniden uyku bastırıyordu:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Uyuyorum, diye mırıldandı.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Arkadaşı:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Uyu! diyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Korkuyorum uyumaktan.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Hayır, uyusun demedi mi doktor? Korkma.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Korkuyorum.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Gözünün önünde böyle bir uykuya dalan ve bir daha uyanmayan en yakın insanı hatırlıyor, hastanede ilk doktorun “Sakın uyuma!” demesini hatırlıyor, ikinci doktora güvenmiyordu. Fakat uyku, bir dev hayaleti gibi, göze görünmeden onu kıskıvrak yakalamıştı. Etlerini eziyor, kemiklerini kırıyor, başını yastığın çukuruna sokuyor, bütün vücudu üstüne abanıyor, sonra bir avucunu onun beyni üstüne kapayarak sanki şuurunu yamyassı bir hale getiriyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Bu devle iradesi arasında yeniden müthiş bir kavga başladı. Ayaklarını kımıldatıyor ve ihsaslarının münebbih tesirlerinin yardımıyla gözlerini, alabildiğine açıyor, saçlarını çekiyor, uyanık durmağa çalışıyordu. Tekrar yatağın içinde oturdu:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Müthiş bir enerji sarf ediyorum! dedi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Uyu, diyordu arkadaşı, uyu, korkma, dün gece uyumuşsun ya, bu sabah uyandın ya, uyu, korkma.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Başını tekrar yastığa koydu. Uykusunun dizginlerini eline almak ve istediği zaman uyanmak şartıyla uyumayı denemek niyetinde idi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Kabil mi bu acaba? İnsan uykunun karanlıkları arasında, bir kum tanesi kadar küçük ve kendi kendini teftişe muktedir bir şuur noktasını uyanık bırakarak, beyninin öte taraflarına istirahat verebilir mi?</span></p>

    <p class="Temel-Paragraf"><span class="normal char-style-override-1" xml:lang="tr-TR">“Tecrübeye razı oldu, gözlerini kapadı. Bir anda uykunun dibine doğru bir kaç minare boyundaki yüksekliklerden atılmış gibiydi. Hemen daldı. Fakat içinde bekleyen o müthiş korku uyumamıştı. Kendi kendine kâfi müphem bir idrak halinde bu korku, uykunun derecelerini fevkalâde hassas bir ölçü ile tayin ediyor ve şuurun simsiyah kesileceği anda, sessiz bir patlayışla, bütün vücudu sarsarak hastayı sıçratıyor ve uyandırıyordu. Ona emniyet geldi ki bu nöbetçi his, her şeye hâkim bir irade kuvvetiyle mücehhezdir; onu tam şuursuzluğun uçurumu kenarında bütün kuvvetiyle dürterek uyandıracaktır. Bu muhakkak. Tekrar gözlerini kapadı. Bu sefer ışık ve gölge kaynaşmalarından ibaret, şekilsiz rüyalar görüyordu. Nöbetçi his daima uyanık. Bütün bu rüyaların içinde, üstünde veya etrafında hep o dolaşıyor ve onun verdiği emniyet de hastanın içinde uyanık duruyor. Ve uyurken hiç bir şey bilmediği halde, ismini, nerede ve niçin bulunduğunu, hatta uyuduğunu da bilmediği halde hasta yalnız şunu biliyordu ki, bir tehlike karşısında o nöbetçi his, o korku, kendisini mutlaka uyandıracaktır, bu muhakkak.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve arada bir, bütün vücudunda refleks hareketleriyle, sıçramalarla ve hep o his tarafından dürtülmüş gibi, ansızın uyanıyordu. Gözlerini açıyor, başucunda sakin, mutmain bir yüzle kitap okuyan dostunu görüyor, etrafında bir emniyet, vücudunda bir rahatlık duyuyor ve daha derin bir itimatla yeniden uyuyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Nihayet, bir defasında, öyle dürtülerek değil, rahat ve tabiî bir surette uyandı ve kendisini hemen teftiş etti. Kolay nefes alıyor. Hiç bir fenalık duymuyor. Bütün varlığında bir rahatlık hissi var. Ve son derece tatlı bir ferahlık, bir kurtuluş sevinci, parlak bir maneviyat.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Günün ilk tebessümüyle arkadaşına baktı:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- İyiyim! dedi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Bir kaç saat uyudun.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Kurtuldun.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Doğrulmak istedi. Fakat bütün vücudu kıyılmış gibi ezik; şiltenin üstüne sürülmüş kalın bir krem tabakası halinde yayılıyor ve kımıldandıkça mafsalları sızlıyordu.”</span></p>

    <p class="Temel-Paragraf"><span class="normal char-style-override-1" xml:lang="tr-TR">Kitabın bir safhası burada bitiyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">Muallâ bu eseri başından okumamış olduğu için, orta yerlere düşen bu zehirlenme hikâyesinin mevzuyla tam alâkasını bilmiyordu. Eseri başından itibaren okumağa karar vermeden evvel, gene sahifeleri çevirdi, kitabın vakasız ve mücerret taraflarını arayarak dikkatle okudu:</span></p>

    <p class="Temel-Paragraf"><span class="normal char-style-override-1" xml:lang="tr-TR">“Bu zevki çok tadıyor. Bir tepede, başı minarelerin hizasında, sert bir rüzgâra karşı dimdik durarak, dimdik ve yapayalnız kalmak.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Bazı, tepede etrafını çeviren namütenahi genişliklere gaşy içinde bakıyordu: Boşluk. Kendini havada buluyor, ayakları yerden kesilmiş.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Göklerde hendese yok. Çizgisiz hava tabakaları.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Bazı kere yalnızlığı o kadar istiyordu ki aynı çatı altında başka birinin yatmasına bile tahammül etmiyordu. Aynı evin içinde başka bir insanın ayak sesi, hatta bir kedi yürüyüşü bile ona sıkıntı veriyor.”</span></p>

    <p class="Temel-Paragraf"><span class="normal char-style-override-1" xml:lang="tr-TR">Muallâ sahifeleri çevirmeğe devam etti:</span></p>

    <p class="Temel-Paragraf"><span class="normal char-style-override-1" xml:lang="tr-TR">“Aynaya bakarken, bir anda, kendi gözlerinin içinde, hayatının şuursuz bütün izlerini görüyordu. Bu hastalık, bakışla gayrişuur arasındaki duvarı yıkmış gibi gözlerin aynasına ruhun bütün saklı cevherlerini aksettiriyor.”</span></p>

    <p class="Temel-Paragraf"><span class="normal char-style-override-1" xml:lang="tr-TR">Hep hastalık. Bir sahife daha çevirdikten sonra:</span></p>

    <p class="Temel-Paragraf"><span class="normal char-style-override-1" xml:lang="tr-TR">“Rüyalı bir halet içinde idi. Kulağı vınlıyor, gözlerinin önünde küçük siyah ve beyaz noktalar, incecik ve kıvrık şekiller uçuşuyordu. Bir kuş cıvıltısı, bir vapur düdüğü, bir rüzgâr esişi gibi hakikî seslere garip uğultular, kulağının içinde bir saz teli gerili imiş de üstüne ince bir demirle hafifçe dokunuluyormuş gibi uzun ve titrek bir çınlayış karışıyor, sonra kulağının ta içinden, başının tepesine kadar ince bir sancı yürüyordu.”</span></p>

    <p class="Temel-Paragraf"><span class="normal char-style-override-1" xml:lang="tr-TR">Muallâ bir sahife daha çevirdi:</span></p>

    <p class="Temel-Paragraf"><span class="normal char-style-override-1" xml:lang="tr-TR">“Odanın içindeki bu sükût duran bir şey değildi: Gizli bir rüzgâr gibi duvarlara ve eşyaya çarpıyor, bir şeyi kırıyor, eziyor, çiğniyor, fakat neleri altüst ettiği belli olmuyordu. Bu öyle bir sükûttu ki insanın başına yanmamış kömürden çıkan zehirli bir hava gibi vuruyordu.”</span></p>

    <p class="Temel-Paragraf"><span class="normal char-style-override-1" xml:lang="tr-TR">Muallâ bu hislerin tıpkısına muharririn diğer kitaplarında da rasgeldiğini hatırlıyordu: Aynı yalnızlık, hastalık, nöbet, ölüm titremeleri. Ve düşündü ki en afâkî zannettiğimiz romanlar bile, muharririn ruhunu muhayyel kahramanlar vasıtasıyla aksettiren bir otobiyografiden başka bir şey değildir. Öyle ise, bu muharrir neden zahmet etmiş ve bütün kitaplarında parça parça bulunan bir hayatın hikâyesini tekrarlamış?</span></p>

    <p class="Temel-Paragraf"><span class="normal char-style-override-1" xml:lang="tr-TR">Sonra, bu kitabın kahramanıyla hakikat arasında yeniden mukayeseye başladı. Muharririn kendisiyle eserlerine akseden gölgesi arasında benzeyişler ve farklar pek çoktu. Bunu iyice görebilmek için gözlerini yakın hatıraları üzerine açmak için kapadı.</span></p>

    <p class="Temel-Paragraf"><span class="normal char-style-override-1" xml:lang="tr-TR">Fakat arkasında bir ayak sesi duyarak başını geriye çevirdi. Bir arkadaşı içeriye giriyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">Muallâ ayağa kalktı ve kitabı masanın üstüne bırakarak misafirini karşıladı.</span></p>

    <p class="Temel-Paragraf"><span class="normal char-style-override-1" xml:lang="tr-TR">Biraz sonra kitabı eline alan arkadaşı sormuştu:</span></p>

    <p class="Temel-Paragraf"><span class="normal char-style-override-1" xml:lang="tr-TR">- Nasıl?</span></p>

    <p class="Temel-Paragraf"><span class="normal char-style-override-1" xml:lang="tr-TR">Muallâ bu kitabın kendisine verdiği yeni alâkaları sezdirmemek için lâkayt görünmek istiyordu ve bu bahsin uzamaması için:</span></p>

    <p class="Temel-Paragraf"><span class="normal char-style-override-1" xml:lang="tr-TR">- Yeni başladım, dedi.</span></p>

    <p class="Temel-Paragraf"><span class="normal char-style-override-1" xml:lang="tr-TR">- Ben bu muharriri gördüm bir kere.</span></p>

    <p class="Temel-Paragraf"><span class="normal char-style-override-1" xml:lang="tr-TR">- Nerede?</span></p>

    <p class="Temel-Paragraf"><span class="normal char-style-override-1" xml:lang="tr-TR">- Bir baloda. Hem ne halde görsem beğenirsin?</span></p>

    <p class="Temel-Paragraf"><span class="normal char-style-override-1" xml:lang="tr-TR">Muallâ’nın arkadaşı gülmeğe başladı. Meseleye verdiği ehemmiyeti saklamak için Muallâ pencereye doğru gitti.</span></p>

    <p class="Temel-Paragraf"><span class="normal char-style-override-1" xml:lang="tr-TR">- Üşür müsün? dedi, kapatayım mı?</span></p>

    <p class="Temel-Paragraf"><span class="normal char-style-override-1" xml:lang="tr-TR">- Hayır, mersi.</span></p>

    <p class="Temel-Paragraf"><span class="normal char-style-override-1" xml:lang="tr-TR">- Nasıl bir adam?</span></p>

    <p class="Temel-Paragraf"><span class="normal char-style-override-1" xml:lang="tr-TR">Muallâ’nın arkadaşı gene güldü:</span></p>

    <p class="Temel-Paragraf"><span class="normal char-style-override-1" xml:lang="tr-TR">- Onu görmeği çok merak ederdim. Baloda bana takdim ettiler. Bir kere de beraber dans ettik. Ama ne dans?</span></p>

    <p class="Temel-Paragraf"><span class="normal char-style-override-1" xml:lang="tr-TR">- Fena mı oynuyor?</span></p>

    <p class="Temel-Paragraf"><span class="normal char-style-override-1" xml:lang="tr-TR">- Fena oynayıp oynamadığını bir tarafa bırak. Ayakta duracak halde değildi.</span></p>

    <p class="Temel-Paragraf"><span class="normal char-style-override-1" xml:lang="tr-TR">- İçmiş miydi?</span></p>

    <p class="Temel-Paragraf"><span class="normal char-style-override-1" xml:lang="tr-TR">- Dehşet! Zaten baloda on dakikadan fazla durmadı. Arkadaşlarıyla beraber girmeleriyle çıkmaları bir olmuştu. O gittikten sonra masamızdakilerden biri dedi ki:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Bu artist güruhu balolardan filân hoşlanmazlar. Kendi âlemleri vardır.</span></p>

    <p class="Temel-Paragraf"><span class="normal char-style-override-1" xml:lang="tr-TR">Ben de: “Nasıl âlem?” diye sormuştum. Sonra: “Hep böyle içerler mi?” diye sordum.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Onlar başka türlü mahlûklardır, anlatamam ki... dedi.</span></p>

    <p class="Temel-Paragraf"><span class="normal char-style-override-1" xml:lang="tr-TR">Muallâ’nın arkadaşı kitabı eline aldı:</span></p>

    <p class="Temel-Paragraf"><span class="normal char-style-override-1" xml:lang="tr-TR">- Bunu sonra bana ver de okuyayım, dedi.</span></p>

    <p class="tp-sb"><span class="normal char-style-override-1" xml:lang="tr-TR">- Ben bu kitabı karmakarışık okuyorum. Başından başlamadım. Ortasından. Çünkü bazı kitaplar mevzuları için okunmaz. Ben zaten vakaya ehemmiyet vermem. İnsan ruhunun içi görünmelidir, değil mi?</span></p>

    <p class="Temel-Paragraf"><span class="normal char-style-override-1" xml:lang="tr-TR">Sonra başka şeylerden bahsettiler. Arkadaşı gittikten sonra Muallâ tekrar kitabı açtı ve gene ortasından rasgele bir parçayı okumağa başladı:</span></p>

    <p class="Temel-Paragraf"><span class="normal char-style-override-1" xml:lang="tr-TR">“Uykusunun arasında hissetmişti ki sokak kapısı çalınıyor. Yatağın içinde oturdu ve saate baktı: Gece yarısından sonra iki. Anladı: Onlar, gene onlar. Ne memnun, ne de gayri memnundu. Artık bu gece baskınlarını gündüz gelen ziyaretçiler gibi telâkki etmeğe başlamıştı. Acele terliklerini giydi. Çünkü yıkacaklar kapıyı.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve koştu. Onlar.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Haydi, fırla! diyorlar.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve arkasından bağırıyorlar:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Çalgı namına ne varsa al. Ud, keman...</span></p>

    <p class="Temel-Paragraf"><span class="normal char-style-override-1" xml:lang="tr-TR">“Çabucak giyinmişti. Çalgıları onların ellerine tutturdu, çıktılar.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Apartmanın büyük kapısı önünde, otomobile girer girmez, başladılar ahenge. Bu kırk yaşını geçmiş profesörleri ve ressamları kapıcı tanıyor. Bu manzaraya alışık. Fakat nasıl izah eder kendince bunu? Gündüzleri de gelen bu adamların pek ciddî işlerle meşgul olduklarını biliyor ve zaten bilmese de, gündüzleri onların hallerinden belli: Gayetle ağır adamlar. Fakat şimdi?</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Kamayı vurdum yere!</span></p>

    <p class="Temel-Paragraf"><span class="normal char-style-override-1" xml:lang="tr-TR">“Diye avazları çıktığı kadar bağırıyorlar.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Otomobil oldukça süratli gidiyor.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Direksiyonda bulunan arkadaşına ihtar etti:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Ben daha ağzıma bir damla içki koymadım. Ben de senin haline geleyim de ondan sonra istersen arabayı denize uçur.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Korkma. Senelerden beri ben bunu kullanıyorum, daha çamurluğunu bile bir yere çarptırmadım.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Sonra, otomobilin sahibi, bazen ellerini tamamıyla çekerek, bazen da parmaklarıyla direksiyonun üstünde tempo tutarak şarkı söylüyor ve sıçrıyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Bir kaç kere tekrarladı:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Ver şu şişeyi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Artık onun için de ötekilerine yetişmek lâzımdı, şişeyi dikti.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Beyoğlu’ndalar. Bir dosta rasgelmek ihtimaliyle bir lokantanın önünde durdular. Kepenkleri yarı inik. Eğilerek altından geçtiler.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Pastane kısmının lâmbaları sönük. Sandalyalar masaların üstünde. Garsonun biri kollarını masanın üstünde yastık yaparak başını koymuş uyuyor. Lokanta kısmında üç kişi var.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Biraz evvel otomobilin içinde çıldıranlar, bu üç yabancıyı görür görmez yepyeni bir kalıp içine giriverdiler. Hiç deminkiler değiller: İçtimaî zırhları içinde, meyillerinin mahrem taraflarını sakladılar. İçmiş oldukları bile kolay anlaşılamıyordu. Yalnız, aralarında iki kişi etrafın telâkkilerine daha az ehemmiyet vererek coşkunluklarını burjuva muaşeretinin dar korseleriyle sıkmak istemediler ve daha serbest davrandılar.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ötekiler Barrés gibi düşünüyorlar: Günün adamı soğuk ve mermerleşmiş bir maske altında yüzünün müthiş ihtiraslarını ve çizgilere akseden fena meyillerini gizleyendir. Vakarın ve ciddiyetin örttüğü her türlü sefahat mubahtır. O Arşövek gibi ki, sarayın bahçesinde prensesle gizli yürürken ve ona aşkını söylerken, arkadan gelen bahçıvan, ayak izlerini siler. Fakat bizde bir tabir halinde mevcut olan ve “karda yürüyüp izini belli etmemek” cümlesiyle tarif edilen bu sinsilik, hedefine asla varamayan adi bir hiledir. Bu kabuktan şahsiyetle aldatılmak istenen cemiyet, her şeyi biliyor; her ferdinin sırrını biliyor; bilmese de ondan gizlemeğe lüzum ne? Polisin karışmadığı her günaha cemiyet müsamaha eder, hatta, bıkkınlık verici âdetleri sarsarak içtimaî inkılâplara zemin hazırladığı için beğenir bile. Maksat kaçamak zevk mi? Fakat cemiyet her şeyi biliyor. Ondan bir şey kaçırmak imkânsızdır, imkânsız.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Cemiyet her şeyi görür, bilir, anlar; çünkü bizzat, cemiyet her şeydir ve kendi cüzlerinden müstakil bir varlık değildir.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Hayır, diye düşünür o, burjuva sinsiliği ne zeki, ne de güzel bir şey; benliğinin hür akışlarını ahmakça bir gururun bentleri içinde zapt eden bir İngiliz veya bir Avrupa aristokratı, cevheri tükenmeğe yüz tutmuş bir insandır ve onun bu kendini saklayışı, son kuvvetlerini tasarruf etmek ihtiyacından başka bir şey değildir.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Bir tek mâna ve bir tek duygu haline gelen bu fikirlerin âni tahrikiyle durdu ve bir masaya doğru vakarla giden arkadaşlarına bağırdı:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Haydi, arka tarafa... Orada saz da çalarız!</span></p>

    <p class="Temel-Paragraf"><span class="normal char-style-override-1" xml:lang="tr-TR">“Fakat berikiler onu işitmemiş gibi masaya oturdular. Kızdı ve içinden bu sahte ciddiyetleri parçalamağa karar verdi. Bunun için onlar kadar içmiş olması ve her vakitki sürükleyici kuvvetini ele geçirmesi kâfiydi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“İçti. Onlara da içiriyordu. Sonra bir curcuna havası söyledi ve üç yabancı da dahil olduğu halde salondakilerin hepsini oynattı.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Şarkılar söyleyerek ve bağırarak çıktılar. Otomobilin sahibi deminkinden pek fazla sarhoş.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Korkma, diyor ve oyun yapmak için direksiyonu elinden bırakıyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“O da aldırmadı ve saz çaldı. Yüz kilometreden fazla süratle gitmeğe başlayan otomobilin bir yere çarparak saniyede parçalanması ihtimali onu korkutmuyordu. Nereye gidiyorlar? Onu da bilmiyor.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Nereye gidiyoruz?</span></p>

    <p class="Temel-Paragraf"><span class="normal char-style-override-1" xml:lang="tr-TR">“Birbirlerine soruyorlar ve cevap almak için bakışınca suali unutarak, hemen kucaklaşıyorlardı.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Nereye gidiyorlar peki? Bilmemek iyi. Gayeden nefret. Esasen onları heyecanlarının ve ihsaslarının hür oyunu içinde coşturan da bu: Gayeden nefret. İhtiraslarımızı ekseriya tatsız bir nizama sokan ve bir manga yürüyüşünün yeknesaklığı içinde, boş bir vehme doğru adım adım götüren bu gaiyetten arasıra kaçmak lâzım. Samimî ve hakikî ve dinamik yaşamak budur gibi geliyor onlara.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Nihayet içlerinden birinin atelyesinde karar kıldılar.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Büyük bir binanın denize bakan bu odası, ölçülmüş ve düşünülmüş bir karışıklık içinde, rahat ve zarif döşenmişti. İçeriye girer girmez hemen sustular ve atelye sahibinin yeni yaptığı resimler karşısında büyük bir ciddiyetle durdular. Hâlâ bırakmadıkları ud, keman, içki şişeleri ve meze paketleri bir an evvelki şahsiyetlerinin gülünç birer sembolü halinde, ellerinde sallanıyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Resme yaklaşıyor, duruyor, bir iki adım geri çekiliyor, duruyor, gözlerini süzüyor, başlarını sağ ve sol omuzları üstüne eğiyor ve uzun süren tetkik dakikaları içinde bir tek söz, iki üç tenkit kelimesi mırıldanıyorlardı:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Güzel. Şu teknenin üstüne düşen güneş damlası çok kuvvetli. Fevkalâde. (Bir kaç adım geriye çekilerek) fevkalâde. (Birbirlerinin takdirlerine karşı itimatsızlıklarını hesap ederek, tekit için) hakikaten fevkalâde. Yalnız şu uzaklıklar...</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Daha bitirmedim.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve o kadar sakin, ciddî konuşuyorlar ki onları gören yabancı bir bakış, atelyenin eşiğinde geçirdikleri büyük istihaleye inanmaz.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Sonra ağır ağır koltuklara yerleştiler ve ellerindekini bıraktılar. Hepsi düşünceliydi. Hizmetçi muntazam bir içki sofrası hazırlamak için paketleri toplayıp giderken aralarında bir sanat bahsi açıldı. Yunan sanatı, Rönesans ve bugünküler arasında her vakit yaptıkları mukayesenin teferruatında harikulâde mükemmel bir tahatturla konuşuyorlardı. Kitaplar açtılar, albümlere baktılar ve deliller getirdiler.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Fakat içlerinden bir ressam dışarı fırlamıştı. Elinde büyük bir şişe ve kadehlerle geldi:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Arkadaş, dedi, hem çekelim, hem konuşalım.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Sonra atelye sahibine döndü:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Ne burjuva adamsın sen, aptal! Vallahi... Arkadaş, bu resimleri senin yaptığına kimse inanmaz. Sen banka direktörüne benziyorsun. Eczaneden ilâç alır gibi muntazam içilmez. Şu katingoyu çağır, sofra yapmaktan vaz geçsin, mezeleri şuralara koyuversin.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve bir kadeh içtikten sonra udu da sahibinin eline tutuşturdu;</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Haydi bakalım, arkadaş, çal bakalım: “Kamayı vurdum yere...”</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve saz başlamadan evvel şarkıyı söyleyerek sıçrıyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ud çalan, sazı birdenbire elinden bırakarak, atelye sahibinin yanına gitti ve kulağına bir şey söyledi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Sahi... dedi, o, hiç fena olmaz, nasıl bulalım?</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Otomobilini çıkar, atlayalım, beraber gidelim.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Haydi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Fakat...</span></p>

    <p class="Temel-Paragraf"><span class="normal char-style-override-1" xml:lang="tr-TR">Tereddüt etti. Arzusunu yenmek istiyordu ve birden bire içine bir melankoli çöktü. Kendini bir koltuğa bırakmıştı. Düşünceleri arasında atelye sahibine yan gözle bakarak:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Hele biraz dur bakalım, dedi.</span></p>

    <p class="Temel-Paragraf"><span class="normal char-style-override-1" xml:lang="tr-TR">Düşünüyordu. Arzusunu yaptığı takdirde, ertesi güne ait rahatsızlıkların küçük bir panoramasını gözlerinin önüne getirdi. Fakat bunu düşündükçe galeyan eden arzusu, gayeden uzaklaştıkça, sıkışmış bir gaz şiddetiyle ruhunu tazyik ediyor ve can sıkıntısını arttırıyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Tecrübe ile biliyordu ki bütün o geceye ait neşesini feda etmedikçe bu arzusunu boğamayacaktır.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ötekilerden biri yanına geldi ve aynı teklifi yaptı. O hafifçe başını sallayarak:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Ben de şimdi bunu düşünüyordum, dedi, fakat istemiyorum, yarın çok rahatsız olacağız.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Fakat... Şimdi iyi olur, açılırız. Bana alkol çarpmağa başladı.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Haydi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve üç kişi otomobile atlayarak Beyoğlu’na çıktılar.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Bir camiin ve bir polis kulübesinin yanından saparak dar bir sokağa girdiler, otomobilden indiler.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Kepenkleri yarıya kadar inik, kapısı kilitli, gayet küçük bir dükkânın camından baktılar. Soluk bir ışık altında iki masa ve bir kerevetin üstünde yorganı tepesine kadar çekip yatan bir adam görünüyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Cama bir kaç kere vurdular. Adam uyandı, kalktı ve evvelâ kaşlarını çatarak dışarının karanlığında gizlenen yüzleri tanımağa çalıştı. Eliyle uzaklaşmalarını işaret ettikten sonra, dışarı çıktı ve sokağın iki köşesine de baktı. Kimse olmadığına kanaat getirdikten sonra:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Buyurun.</span></p>

    <p class="Temel-Paragraf"><span class="normal char-style-override-1" xml:lang="tr-TR">“İçeride boğucu bir pis koku vardı. İki masa ile kerevet arasında üç kişinin ayakta durabileceği kadar yer olmadığı için oturdular. Masanın üstünde boş gazoz şişeleri duruyordu. Dükkânın dibindeki aralıkta bir mangal, üstünde bir tencere. İki metre murabba yer içinde yatan, kalkan, yiyen, içen ve ticaret eden dükkân sahibi, yumruklarıyla gözlerini oğuştururken, biri sordu:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Mal nasıl?</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Birinci.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Senin ikinci dediğin yoktur ki.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Vallahi yalan söylüyorsam gözlerim çıksın.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Hep öyle söylersin ve tebeşirle aspirinin kilosunu beş bin liraya satarsın.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Adam bir iki defa dükkâna girip çıktı. Bazen eşikte duruyor ve parmağını dudağının üstüne koyarak birbirleriyle konuşmamalarını ihtar ediyordu. Sonra onları dışarı çıkardı ve kepenkleri indirdi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Sokağın karanlık nihayetlerine doğru yürüdüler. Adam önden gidiyordu. Büyük bir demir parmaklıklı kapının önünde durdu:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Burda bekleyin! dedi ve hızla uzaklaştı.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Beklediler. Konuşmuyorlardı.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Onun başı önüne eğilmişti ve kaşları çatılmıştı. Yüzünde hiç bir nokta kımıldamıyor. Zayıf vücudunun ve öne doğru bükülmüş dar ve düşük omuzlarının üstünde ağır ve sağlam teşekkülüyle bu baş, iğreti gibi duruyor ve üstünde kendi kendine her an yeni bir biçime giren şapkası, yüzünden daha canlı görünüyordu. İçinde korku var. İki ay evvel bu dükkânda ansızın öldüğü anlatılan bir adamı hatırlıyor. Bu sokağa ölüm ilk adımını çoktan attı. Hâlâ burada işleri ne? Yalnız şu iki köşe başı arasında senelerden beri ne hatıralar? Demir parmaklıklı kapının yanında, şu kepenkleri kapalı dükkânda bir zamanlar hepsi buluşuyorlardı. Ve onların müşterek hayatını terkip eden hepsi aynı zevkler ve alâkalar: İçki, zehir, yemek, ya ferdî azgınlıkların yahut da ihtilâllerin yabancı bir memleket kaldırımına düşürdüğü, parçalanmış bir burjuvazi yadigârı ecnebi kadınları, hep bir ağızdan söylenen romanslar, halk türküleri, iniltilerle dinlenen şiirler ve günün işlerine dair maddî sohbetler, her zamanki ilim ve sanat münakaşaları, tehlikeli bir kavgaya veya kucaklaşmaya varan ihtilâflar veya muhabbetler, sebepsiz haykırışlar ve sıçramalar, bazen oracıkta birinden birinin ağzından çıkarak, gazeteler vasıtasıyla memleketin her tarafına yayılan nükteler, imalar ve bazen hepsini bastıran ağır bir sükût, can çekişen geceyi kurtarmak için yapılan sun’î coşkunlukların muvaffakiyetsizliği, her kapı çalışta hasretle beklenen heyecanlı bir tanıdık yüzü, oradan kol kol ayrılarak sabaha karşı bir barda tesadüfî buluşmalar.</span></p>

    <p class="Temel-Paragraf"><span class="normal char-style-override-1" xml:lang="tr-TR">“İşte kaldırımın nihayetinden bir cazbant sesi geliyor. Belki şimdi bir kaç tanesi orada. Yanındakilere dedi ki:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Herif gelsin de şuraya girelim. Bizimkilerden kim var bakalım.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Fakat herif gelmiyordu. Sabırsızlandılar.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Barın penceresi önüne kadar ağır ağır yürümüşlerdi. İçeriden gelen seslere göre orada kalabalık fazla.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Nihayet herif göründü, ona yaklaştı ve cebine elini sokup çıkardıktan sonra:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Birinci! dedi, namussuzum...</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Sus. Bakmadan alıyorum. Kötü bir şeyse getiririm.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Allah belâmı versin ki...</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Haydi, savuş!</span></p>

    <p class="Temel-Paragraf"><span class="normal char-style-override-1" xml:lang="tr-TR">“Herif uzaklaştı ve onlar bara girdiler. Cazbant susmuştu ve herkes yerinde oturuyordu. Kalabalık.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Garsonlar onlara büyük bir hürmetle yaklaştılar, eğildiler:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Buyurunuz, dediler, beyler de burada.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Henüz büyük salona girmedikleri halde içeriden onları gören, çünkü mütemadiyen gözlerini kapıdan ayırmayan kadınlardan bir ikisi yanlarına koştu. Ellerinden ve yakalarından tutup çekiyorlardı.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Salona yalnız girdi ve ötekileri buldu. Bir perdenin ayırdığı hususî yerden üç kişi çıkardı ve koridorda bekleyen iki kişinin yanına getirdi:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Haydi, çıkalım buradan, biz hepimiz atelyedeyiz bu akşam.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Yeni iltihak edenler, bir işaret yaparak:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Sende var mı? diye sordular ona.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Sizde?</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Var.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Bende de var.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Fakat siz pek ciddisiniz bu akşam.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Bir saat evvel görmeliydin. Udlar, kemanlar taşıdık. Hele gelin bakalım. Sokağa bıraktıkları otomobile altı kişi sığmağa çalıştılar. Bir bakkala uğrayarak yeniden içkiler ve mezeler de aldıktan sonra gecenin o ana kadar geçen safhaları hakkında iki grup birbirine malûmat verdi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Otomobil ağır gidiyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Ayık olduğun nasıl belli, diye bağırdı biri.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Kimi şarkılar mırıldanıyor, kimi abuk sabuk söylüyor, kimisi de yanındakine emsali Süleyman’dan bazı parçalar okuyordu: “Bal ye oğlum, zira iyidir,” “Üç şeyden dolayı zemin titrer, dört şeye bile tahammül edemez.”, “Ah kime, vah kime, kızarmış gözler kime, sebepsiz şekvalar kime aittir?” Tercüme, lisan ve üslûp hakkındaki hayranlıklarını tekrar ettiler. Biri mütercimin mezarının bulunması ve merasim yapılması için evvelce yapılan teklifi bir daha ortaya attı.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Atelyeye geldikleri zaman şu manzarayı gördüler: Orada kalanlardan ikisi kanepede arkalarına dayanmışlar. Bir tanesi, karşılarında, yere bağdaş kurup oturmuş. Bir elinde şişe ve öbür elinde kadehle başını sağa, sola mütemadiyen sallayıp duruyor. Hiç bir şey konuşmuyorlar.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Yeni gelenleri görünce yerlerinden fırladılar. Müthiş bir gürültü koptu. Birbirlerine sarılıyorlar, haykırışıyorlar ve yerlere yuvarlanıyorlardı. Sandalyeler devrildi ve şövalenin üstündeki resim yere düştü. Bunu görünce hepsi, bir anda kendilerine geldiler ve resmi kaldırmak için koştular.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Bir tanesi:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Pardon, pardon, ah, pardon!</span></p>

    <p class="Temel-Paragraf"><span class="normal char-style-override-1" xml:lang="tr-TR">“Diyor ve resmi öperek, ihtimamla yerine koyuyordu. Üç dört kişi dışarı çıktılar ve bitişik salonda baş başa verdiler. Ellerinde bir şey muayene ediyorlar, ışığa tutuyorlar, kokluyorlar ve bakışıyorlardı.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Dur bakalım, dediler.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Biri:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Fena değil, diye mırıldandı.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Öteki:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Enfes! dedi.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Başka hiç ses çıkmadı. İçeriden şarkılar geliyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ağır ağır atelyeye döndüler. Biri ötekine bağırıyordu:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Nasıldı o hikâye? Ada’da ne dedin sen? “Nişasta nevinden bir şey yok mu? Nişasta!” Şunu anlat haydi!</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve bu hikâye, senelerden beri kim bilir kaçıncı defa olarak bir daha anlatılıyor ve hep aynı kahkahalarla, hiç yıpranmamış bir alâka ile dinleniyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Sonra içlerinden biri:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Durunuz! dedi, ben bir şey anlatacağım!</span></p>

    <p class="Temel-Paragraf"><span class="normal char-style-override-1" xml:lang="tr-TR">“Herkes sustu. Emindiler ki fevkalâde güzel bir şey dinleyeceklerdir. Onun etrafını aldılar ve gülümseyerek yüzüne baktılar. O, başparmağının eskimiş bir itiyat sayesinde kıvamını bulmuş gayet ince ve zarif bir hareketiyle ceketinin kolunu hafifçe iterek, başını tatlı bir meyille sağa doğru eğdi. Gözlerinde hiç bir korku ile bulutlanmayan saf ve mücerret bir sevincin berrak ve derin parıltısı var. Yüzünün kanı çekilmiş ve çizgileri heykelî bir safiyetle incelmiş. Hâlâ kendisini en iyi biçilmiş bir elbise içinde farz eder gibi şikâyetsiz ve rahat bir hareket serbestliği içinde anlatmağa başladı. Çünkü eskiden, İstanbul’un en iyi giyinenlerinden, Beyoğlu gençlerine zarafet örneği olanlardan biri idi. Güzel bir insandı da, Prens dö Gal’ın elbise dolabıyla Karpantiye’nin yumruğu, o zaman dünyada beğendiği şeylerin başında geliyor, hatta resim ve kadın ikinci derecede kalıyordu. Nitekim resmi bıraktı ve kadınları bir oyuncak farz etti. Fakat Prens dö Gal’ın gardrobu yerine sırtındaki eski ceketi bile bedestene davet eden zaruretler ve güzelliğini tehdit eden zaman, onu yavaş yavaş, idealize ettiği şeklî zarafet ve mükemmeliyet yerine, müthiş bir bohemin derunî ve lezzetli uçurumlarına doğru atıyordu. Ancak böyle gecelerde, nereden nereye gittiğini unutuyor ve ilk gençlik senelerindeki hayalî şekline bürünerek, son senelerde zeki bir bohemle işlenen ruhunun da inzimamıyla, zarf ve mazrufun fevkalbeşer bir ahengini ve mükemmeliyetini vehim halinde tecessüm ettiriyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Tavırları hafif bir rüzgârla ve gizli bir musikinin vezniyle dalgalanan ipekli maddeler gibi cazip, yumuşak ve tatlı idi; sesi, bu tavırların hareket haline gelmiş ahengi hissini veriyordu. Anlattı, anlattı. Not edilecek kadar güzel, birbirini yaratan müselsel ve fasılasız esprilerle, hayallerle söylüyor, hakikatle safsata arasındaki farkı hissettirmemek için aklıselimini ve muhayyilesini hayret verici bir sihirle kaynaştırıyordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Sonra:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Haydi çocuklar, dedi, bir şarkı söyleyelim, fakat ağır...</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve hep beraber, ağır ağır bir şarkı söylediler. Evlendiği için aralarından çekilen müzisyen bir arkadaşlarını andılar: Tamburu üstüne yumuşak bir inhina ile eğilen uzun sıcak ve munis gölgesinin hatırası canlandı:</span></p>

    <p class="Temel-Paragraf"><span class="normal char-style-override-1" xml:lang="tr-TR">“Bir tanesi, bu gaip gölgeye ellerini sallayarak:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Eşe...k! Eşe...k! Şimdi horul horul uyuyorsun, yaşamıyorsun! diye bağırdı.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Sonra bu aralarındaki âlemlerin hangi içtimaî saiklerden geldiğini bir kere daha aradılar. Söz profesöre düştü. Büyük içtimaî taazzuvlardan, kulüplerden ve cemiyetlerden korkan otokratik zihniyetin gafilâne müdahalesi konuşuldu. Tarihî misallere göre, “Cemiyetçilik” denen şeyin en büyük bir anarşi âmili olduğuna, hatta bu anarşiyi örtmek için sun’î surette dikiş tutturan, şekilden ibaret bir asayiş manzarası halinde kaldığına hükmettiler. Türk cemiyetinin böyle gizli, gayritabiî ve zümrevi parçalara ayrıldığını düşündüler ve içlerinden biri: “Biz şu anda kendi muhtariyetini arayan bir münevverler aşiretinden başka neyiz?” diye sordu.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Biri itiraz etti:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Fakat Avrupa’da da bohem var.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Hayır. Artık Murger’in bohemi yok. Demokrasi teessüs etmeğe başladıktan sonra gitgide kalmıyor. Çünkü bohem şahsiyet sahibi zekâların hürriyete iştiyakından doğar. Bohem, Fransa’da, Hugo’nun nefyedildiği devirlerde azamî derecesine çıkmıştı.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Bohemin demokrasiye ve hürriyete iştiyaktan doğduğu bahsi üzerine tekrar geldiler. Bunu en çok iddia eden o idi:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Bir gün, dedi, hayatımıza ait bir kitap yazmak istiyorum. Orada bundan şüphesiz bahsedeceğim. Hatta bazı parçalarını şimdiden hazırladım. “Kaldırım Çocukları”nı bilirsiniz.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Haydi, yanında ise bir daha oku! dediler.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Yanımda.</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Haydi oku,</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Peki.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve okudu:</span></p>

    <p class="Temel-Paragraf"><span class="normal char-style-override-1" xml:lang="tr-TR">“Şapkamın kenarını gözlerimin üstüne indirdim, pardösümün geniş eteklerini bir harmaniye gibi vücuduma sımsıkı doladım, ellerimi divan durur gibi önümde kavuşturdum, kendi kendime sarıldım ve yürüdüm.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Gece yarısından sonra üçüncü saat.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Beyoğlu kaldırımlarındayım. Ağır ağır yürüyorum. Caddenin kenar çizgileri bir makas ağzı gibi açılarak bana doğru geliyorlar. Ara sıra sendeliyorum. Bir tespihin taneleri gibi havaya dizili ışıklar, ben sendeledikçe, sallanıyorlar; bazı tespih kopuyor ve taneler düşüyor. Duvarlara çarpıyorum. Söylemeğe ne hacet? Sarhoşum.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Duvarlara, sersemlere, sarhoşlara ve uyku sersemlerine çarpıyorum.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ne yürüyüş, enfes! Ben, gece yarısı, kaldırımlara bayılırım. Gece yarısı kaldırımların hürriyetine, kimsesizliğine vurgunum. Ben de kimsesiz ve hürüm, ben de kaldırım çocuğuyum.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Hey! Bütün hayatım onların üstünde geçti, onların, kaldırımların üstünde, bütün hülyalarımı onların üstünde kurdum; o hülyalar ki hiç biri olmadı; fakat ben severim onları, kaldırımları.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Onların üstünde evimde gibiyim. Gelip geçen bütün insanlar misafirimdirler, sanki bahçemde geziyorlar. Bütün dükkânlar ve binalar kendi malım. Ve onları veriyorum, isteyenlere, hırslılara ve mal düşkünlerine. Bana yalnız kaldırımları bıraksınlar, yetişir.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Gece yarısından sonra yoldaşlarım pek kibar şeyler değillerdir; arabacılar, şoförler, sefiller ve köpekler.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Gece yarısından sonra kaldırımlarda uyumak için kuru bir parça yer arayan etsiz ve tüysüz, kuyrukları bile tüysüz, vücutları uzun ve karınları çukur, sıska ve sessiz, filozof ve mütevekkil, aç ve yorgun köpekleri bilir misiniz? Onları ben pek iyi tanırım, onların hayatı benim hayatımdır ve bu en güzel hayattır, inanınız.</span></p>

    <p class="Temel-Paragraf"><span class="normal char-style-override-1" xml:lang="tr-TR">“İnanınız ki en cesur yaşayan biziz; üç büyük korku bizde yoktur: Sefalet, hastalık, ölüm korkusu. Bu en büyük üç zaaftan kurtulduk. Biz, kaldırım çocukları ve kaldırım köpekleri, insanların ve hayvanların en kuvvetlisiyiz. Ölümden korkmuyoruz ki hastalıktan korkalım, hastalıktan korkmuyoruz ki sefaletten korkalım, sefaletten korkmuyoruz ki, dolgun bir karın sıvamak ihtiyacıyla hâmilerimizin önünde elpençe divan duralım ve onlara “Afiyeti devletiniz nasıldır efendim?” diye soralım.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Biz kendi kendimize sorarız:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Afiyeti devletiniz nasıldır efendimiz?</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve kendi kendimize cevap veririz:</span></p>

    <p class="Temel-Paragraf"><span class="normal char-style-override-1" xml:lang="tr-TR">“- Hey öyle, hep öyle, hep öyle!</span></p>

    <p class="Temel-Paragraf"><span class="normal char-style-override-1" xml:lang="tr-TR">“Hep öyle ne demek?</span></p>

    <p class="Temel-Paragraf"><span class="normal char-style-override-1" xml:lang="tr-TR">“İyi mi? Fena mı? Bilmiyoruz. İyi olmadık ki fena olup olmadığımızı bilelim. Demek fena da değiliz. Fena olmamak iyidir, öyle ise iyi gibiyiz. İyi veya fena, biz hürüz.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Gece yarısı kaldırımların üstünde esen hürriyetin rüzgârıdır.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ah, biz o rüzgârı severiz; bin bir ihtiyaçla yüzleri yanan kaldırım çocukları, o rüzgârla hırslarımızı soğuturuz.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Hey! Kaldırımların üstünde ne güzel bağrılır ve şarkı söylenir; kaldırımların üstünde ne güzel yıldızlara bakılır: arkadaşlarla ne coşkun kahkahalar fırlatılır ve yalnızken ve ağır ağır yürürken, için için ne güzel ağlanır!</span></p>

    <p class="Temel-Paragraf"><span class="normal char-style-override-1" xml:lang="tr-TR">“Yağmurlu havalarda kaldırımlar ne güzeldirler, rugan gibi parlarlar. Orada gölgemizi görürüz, ruhumuzu sürükleyen iskeletimizin gölgesini; ve ıslanmak ne iyidir, harap olmak, sırılsıklam ve karmakarışık, vıcık vıcık, büzülmüş, tortop, allak bullak ve perişan olmak.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Kaldırımlarda ayaklar boş ve baş doludur. Baş… Ah... Başımız. Biz, kaldırım çocuklarının başı... Orada nağmeler ve mısralar, hayaller ve resimler, hatıralar ve ümitler doludur. Öyle hatıralar ki asla tekerrür, öyle ümitler ki asla tahakkuk* etmeyeceklerdir. Bunları biraz hissederiz, bunun için o hatıralarımız ve ümitlerimiz çok azizdirler.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Gece yarısı, kaldırımlarda, yolun sonlarına bakarak her gece bir mucize bekledik. Gök kubbesi veya yeryüzü çatlayacak, kürenin gizli dolaplarından bizim hazinemiz doğacak, diye, bekledik.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Fakat bu hayal de kavuşulan arzular gibi fâni değildir ve mademki asla tahakkuk etmeyecek, ebedîdir.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Mefkûremiz ebedîdir. Kavuşulamayacak mefkûre. Kavuşulacak olduktan sonra mefkûre kendi kendisi olmaktan çıkar.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Kaldırımlar mefkûreye ebedî iştiyakın yataklarıdır. İkisi de uzundur ve namütenahidir; emel ve yol.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve böyle yürürüz ve böyle gideriz.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Nereye?</span></p>

    <p class="Temel-Paragraf"><span class="normal char-style-override-1" xml:lang="tr-TR">“Kim bilir?</span></p>

    <p class="Temel-Paragraf"><span class="normal char-style-override-1" xml:lang="tr-TR">“Nereye gittiğini kim bilir?</span></p>

    <p class="Temel-Paragraf"><span class="normal char-style-override-1" xml:lang="tr-TR">“İşe, eve, kadına, hastaya, arkadaşa, anaya, babaya, oğula, vazifeye, iyiliğe, kötülüğe, mefkûreye veya hakikate gidenler, daha ileride nereye gidiyorsunuz?</span></p>

    <p class="Temel-Paragraf"><span class="normal char-style-override-1" xml:lang="tr-TR">“Yolun başında ve sonunda cahiliz.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Bilmiyoruz.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ver bir cıgara. Bir tane mi var? Kes yarısını ver. Yakalım. Kibritin alevinde senin ve benim ey kaldırım çocukları sarı, yeşil yüzlerimiz belirip sönüyor. Ah, gözlerimiz... Herkesin bakmaktan korktuğu ve gözlerini kaçırdığı gözlerimiz...</span></p>

    <p class="Temel-Paragraf"><span class="normal char-style-override-1" xml:lang="tr-TR">“Bir bardak çay içmek için şu elektrikleri göz kamaştıran dükkâna girelim. Orada, bizden birçok insanlar var, bir millet var: Ruslar. İhtilâlden sonra tam bir kaldırım milleti. Ne kadar da benzeşiyoruz! Aziz dilenci arkadaşlar, bir bakışta birbirimizi tanıyoruz.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Bir bardak çay, haydi, yarına kuvvetli çıkmak için bir bardak çay.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Yarın gece gene burdayız, bu kaldırımlarda...</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve sabahlara kadar...</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve gene şapkamın kenarını gözlerimin üstüne indirerek, pardösümün geniş eteklerini bir harmaniye gibi vücuduma sımsıkı dolayarak, kendi kendime sarılarak.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Yarın gece.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Ve her gece.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Buradayım, buradayız; ben, sen, o, biz, bütün kaldırım çocukları.</span></p>

    <p class="Temel-Paragraf"><span class="normal char-style-override-1" xml:lang="tr-TR">“Allahaısmarladık! Yarın gece!”</span></p>

    <p class="Temel-Paragraf"><span class="normal char-style-override-1" xml:lang="tr-TR">Muallâ kitabı kapadı, biraz durdu, sonra tekrar açarak o faslı sonuna kadar bir hamlede okudu. Beş gün, beş gece bu insanlar, bir atelyeden çıkıp öbürüne giderek, yer minderlerinde ve kanepe üstlerinde ikişer üçer saat uyuyup uyanarak, anî bir kararla şehrin bir ucundan öbür ucuna gezintiler yaparak içiyorlar, konuşuyorlar, şarkı söylüyorlar, münakaşa ediyorlar, okuyorlar ve resim yapıyorlardı. Seyyar bir güzel sanatlar kumpanyası! Bütün hareketlerinde abesle makul, nizamla kargaşalık, aynı kıymetleri alıyor. İçlerinde gece yarısı, halk sinemadan çıkarken, Beyoğlu kaldırımının ortasına bağdaş kurup oturanlar var; ellerindeki paketleri caddenin büyük lâmbalarına doğru fırlatıp atanlar ve kepenkleri yumruklayanlar var; gene o beş geceden birinde, bütün bir apartman halkını ve bütün bir sokağı uyandırarak tanıdıklarından birinin evine baskın yapıyorlar. Aynı adamlar, günün bazı saatlerinde, ciddî ve muntazam, konuşuyor ve çalışıyorlar: Biri ötekinin portresini yapıyor; biri kitap okuyor ve öteki notlar alıyor. İşlerine gidip sonra tekrar kafileye iltihak edenler var. Gene o beş gün içinde sayıları otuza baliğ olarak bir motör gezintisine çıkıyorlar. O gecelerden birinin sabahında, içlerinden biri şövalenin başına oturuyor ve ötekinin resmini yapmak için dört saat çalışıyor.</span></p>

    <p class="Temel-Paragraf"><span class="normal char-style-override-1" xml:lang="tr-TR">Fakat o kadar sarhoş ki, muşambanın üstüne paletteki boyaları nakletmekten ve içinde hiç bir insanî şekil teressüm etmeyen bir renk yığını vücuda getirmekten başka bir şey yapamıyor. Gülüşüyorlar. İçinden çıldırıyor o ve fırçayı tekrar kapıyor, yirmi dakika içinde bir şaheser meydana getiriyor. Kitabın muharririne göre, “teknik” denilen şey öyle bir meleke ve itiyat yekûnudur ki, nihayet gayrı şuura ait faaliyetler arasına girer ve spontane bir tarzda meydana gelen sanat eseri, kendi tekniğini de beraber taşır. En büyük hatamız, tekniği, yaratıcı ilcalarımıza inzimam eden ayrı bir şuur faaliyeti zannedişimizdir. Yaratma ameliyesi yekpare, spontane ve kendi tekniğini de haizdir. Tashih etmek bozmaktan başka bir şey olmaz.</span></p>

    <p class="Temel-Paragraf"><span class="normal char-style-override-1" xml:lang="tr-TR">Bütün bu âlemlerin üstüne son perde nasıl kapanıyor? Bu son perde yorgandır: Beşinci gün öğleden sonra, hepsi evlerine ve yataklarına dağılıyorlar. Şehir onları bir iki gün göremiyor, arayanlar bulamıyorlar. Yalnız çok aşinalar arasında, göz ucuyla bakışlara refakat eden, kulaktan kulağa bir fısıltı: “Gene kayıptalar.”</span></p>
  </div>
</body>
</html>
