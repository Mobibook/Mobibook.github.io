<html xmlns="http://www.w3.org/1999/xhtml">
	<head>
		<title>8-2.html</title>
		<link href="template.css" rel="stylesheet" type="text/css"/>
	</head>
	<body>
		<div id="x8-2.html" xml:lang="en-GB">
			<div class="Basic-Text-Frame">
				<p class="Konu-Ba-l----1" id="toc_marker-5-2">2. Tutuklamalar ve Kovuşturmalar</p>
				<p class="paragraph-1" xml:lang="en-US"/>
				<p class="paragraph-1" xml:lang="en-US"/>
				<p class="paragraph-1" xml:lang="en-US"/>
				<p class="paragraph-1" xml:lang="en-US"><span class="char-style-override-8" xml:lang="en-GB">Damat Ferit hükümetinin en önemli üç işinden biri, herhalde, İttihat ve Terakkilileri kovuşturmak ve onları birtakım cezalara çarptırarak, hem İtilaf devletlerinin gözüne girmek, hem İttihat ve Terakki’yi siyaset sahnesinden silmekti.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-7" id="footnote-225-7-backlink">7</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">8 Mart günlü “Dersaadet Divan-ı Harb-ı Örfisi Hakkında Kararname” ile 16 Aralık’ta kurulan Divan-ı Harp başkanlığına Erkân-ı Harp Mirlivası Ali Fevzi Paşa, üyeliklere Mirliva Ali Nâzım, Mustafa ve Zeki Paşalarla, Miralay Recep Ferdi Bey getirildiler. Böylece, son olarak Tevfik Paşa’nın çabuk sonuç almak uğrunda yapmaya kalkıştığı değişiklik, yani Divan-ı Harp’i tamamen askerlerden kurma düşüncesi gerçekleşmiş oluyordu. Dikkati çeken bir nokta da, daha önceki kararnamede maaştan hiç söz edilmediği halde, bu kararnamede başkana 10 bin, üyelere 6 biner kuruş ek maaş verilmesi, savcı ve yardımcılarına, sorgu yargıçlarına da birtakım maaşlar tahsis edilmesiydi (ek mi, değil mi belli değildi). Savcılığa 15 bin kuruşla Deniz Ticareti Mahkemesi Reisi Yusuf Ziya Bey getirilmişti; ama, diğer görevlerde azınlıklardan hayli adam vardı (öbür dokuz görevden ancak beşi Müslümanlara verilmişti). Divan-ı Harp’in, İdare-i Örfiye Kararnamesi’nde gösterilen suçların faillerini yargılayacağı söylenilmekle yetiniliyordu.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-8" id="footnote-225-8-backlink">8</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Oysa, aynı gün Meclis-i Vükela’nın bir kararı, Divan-ı Harp’i, yalnız kararnamedeki suç faillerini değil, ülkeyi savaşa sokanları, İslam, Ermeni, Rum “tehcir ve katlerini” düzenleyenleri ve halkı birbirini öldürmeye teşvik edenleri, ulaştırma araçlarını vurgun yolunda kullananları da yargılamaya yetkili kıldığı gibi, sanıkların “sıfat ve memuriyetine” bakılmayacağını da belirtiyordu.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-9" id="footnote-225-9-backlink">9</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Böylece yine Tevfik Paşa’nın istediği, fakat padişahın Kanun-ı Esasi’ye aykırı diye onaylamadığı bir yetkiyi, Meclis-i Vükela, Divan-ı Harp’e tanımış oluyordu.</span></p>
				<p class="paragraph-1" xml:lang="en-US"><span class="char-style-override-8" xml:lang="en-GB">Dahiliye Nazırı Cemal Bey, </span><span class="char-style-override-6" xml:lang="en-GB">Moniteur Oriental</span><span class="char-style-override-8" xml:lang="en-GB"> ile yaptığı bir mülakatta, eski nazırların divan-ı harpte yargılanacaklarını doğruluyordu; çünkü onlar, daha önce yaptıkları kanuna uymak zorundaydılar. Gerçi Kanun-ı Esasi’nin sarahati böyle değildi ama, İttihat ve Terakkililer “... bu kanunu şekl-i diğere tebdil eylediklerinden eskisinin hükmü...” kalmamıştı. Cemal Bey, aynı mülakatta, İttihat ve Terakki’nin 800 bin Ermeni’yi katlettirdiğini, 400 bin Rum’u tehcir ettiğini ve 4 milyon Türk’ü “ifna” ettiğini söylüyordu. Ayrıca, mahkemeleri hızlandırmak istediklerini, oysa sanıkların tek tek yargılanmasının işi uzattığını, nitekim Boğazlıyan Kaymakamı Kemal Bey muhakemesinin bunu gösterdiğini, Yozgat’tan tanık getirmeye kalkışıldığını söylüyordu. Nazır, işi hızlandırmak kararını aldıklarını belirtiyordu.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-10" id="footnote-225-10-backlink">10</a></span></p>
				<p class="paragraph-1" xml:lang="en-US"><span class="char-style-override-8" xml:lang="en-GB">Bu sırada geniş tutuklamalara girişiliyor, eski nazırlar, birçok subaylar, mebuslar, İttihat ve Terakki mensupları tutuklanıyordu. Artık, ılımlı İttihat ve Terakkililer, hatta İttihat ve Terakki’ye bağlı olmamakla birlikte ulusçu olanlar da, bu faaliyetin hedefi olmaktan kurtulamıyorlardı. Milli Kongre’nin başı Dr. Esat Paşa bile bir gün tutuklu kaldıktan sonra, ancak kefaletle serbest bırakılıyordu. Ahmet Emin ve Celal Nuri de 10 Mart’ta tutuklanıp sonra sürgüne gönderildiler (Ahmet Emin Kütahya’ya). Onlar gibi Teceddüt Fırkası önderi Sabri Bey ve Fethi Bey de tutuklanmışlardı.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-11" id="footnote-225-11-backlink">11</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Böylece, bu kampanya, İttihat ve Terakki’ye ve ulusçulara karşı topyekûn bir sindirme hareketi niteliğine bürünüyordu. Hele Fethi Bey’in tutuklanması Mustafa Kemal’i, İsmail Canbulat’tan sonra, en yakın bir arkadaşından daha yoksun bırakıyordu.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-12" id="footnote-225-12-backlink">12</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">İngiliz istihbaratına göre, Damat Ferit bununla da kalmıyor, Anadolu’daki İttihat ve Terakkilileri ya da İttihat ve Terakki’ye yakın olanları da tutuklamak üzere, jandarmaya yardımcı olacak bir örgüt (rapor “çete”den söz ediyor) kuruyordu. 11 Mart’ta demiryolu boyunca Konya’ya, Ankara’ya, Sivas’a doğru tutuklamalar başlayacaktı.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-13" id="footnote-225-13-backlink">13</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">O “sürek avı” heyecanı içinde, İttihat ve Terakki’nin kaçmış bulunan önderlerinin de yakalanacağı umutları beliriyordu. Cemal Bey, yukarıda anılan mülakatında, bu alanda yapılacak girişimlerden söz ettiği gibi, bazı Türkler Berlin’de bunların iadesi için bir gösteri düzenlemişler, bu sırada Hamdullah Suphi bir konuşma yapmıştı.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-14" id="footnote-225-14-backlink">14</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Her yerde İttihat ve Terakki’yi ve İttihat ve Terakki parmağını gören İngilizler gibi, </span><span class="char-style-override-6" xml:lang="en-GB">Alemdar</span><span class="char-style-override-8" xml:lang="en-GB"> da, kaçak İttihat ve Terakki önderlerinin İstanbul’da saklandıklarını ileri sürmeye başladı; hatta Talât Paşa’nın Kadıköy’de tutuklandığı söylentisini yayımladı.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-15" id="footnote-225-15-backlink">15</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Aynı gazetenin başyazarı Refi Cevat, hükümeti teşci etmek üzere, “kanlı” denebilecek başyazılar yazıyordu. 12 Mart’ta, “... Sehpalar bu adamlara layık değildir. Koparılması lazım gelen bu kafalar, kütükler üzerinde kesilip günlerce senk-i ibrette kalmalı!” diyordu. Ertesi günkü başyazı üç kez “Daha ziyade şiddet!” nakaratıyla bitiyor ve hükümeti gerektiği denli “şedidülicraat” görmediğini belirtiyordu. 4 Nisan başyazısı, “... Bu adamlar için ölümden hafif ceza aklımıza gelmiyor. Ocağı çatanları hükümet yakaladı. Ya üfleyen ağızlar ne olacak?” diyordu. Ayrıca, gazetede, daha önce İttihat ve Terakki tarafından kurulmuş darağaçlarının, asılan muhaliflerin resimleri sık sık yayımlanıyordu.</span></p>
				<p class="paragraph-1" xml:lang="en-US"/>
				<p class="ARA-BASLIK-1" id="toc_marker-5-2-1">Kemal Bey’in İdamı</p>
				<p class="paragraph-1" xml:lang="en-US"/>
				<p class="paragraph-1" xml:lang="en-US"><span class="char-style-override-8" xml:lang="en-GB">Herhalde bu şiddetin zirve noktası, Yozgat tehcir ve öldürmelerinden sanık Boğazlıyan Kaymakamı ve Yozgat Mutasarrıf Vekili Kemal Bey’in 10 Nisan’da idamıydı. Vahdettin, fetva istemek, verilen fetvayı iyice incelemek ve şeyhülislama yeniden cümle eklettirmek ve çevresine isteksizliğini iyice hissettirmek gibi titizlikler ve ihtiyat tedbirlerinden sonra idam kararını onaylamıştı.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-16" id="footnote-225-16-backlink">16</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Ne var ki, pek umulmayacak biçimde cenaze töreni büyük gösterilere yol açtı. Calthorpe gibi bir İngiliz için Türklerin böyle bir “caniden” yana gösteriler yapmalarında şaşılacak bir şey yoktu. Ona göre, bu gösteriler, Müslüman halkın büyük çoğunluğunun duygularını yansıtıyordu. Gerçi Damat Ferit, ona, olayın kendisini dehşet içinde bıraktığını ve sorumluları kovuşturacağını söylemişti; ama Yüksek Komiser, Sadrazam’ın birçok yandaşlarının dahi bu tür cezaları haklı cezalar olmaktan çok, İtilaf devletlerine verilmesi gereken tavizler olarak görüyor olmaları ihtimaline inanıyordu.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-17" id="footnote-225-17-backlink">17</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Gerçekten de, yenenlerin Osmanlı Devleti’ni ezme kararı, İzmir’in işgali gibi bir tedbirle adamakıllı somutlaşmadan, bu tür bir gösterinin yapılabilmesi ilginçtir. Kovuşturma sonucunda tutuklananlar arasında (bunlar sekiz kişi kadardı), bir doktor, bir tıbbiyeli, bir hariciye memuru, bir imam, bir tekke şeyhi vardı. Ayrıca, Üsküdar mevki komutanı da cenazeye ancak 20 silahlı er gönderdiği için azledildi.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-18" id="footnote-225-18-backlink">18</a></span></p>
				<p class="paragraph-1" xml:lang="en-US"><span class="char-style-override-8" xml:lang="en-GB">Bu olay, hükümete ve yetkililere pek anlamlı gelmiş olacak ki, “salahiyyettar olmayan bazı tarafların” ihbarı üzerine, yakalananların soruşturma evrakı olmadıkça tutuklanamayacaklarından serbest bırakıldıkları gazetelerce duyuruldu.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-19" id="footnote-225-19-backlink">19</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Yüksek Komiser Yardımcısı Webb ise, Kemal Bey’in idamından önce, Ermeni “zulmünden” (</span><span class="char-style-override-6" xml:lang="en-GB">atrocities</span><span class="char-style-override-8" xml:lang="en-GB">) suçlu kimseleri cezalandırmanın Türklerin toptan idamını gerektireceğinden, cezanın ulusal düzeyde Osmanlı Devleti’nin parçalanması, kişisel düzeyde de ibret olmak üzere yüksek memurların yargılanması biçiminde sınırlandırılmasını önermişti. Çarpık bilgileri içinde, o dahi, tedhişi geniş tutmanın çözüm yolu olmayacağını kavramıştı.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-20" id="footnote-225-20-backlink">20</a></span></p>
				<p class="paragraph-1" xml:lang="en-US"><span class="char-style-override-8" xml:lang="en-GB"> İttihat ve Terakkilileri kovuşturma işinin kamuoyunda pek de iyi karşılanmadığının bir başka göstergesi de </span><span class="char-style-override-6" xml:lang="en-GB">Takvim-i Vekayi</span><span class="char-style-override-8" xml:lang="en-GB">’de sık sık yer alan Divan-ı Harp kadrosundaki değişmelerdi. Damat Ferit’in ilk kabinesi süresince bir kez başkan ve iki kez savcı değişti.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-21" id="footnote-225-21-backlink">21</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Nitekim Webb, 25 Nisan’da Sadrazam’la yaptığı görüşmede, yargıçların aleyhte karar verme konusundaki isteksizlikleri ve paranın da bu işteki etkisi dolayısıyla, mahkûmiyet elde etmekte zorluk çekildiğinden söz edince, Damat Ferit bunu doğrulamış, fakat artık güvenilir bir başsavcı bulunduğundan “zorluklarının” son bulacağını umduğunu söylemişti. Bununla birlikte yine işler ters gidecek olursa, amirale başvuracağını da eklemişti. Damat Ferit’e göre kovuşturmaları yürütürken izlenecek iki yol vardı. Birincisinde tersi tanıtlanmadıkça, İttihat ve Terakki’nin ve dolayısıyla İttihat ve Terakki’nin faal üyelerinin toptan suçlu olduğunu kabul etmek gerekiyordu. İkincisi, her kişiyi ayrı ayrı yargılamaktı. Kendisi birinci yolu tercih ediyordu; ama, nazırlar ikincisini tercih ettiklerinden, bu yola gidilmiş bulunuluyordu.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-22" id="footnote-225-22-backlink">22</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Oysa, daha önce Dahiliye Nazırı Cemal Bey ilk yoldan gidileceğini açıklamıştı ki bu da sonradan kabinede ılımlılığın ağır bastığını gösterir.</span></p>
				<p class="paragraph-1" xml:lang="en-US"><span class="char-style-override-8" xml:lang="en-GB">Damat Ferit’in “güvenilir” savcısı sonradan hem kof çıkmış, hem de İzmir işgaliyle değişen ortamda bu tür kovuşturmaların ve cezalandırmaların imkânsız olduğu anlaşılmış olmalıydı ki, bu sadrazam, Webb’e, işgal sırasında kovuşturma yapmak ve hele mahkûmiyet elde etmek zorlaştığından (ve son olaylar yüzünden) tutuklulardan bir bölümünün ya da hepsinin serbest bırakılması için girişimlerin yapılması ihtimalinden yakınarak bunların Malta’ya gönderilmesini istedi.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-23" id="footnote-225-23-backlink">23</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Bu yoldan, Damat Ferit, böylece birkaç amaca birden ulaşmış oluyordu; hem İttihat ve Terakkililerin tutukluluğu sağlama alınmış ve mahkûmiyet ihtimalleri çoğalmış oluyordu, hem de bu işi İngilizler yapmış olduklarından, kendisi tedhişin başı olmanın doğuracağı eleştiri ve sorumluluktan kurtulmuş oluyordu. Böylece, İttihat ve Terakki tutuklularını Malta’ya gönderme önerisinin Damat Ferit’ten geldiğini de tespit etmiş bulunuyoruz. Oysa, Damat Ferit hükümetinin Hariciye Nezareti, kısa süre önce, İngiliz askeri makamlarının savaş suçlusu diye kabul ettikleri 22 kişinin kendilerine teslimi yolundaki ısrarlara olumsuz cevap vermiş bulunuyordu. Cevapta, taviz olarak, ancak İstanbul’da İngiliz subaylarının da katılacakları özel bir Divan-ı Harp kurulabileceği belirtiliyordu.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-24" id="footnote-225-24-backlink">24</a></span></p>
				<p class="paragraph-1" xml:lang="en-US"/>
				<p class="ARA-BASLIK-1" id="toc_marker-5-2-2">Teceddüt ve Hürriyetperver Avam Fırkalarının Kapatılması</p>
				<p class="paragraph-1" xml:lang="en-US"/>
				<p class="paragraph-1" xml:lang="en-US"><span class="char-style-override-8" xml:lang="en-GB">5 Mayıs’ta Meclis-i Vükela bu iki fırkayı kapattı ve malları için İttihat ve Terakki hakkındaki kararın uygulanmasını uygun gördü. Gerekçede, bu fırkaların yönetim kurullarının üyelerinin hemen hemen hepsinin İttihat ve Terakki “erkân ve azası” oldukları ve İttihat ve Terakki’nin danışıklı devamları oldukları belirtiliyordu. Bundan böyle de, İttihat ve Terakki “maklubu” (türevi) fırka ve derneklere Dahiliye tarafından ilmühaber verilmemesi kararlaştırıldı.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-25" id="footnote-225-25-backlink">25</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Bu karardan da açıkça anlaşılacağı üzere, hükümet, Teceddüt ile Hürriyetperver Avam’ı aynı kefeye koymakta tereddüt etmiyordu. Oysa, Teceddüt’ün İttihat ve Terakki’nin “inkılapçılıktan arınmış” bir devamı olduğu açık olmakla birlikte, öbür fırka, İttihat ve Terakki içindeki muhalif bir hizbin İttihat ve Terakki’den kopması sonucuydu. Ne var ki, hükümet, bu tür incelikleri hesap edecek bir hükümet değildi. Zaten her iki fırkanın birçok yöneticileri tutuklanmış bulunuyordu.</span></p>
				<p class="paragraph-1" xml:lang="en-US"/>
				<p class="ARA-BASLIK-1" id="toc_marker-5-2-3">Osmanlı Hanedanının Eski Bazı Hesapları da Açılıyor</p>
				<p class="paragraph-1" xml:lang="en-US"/>
				<p class="paragraph-1" xml:lang="en-US"><span class="char-style-override-8" xml:lang="en-GB">Vahdettin döneminde “Saray Fırkası” deyiminin ne ölçüde geçerli olduğunu gösteren bir tutum da, Yusuf İzzettin Efendi’nin intiharının ve “Yıldız yağmasının” kurcalanmak istenmesiydi. Savaş içinde, intihar ederek ölen Veliaht Yusuf İzzettin’in “şehit edildiği” yolunda bir iddia ortaya atıldı. Bu işte sanık da, tabii, İttihat ve Terakkililer oluyordu. Bu konuda, Enver Paşa’nın düzenlediği bir suikasttan söz ediliyor, Adliye Nazırı Sıtkı Bey, soruşturma açılması için buyruk veriyordu.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-26" id="footnote-225-26-backlink">26</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Bu olay Mithat Paşa’yı Abdülaziz’in “katlinden” sorumlu olarak idama mahkûm eden Yıldız muhakemesini hatırlatan bir davranıştı. Öte yandan, hanedanın bir eski defteri daha karıştırılarak, “Yıldız yağması” olayının soruşturulması söz konusu ediliyordu. Harbiye Nazırı Şakir Paşa, bir gazeteye verdiği demeçte, başlayan soruşturmanın devam ettiğini, özellikle Abdülhamit’ten “gasp edilen” bir milyon lira değerinde mücevherat ile dolu olan bavulun üzerinde durulduğunu açıklıyordu.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-27" id="footnote-225-27-backlink">27</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Bu konuda yazdığı bir başyazıda, Refi Cevat, “Bize Vahdettin-i Adil gibi bir padişah veren hanedan-ı Âl-i Osman’a musallat olanlar hakkında dosyamızda mevcut olan hakaiki ortaya bütün vesaiki ile dökersek gücenmek olmaz, değil mi?” diyordu.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-28" id="footnote-225-28-backlink">28</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Ve bu saltanata bağlılık daha da evrensel boyutlar kazanabiliyor, İtilaf devletlerinden yanadır diye Şerif Hüseyin’in Osmanlı hükümetine karşı ayaklanması tasvip ediliyor ve, “... Emir Faysal Hazretleri konferansta Osmanlılığın hukukunu, hilafetin kudsiyetini müdafaa için bizim de (Paris’te) murahhasımız bulunuyor,” deniyordu.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-29" id="footnote-225-29-backlink">29</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Bu tutum, muhaliflerin, II. Meşrutiyet’in ilk yılından bu yana ne büyük bir değişiklik içine girdiklerini gösterir. O zamanlar, muhalifler, Jön Türklük davalarını sürdürerek, İttihat ve Terakki’nin Abdülhamit’le uyuşmasını büyük bir suç olarak gösteriyorlardı. Oysa şimdi, Refi Cevat, muhaliflerin dayanacağı bir yer olmadığı bilinciyle, Saray’la ittifak kurmayı gerekli görüyor, bu uğurda meşrutiyetçiliği çoktan unuttuğunu belli ediyordu.</span></p>
				<p class="paragraph-1" xml:lang="en-US"/>
				<p class="ARA-BASLIK-1" id="toc_marker-5-2-4"><span>Ahmet Rıza’nın Hükümete Karşı Koyması</span></p>
				<p class="paragraph-1" xml:lang="en-US"/>
				<p class="last-paragraph-1" xml:lang="en-US">26 Mart’ta hükümet, Mebusan’ın 5. şubesinde yapılmış bulunan, savaş kabinelerinin sorumluluğu soruşturmasının belgelerini Divan-ı Harp’e verilmek üzere, istemeye karar verdi.<span class="dipnot-1" style="font-size:0.8em;"><a class="footnote-link" href="#footnote-225-30" id="footnote-225-30-backlink">30</a></span><span class="char-style-override-11"> </span>Mebusan dağılmış olduğundan, bu belgeler Âyan reisi olarak Ahmet Rıza’nın elindeydi. Ahmet Rıza’nın yasama gücünün bağımsızlığına aykırıdır diye<span class="dipnot-1" style="font-size:0.8em;"><a class="footnote-link" href="#footnote-225-31" id="footnote-225-31-backlink">31</a></span><span class="char-style-override-11"> </span>bunları vermek istememesi, Saray’ın onu Âyan riyasetinden atması için vesile oldu. 31 Mart günü Âyan’ın içtima devresinin son bulduğu gerekçesiyle, Mustafa Asım Efendi reisliğe, Aristidi Paşa 1. reis vekâletine ve Azaryan Efendi, 2. reis vekâletine atandılar.<span class="dipnot-1" style="font-size:0.8em;"><a class="footnote-link" href="#footnote-225-32" id="footnote-225-32-backlink">32</a></span><span class="char-style-override-11"> </span>Böylece, hem söz konusu belgeler ele geçirildi, hem Ahmet Rıza’nın (artık Saray’ın ona gereksinimi kalmamıştı) Âyan reisi olarak gösterdiği faaliyet engellenmiş oldu. Vahdet-i Milliye Heyeti daha bir zaman sürüklendiyse de artık bir varlık gösteremedi. Ahmet Rıza’ya göre, Âyan reisleri bir yıl için atandıklarından, işlem kanuna aykırıydı ve Asım Efendi’nin âyanlığı henüz kabul olunmamıştı.<span class="dipnot-1" style="font-size:0.8em;"><a class="footnote-link" href="#footnote-225-33" id="footnote-225-33-backlink">33</a></span><span class="char-style-override-11"> </span>Damat Ferit’e göre ise, Ahmet Rıza’nın Fransız yanlısı olması ve Vahdet-i Milliye’yi Âyan’da toplaması İngilizleri kuşkulandırıyor, onlarda Meclis dairelerini işgal etme istekleri uyandırıyordu.<span class="dipnot-1" style="font-size:0.8em;"><a class="footnote-link" href="#footnote-225-34" id="footnote-225-34-backlink">34</a></span><span class="char-style-override-11"> </span>(Bu son noktanın Damat Ferit’in hayalhanesinden çıkma olduğuna muhakkak gözüyle bakılabilir.) Damat Ferit, Karay’a da, “şu izzet Paşa ve şebekesinin Âyan Meclisi’ndeki gayrikanuni” faaliyetlerinden yakınmıştı.<span class="dipnot-1" style="font-size:0.8em;"><a class="footnote-link" href="#footnote-225-35" id="footnote-225-35-backlink">35</a></span><span class="char-style-override-11"> </span>Saray “bir dikensiz gül bahçesi” yaratmak peşindeydi. Bu uğurda, iş Ahmet Rıza’yı tutuklama girişimine dek vardırıldı.<span class="dipnot-1" style="font-size:0.8em;"><a class="footnote-link" href="#footnote-225-36" id="footnote-225-36-backlink">36</a></span></p>
				<p class="paragraph-1" xml:lang="en-US"/>
				<p class="paragraph-1" xml:lang="en-US"/>
				<div class="footnotes">
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-7-backlink" id="footnote-225-7">7</a>	<span>Öbür iki önemli işi, şartları hafif olan bir barış yapmak ve İngilizlerle mümkün olduğu denli içli dışlı ilişkiler kurmaktı.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-8-backlink" id="footnote-225-8">8</a>	<span class="char-style-override-6">Takvim-i Vekayi</span><span>, 11/3/1335, 3493.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-9-backlink" id="footnote-225-9">9</a>	<span class="char-style-override-6">Meclis-i Vükela Mazbataları</span><span>, 8/3/1335, 214/120; A. F. Türkgeldi, </span><span class="char-style-override-6">Görüp İşittiklerim</span><span>, s. 198-9.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-10-backlink" id="footnote-225-10">10</a>	<span class="char-style-override-6">Alemdar</span><span>, 15/3/1335, 84-1394. Cemal Bey, verdiği sayıların büyüklüğü karşısında ürkmüş ve bunların yalnız İttihat ve Terakki’ye karşı değil, Hürriyet ve İtilaf hükümetlerine karşı da barış masasında silah olabileceğini sonradan hatırlamış ya da bu konuda uyarılmış olacak ki, 800 bin sayısına yalnız öldürülenlerin değil, tehcir edilenlerin de dahil olduğunu duyurdu. </span><span class="char-style-override-6">Alemdar</span><span>, 18/3/1335, 86-1396.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-11-backlink" id="footnote-225-11">11</a>	<span class="char-style-override-6">Alemdar</span><span>, 27-8/3/1335, 96-1406, 97-1407; Yalman, </span><span class="char-style-override-6">a.g.e.</span><span>, C. I, s. 339-42; C. II, s. 7-17. Bir günde 66 kişi tutuklanmıştı. A.F. Türkgeldi, </span><span class="char-style-override-6">Görüp İşittiklerim</span><span>, s. 199. İngiliz istihbaratına göre, 5 Ocak’tan 24 Mart’a değin, 107 kişi tutuklandı. G. Jaeschke, </span><span class="char-style-override-6">Türk Kurtuluş Savaşı Kronolojisi</span><span>, s. 24; Jaeschke’ye göre 13 Mayıs’ta Dr. Esat ve Köprülüzade Mehmet Fuat tutuklandılar. Bkz. Zekeriya Sertel, </span><span class="char-style-override-6">Hatırladıklarım</span><span> (İstanbul, 1968), s. 68-9.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-12-backlink" id="footnote-225-12">12</a>	<span>Y. H. Bayur, </span><span class="char-style-override-6">Atatürk</span><span>, s. 274-5.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-13-backlink" id="footnote-225-13">13</a>	<span>Foreign Office 371/4173, 46680 (16 Mart raporu). </span><span class="char-style-override-6">Alemdar</span><span>’ın İttihat ve Terakki fesadı diye nitelediği Konya memurlarının bir grevinden sonra, orada da tutuklamalar olduğunu öğreniyoruz. 21/3, 10/4/1335, 90-1400,109-1419.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-14-backlink" id="footnote-225-14">14</a>	<span class="char-style-override-6">Alemdar</span><span>, 21/3/1335, 90-1400.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-15-backlink" id="footnote-225-15">15</a>	<span class="char-style-override-6">Alemdar</span><span>, 25, 30/4/1335, 124-1434, 128-1438.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-16-backlink" id="footnote-225-16">16</a>	<span>A. F. Türkgeldi, </span><span class="char-style-override-6">Görüp İşittiklerim</span><span>, s. 202-6; </span><span class="char-style-override-6">Takvim-i Vekayi</span><span>, 12/4/1335, 3520.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-17-backlink" id="footnote-225-17">17</a>	<span>Foreign Office 371/4173, 61185, 72536. Refi Cevat’a göre, “Kemal’in tabutu dört hammal ile makbereye sevk edilmeliydi.” </span><span class="char-style-override-6">Alemdar</span><span>, 15/4/1335,114-1424.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-18-backlink" id="footnote-225-18">18</a>	<span class="char-style-override-6">Alemdar</span><span>, 18-22/4/1335,117-1427-121-1431.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-19-backlink" id="footnote-225-19">19</a>	<span class="char-style-override-6">Alemdar</span><span>, 22/4/1335, 121, 1431. 7 Mayıs’ta Meclis-i Vükela, Divan-ı Harbe sevk olunacakları “tarifat-ı kanuniye dairesinde” sorgulayıp evrakını hazırlamak üzere, poliste “kanuna aşina” kişilerden bir soruşturma kurulu kurulmasını kabul etti. </span><span class="char-style-override-6">Meclis-i Vükela Mazbataları</span><span>, 215/222.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-20-backlink" id="footnote-225-20">20</a>	<span>Foreign Office 371/4173, 53351 (3 Nisan teli).</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-21-backlink" id="footnote-225-21">21</a>	<span class="char-style-override-6">Takvim-i Vekayi</span><span>, 23/3, 10, 29/4/1335, 3503, 3519, 3535. Ali Fevzi Paşa’nın yerine kurmay feriklikten emekli Nazım Paşa getirildi başkanlığa. Yusuf Ziya Bey yerine Cevat Bey, onun da yerine Nazmi Bey başsavcı oldular. Yusuf Ziya Bey beklendiği gibi “acar” çıkmayınca, Adliye Nazırı, böyle bir savcıdır diye Cevat Bey’i bulmuştu. Oysa bu zatın ilk işi tutuklulardan birkaçını salıvermek olmuştu. Onun üzerine, Cevat Bey’in işine son verilmiş, Nazır Sıtkı Bey de istifa etmiş, yerine Cemil Molla getirilmişti. Kemal Bey’in cenazesinde gösteri yapanlar da, tutuklandıktan bir-iki gün sonra, kefaletle salıverilmişlerdi. Calthorpe’a bunu bildiren Dahiliye nazırı, bunun sorumluluğunu askeri makamlara yıkmış ve bunları yeniden tutuklayacağını söylemişti. Foreign Office 371/4141, 72777 (24 Nisan).</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-22-backlink" id="footnote-225-22">22</a>	<span>Foreign Office 371/4225, 72741. Damat Ferit, daha önce, askeri ataşeye muhakemedeki zorluklardan yakınmış ve herhalde bu iş hızlandırılmazsa, İtilaf makamlarının sanıklara el koyacaklarını varsaydığını söylemişti.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-23-backlink" id="footnote-225-23">23</a>	<span>Foreign Office 371/4173, 76582 (19 Mayıs teli). Damat Ferit’in söylediğine göre, Enver Paşa aleyhindeki kovuşturma bir ağaç kesme meselesine inhisar ettirilmişti. 28 Nisan’da başlayan savaş sorumlularının “tarihi davası” için bkz. T. M. Göztepe, </span><span class="char-style-override-6">Vahideddin Mütareke Gayyasında,</span><span> s. l36-41.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-24-backlink" id="footnote-225-24">24</a>	<span>Foreign Office 371/4173, 84435 (Hariciye’nin 1/5/1919 notası). Oysa Webb, gördüğümüz gibi tutukluların kendilerine teslimi konusunda ısrar etmemek gerektiği, çünkü bu kabineden “daha iyi ya da daha dostçasını” bulma ihtimali bulunmadığı görüşündeydi. 371/4172, 41634 (11 Mart).</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-25-backlink" id="footnote-225-25">25</a>	<span class="char-style-override-6">Meclis-i Vükela Mazbataları</span><span>, 5/5/1335, 215/219; </span><span class="char-style-override-6">İkdam</span><span>, 23/5/1335, 8005. Teceddüt’ün kapatılması, Jaeschke’nin gözünden kaçmış: G. Jaeschke, </span><span class="char-style-override-6">Kurtuluş Savaşı ile İlgili İngiliz Belgeleri,</span><span> s. 165.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-26-backlink" id="footnote-225-26">26</a>	<span class="char-style-override-6">Alemdar</span><span>, 5, 7, 9/4/1335, 104-1414, 106-1416, 108-1418. Bu arada, Babıâli baskınında öldürülen Nazım Paşa için de soruşturma açılıyordu.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-27-backlink" id="footnote-225-27">27</a>	<span class="char-style-override-6">Alemdar</span><span>, 25/4/1335, 124-1434.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-28-backlink" id="footnote-225-28">28</a>	<span class="char-style-override-6">Alemdar</span><span>, 21/4/1335, 120-1430.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-29-backlink" id="footnote-225-29">29</a>	<span class="char-style-override-6">Alemdar</span><span>, 27/3/1335, 96-1406. Bu yazı İngiliz Yüksek Komiserliği’nin de dikkatini çekmişti. Foreign Office 371/4145, 60133.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-30-backlink" id="footnote-225-30">30</a>	<span class="char-style-override-6">Meclis-i Vükela Mazbataları</span><span>, 26/3/1335, 214/120 mükerrer.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-31-backlink" id="footnote-225-31">31</a>	<span>Ahmet Rıza, </span><span class="char-style-override-6">a.g.e.</span><span>, 15/2/1950. Ahmet Rıza, evrakın gelip görülebileceğini, fakat verilemeyeceğini söylemiş.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-32-backlink" id="footnote-225-32">32</a>	<span class="char-style-override-6">Takvim-i Vekayi</span><span>, 2/4/1335, 3512. Ahmet Rıza ile Çürüksulu Mahmut Paşa, tutuklamalardan şikâyet için Damat Ferit’i ziyaret ettiklerinde, Paşa, söylediklerine kulak asmadığı gibi, onları İttihatçılıkla suçlamıştı. Mehmet Cavit, </span><span class="char-style-override-6">Cavit Bey</span><span>’</span><span class="char-style-override-6">in Notları</span><span>, 30/3/1919 (4/11/1945).</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-33-backlink" id="footnote-225-33">33</a>	<span>Simavi’ye göre Milli Meclis toplantı halinde değilken riyasette değişiklik yapılması görülmemiş bir şeydi. Ayrıca, yeni Âyan üyesi atanmış bulunan M. Asım, Âyan toplantı halinde olmadığı için henüz ant içmemiş bulunuyordu. L. Simavi, </span><span class="char-style-override-6">Gördüklerim</span><span>, s. 231-2.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-34-backlink" id="footnote-225-34">34</a>	<span>A. F. Türkgeldi, </span><span class="char-style-override-6">Görüp İşittiklerim</span><span>, s. 199-201. </span><span class="char-style-override-6">The Times</span><span> da, Vahdet-i Milliye’yi İttihat ve Terakki’nin bir uzantısı olmakla suçluyordu (15/4/1919).</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-35-backlink" id="footnote-225-35">35</a>	<span>R. H. Karay, </span><span class="char-style-override-6">Minelbab İlelmihrab</span><span>, s. 91. Bkz. ayrıca: T. Z. Tunaya, </span><span class="char-style-override-6">Türkiye</span><span>’</span><span class="char-style-override-6">de Siyasi Partiler</span><span> (1952), s. 428-9; Mithat, </span><span class="char-style-override-6">a.g.e.</span><span>, s. 329.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-36-backlink" id="footnote-225-36">36</a>	<span>Ahmet Rıza, </span><span class="char-style-override-6">a.g.e.</span><span>, 19/2/1950.</span></p>
					</div>
				</div>
			</div>
		</div>
	</body>
</html>