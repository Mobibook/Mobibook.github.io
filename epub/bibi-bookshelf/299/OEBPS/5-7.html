<html xmlns="http://www.w3.org/1999/xhtml">
	<head>
		<title>5-7.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-7.html" xml:lang="en-US">
			<div class="Basic-Text-Frame">
				<p class="Konu-Ba-l----2" id="toc_marker-2-7" xml:lang="en-GB">7. Mondros Mütarekesi</p>
				<p class="paragraph-3"/>
				<p class="paragraph-3"/>
				<p class="paragraph-3"/>
				<p class="paragraph-3"><span class="char-style-override-8" xml:lang="en-GB">Mondros Mütarekesi, Sevr Antlaşması’na giden yolun başlangıcı olduğu için hayli tartışmalı bir konudur. Bu mütarekeyi yapan hükümetin başı olarak İzzet Paşa ve mütarekeyi imzalayan heyetin başında bulunan Rauf Bey bu yüzden mütarekenin hazırlanması sırasındaki tutumlarını canla başla savunurlar. Zira, İzzet Paşa’dan sonraki kabinelerin İtilaf devletleri karşısında gösterdikleri teslimiyet eleştirildiğinde başlıca savunmalardan biri olarak İzzet Paşa hükümetinin rıza göstermiş olduğu Mondros Mütarekesi’nin elverişsiz şartları öne sürülmüştür.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-64" id="footnote-225-64-backlink">64</a></span><span class="char-style-override-8" xml:lang="en-GB"> İzzet Paşa’ya göre, Mondros’la, “... birçok mehazirine rağmen diğer müttefiklerimizinkine müreccah bir mütareke...” yapılmıştı.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-65" id="footnote-225-65-backlink">65</a></span><span class="char-style-override-8" xml:lang="en-GB"> Burada mütarekenin uzun boylu bir incelemesine girmeye imkân yoktur. Yalnız bazı önemli noktalara değinilecektir.</span></p>
				<p class="paragraph-3"><span class="char-style-override-8" xml:lang="en-GB">İzzet Paşa, anılarında, İngilizlerle mütareke yapmanın gerekliliğini göstermek için, Trakya’daki askeri kuvvetlerin herhangi bir direnme için yetersizliğini belirtiyor – Trakya’da 3, İstanbul’da 3, Çanakkale Boğazı’nda 12 tabur varmış.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-66" id="footnote-225-66-backlink">66</a></span><span class="char-style-override-8" xml:lang="en-GB"> Sonra, daha önceki hükümetin ABD’ye ve İzmir Valisi Rahmi Bey aracılığıyla İngiltere’nin Atina Elçisi Lord Granville’e yaptığı başvuruların etkisiz kalmış olduğuna dikkati çekiyor. Kendisi ise birçok yoldan barışa ulaşmak için çaba göstermiş. Bir yandan Bern Askeri Ataşesi Miralay Halil (Sedes) Bey İngilizlerle, Danimarka Elçiliğimiz ise Fransızlarla birtakım görüşmeler yürütürken, Hahambaşı Nahum Efendi Köstence üzerinden Amerikalılara gönderilmişti. İzzet Paşa, ayrıca eski bir tanıdığı olan banka müdürlerinden Marsel Savva’yı Fransız ordusuyla temas kurmak için görevlendirmiş. Fakat, asıl sonuca ulaşan girişim, Kutülamare’de esir düşmüş olan İngiliz generali Townshend’in aracılığıyla Ege Denizi’ndeki İngiliz donanmasına yapılan girişimdi.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-67" id="footnote-225-67-backlink">67</a></span><span class="char-style-override-8" xml:lang="en-GB"> Bütün bu girişimler, Rauf Orbay’a göre, son derecede büyük bir gizlilik içinde yapılıyordu, çünkü bir yandan Rum ve Ermenilerin taşkınlıklarından, öte yandan Almanların, tek başına barış yapmaya kalkışmasından ötürü Osmanlı hükümetine “fiilen muhalefet” etmelerinden çekiniliyordu. Almanların Çanakkale Boğazı’nda başlıca istihkâmlardan ikisine ve Boğaz’daki bütün savunma düzenine komuta etmelerinden ötürü, Townshend Bandırma-İzmir yoluyla İngiliz donanmasına ulaşabildi.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-68" id="footnote-225-68-backlink">68</a></span><span class="char-style-override-8" xml:lang="en-GB"> Savaştan çıkmak için yapılan bu girişimler, sanki Almanlardan bir kaçıştı ve bu kaçış durumu Osmanlı siyasetinin başoyuncularını “İngiltere’ye sığınma” havasına soktuğu için pek tehlikeliydi; çünkü İngiltere’nin davranışlarının aşırı bir iyimserlikle yorumlanmasına yol açıyordu. Birçokları sanki İngilizlerle kurulan bu temasın İngiltere’ye yapılan büyük bir meydan okumadan sonraki ağır bir yenilgi sonucu olduğunu unutuyor ya da unutmak istiyor ve bunu yakın bir İngiliz-Osmanlı dostluğunun başlangıcı sayıyorlardı. Böyleleri (ki bunlar arasında Damat Ferit olduğu gibi, Rauf Bey gibileri de vardı) takvimi yalnız savaş öncesine değil, Abdülhamit devri öncesine de çevirmeyi istemek gibi büyük ve imkânsız bir cambazlığa kalkıştıklarından habersiz görünüyorlardı.</span></p>
				<p class="paragraph-3"><span class="char-style-override-8" xml:lang="en-GB">Mütarekeyle ilgili önemli bir olay, Vahdettin’in başmurahhas olarak Damat Ferit Paşa’yı göndermek istemesidir. Oysa Towns-hend, Rauf Bey’in başmurahhas olmasının uygun olacağını bildirmiş bulunuyordu. Üstelik, İzzet Paşa’nın Damat Ferit hakkında kötü bir izlenimi vardı. Nitekim Padişah’ın bu önerisi karşısında İzzet Paşa, “Bu adam mecnundur,” diye itiraz etmişse de, Vahdettin, “Biz onu idare ederiz,” diye ısrar etmişti. Bunun üzerine Damat Ferit sadrazamla Âyan’da görüşmüş. Damat Ferit’in düşüncesi şuymuş: İngiliz amiralini “görür görmez” devletin kesin ülke bütünlüğünü esas alan bir mütareke önerecekmiş, kabul etmezse, bir kruvazör isteyip Londra’ya gidecekmiş ve krala, babasının eski bir dostu olarak geldiğini bildirip, kabulünü rica edecekmiş. Böylece devleti kurtaracakmış. Yalnız sandık ve elbiselerini hazırlayacağı için hemen gidemeyeceğini ve hususi kâtip olarak yanına Rum Patrikhanesi Kâtibi Kara Teodori’yi alacağını söylemiş. Bu akıl almaz düşüncelerin tek tanığı İzzet Paşa’dır ve insanı –ister istemez– bunda bir abartma olup olmadığı düşüncesine sevk ediyor.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-69" id="footnote-225-69-backlink">69</a></span><span class="char-style-override-8" xml:lang="en-GB"> Her ne hal ise İzzet Paşa yine Damat Ferit’in gidemeyeceğini padişaha arz etmiş ve o yine ısrar etmiş. İzzet Paşa’nın deyimiyle “mehabet-i hümayun” karşısında kabul etmek zorunda kalmış.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-70" id="footnote-225-70-backlink">70</a></span><span class="char-style-override-8" xml:lang="en-GB"> Sonuç olarak ancak Vükela Meclisi’nin kesin direnişi ve bunun üzerine İzzet Paşa’nın istifa edeceğini bildirmesi sayesinde Damat Ferit Paşa’nın Mondros’a gitmesi önlenebilmiştir.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-71" id="footnote-225-71-backlink">71</a></span><span class="char-style-override-8" xml:lang="en-GB"> Vahdettin’in gösterdiği bu ısrarı ancak müttefik kralların başına gelenlerden ya da geleceklerden korunabilmek telaşıyla açıklamak olanaklıdır.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-72" id="footnote-225-72-backlink">72</a></span><span class="char-style-override-8" xml:lang="en-GB"> Herhalde kendisine ve genel olarak hanedana yakından bağlı bir adamın saltanat çıkarlarını en iyi biçimde savunacağına inanıyordu. Nitekim Damat Ferit’in gitmemesine çaresiz rıza gösterdikten sonra murahhaslara, “Hilafet-i celile ve Saltanat-ı seniyye ve Hanedan-ı Osmani hukukunun temam-ı mahfuziyyetinin temini,” diye bir talimatın verilmesini şart koşmuştu. Fakat Vahdettin’in, Damat Ferit’in Mondros’a gitmesini böyle bir talimata tercih etmesi doğaldı; çünkü bunda ancak hilafet, saltanat ve hanedan haklarının korunması söz konusu edilebilir, Vahdettin’in padişahlıkta kalması şartı belirtilemezdi. Oysa Damat Ferit’in murahhas olması halinde bu husus sağlanacak, belki bu uğurda pazarlık dahi yapılabilecekti. Vahdettin’in talimatında ikinci bir madde de “bazı eyaletlere” verilecek özerkliğin yalnızca idari olması, siyasal olmaması için çalışılmasıydı.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-73" id="footnote-225-73-backlink">73</a></span></p>
				<p class="paragraph-3"><span class="char-style-override-8" xml:lang="en-GB">Osmanlı hükümetinin nasıl bir mütareke yapmayı beklediği de ilginç bir konudur. Bu konu incelendiğinde, Osmanlı devlet adamlarının, nerdeyse Osmanlı halkı derecesinde olup bitenlerden ve dünyanın gerçek durumundan habersiz oldukları ya da daha kötüsü, bunlardan az çok haberli olmalarına rağmen kendilerini geniş ve pembe hayallere kaptırdıkları görülüyor. (Yalnız, olayların sonra aldığı biçim karşısında şöyle bir yorum da belki yapılabilir: Türk ulusu 1908’den sonra ve özellikle savaş içinde büyük bir hamleyle ulusal bilince, olgunluğa erişmiş ve bu bilinçle, İtilaf devletleriyle çok eşit olarak ilişki kurabileceğine inanmıştır. İtilaf devletleri ise, Türk ulusunun ulaştığı bu ileri merhaleden habersiz oldukları için, ona köle işlemi yapmışlar; fakat acı deneyler sonucunda ne denli yanıldıklarını anlamışlardır.) Örneğin, Berlin Büyükelçisi Rifat Paşa, Wilson’dan Suriye’nin İngilizler tarafından boşaltılmasının istenmesini önermiş, hükümet de bunu ciddi ciddi görüşmüştür. Osmanlı hükümetini yanıltmış olabilecek bir şey de Townshend’in 17 Ekim günü İzzet Paşa ile görüştüğünde, barış esasları konusunda ileri sürdükleridir. Buna göre, 1) Türkiye, İngiltere ile dost olmak arzusunda olup onun himayesini istiyor; 2) padişahın egemenliği altında Irak, Suriye ve Kafkasya’nın özgür olmaları (Bavyera, Saksonya gibi); 3) İtilaf devletlerinin Suriye ve Irak’ı boşaltması öngörülüyordu. Buna karşılık, İzzet Paşa, İngiltere’nin Türkiye’yi koruması halinde hükümetin Çanakkale Boğazı’nı açmaya hazır olduğunu bildirmişti. Aynı gün Rauf Bey, kendilerince bırakışma koşullarını Townshend’e bildirdi. Bunlar, 1) İtilaf kuvvetlerinin işgal ettiği yerlerde yönetim özerkliğinin kabulü; 2) Türkiye’nin siyasal, mali, iktisadi bağımsızlığının saklı kalması; 3) şimdiki bunalımı önlemek üzere, gerektiğinde Türkiye’ye mali yardım yapılması; 4) bu esaslara göre barışın yapılması için İngiliz dostluğunun ve “azami müzaheretinin” sağlanmasıydı. Bu şartlar gerçekte, “olabilecek dünyaların en iyisini” sağlıyordu. 1. madde ile imparatorluk, 2. madde ile Cihan Savaşı’nda kazanılan bağımsızlık (hatta, mali bağımsızlık da söz konusu edildiğine göre, bunun da ötesi), 3. madde ile “bu devlet istikrarsız yaşayamaz” ilkesine uygun olarak, borçlanma kaynakları, 4. madde ile dünyanın en güçlü imparatorluğunun destek ve yardımı sağlanmış oluyordu. Oysa Kurtuluş Savaşı’nın kanları, 1. maddenin kapsamı dışındaki Türk anayurdu ve bir tek 2. madde uğrunda akacaktı.</span></p>
				<p class="paragraph-3"><span class="char-style-override-8" xml:lang="en-GB">Hükümetin Mondros’a giden heyete verdiği talimat ise 8 maddelikti. 1. maddeye göre mütareke süresince Boğazlar İtilaf’ın savaş ve ticaret gemilerine açık olacak, fakat Yunan savaş gemileri giremeyecek; istihkâmlar Osmanlı askerinin elinde kalacak, “şiddetli ısrar” olursa belirli sayıda denetimci İngiliz subayları, barış olduğunda Boğazlar’dan ayrılmak şartıyla buralarda bulunabilecek ve savaş gemileri iki boğaz arasında iki günden fazla kalmayacaklardı. Askerin barış zamanındaki sayıyı aşmayacak ölçüde terhisi kabul olunacaktı (md. 2). Mütareke sınırları aşılmayacak (md. 3) ve asayiş ile güvenliği sağlamak Osmanlı hükümetine ait olduğu gibi, yönetime karışılmayacak, ülkenin herhangi bir noktasına asker çıkarılmayacak (md. 4), Karadeniz’de Almanların “avdet taarruzlarına” ve denizyollarını tehdit etmelerine karşı savunma Osmanlılara ait olacak, İngilizler bu savunmayı ancak teftiş edebileceklerdi (md. 5). 6. maddeye göre, mütarekeden sonra ticaret ve gemi serbestisinin “mutlak” olarak kabul edildiği, ithalatın hızlandırılacağı müjdelenecek, buna karşılık para yardımı istenecekti (md. 7). 8. maddeye göre “namus-u milli”yi incitecek istekler reddolunacaktı. Buna göre, Almanya ve Avusturya-Macaristan resmi kişilerinin ülkeden ayrılması için en az iki ay süre verilecek, bu uyruklardaki özel kişilerin geri gönderilmesi ise kabul olunmayacaktı; çünkü Almanya ve Avusturya-Macaristan’da, çoğu öğrenci olan, belki 15-20 bini geçen Osmanlı uyruklular vardı. Bunların “şu sırada” dönmeleri kesinlikle kabil değildi.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-74" id="footnote-225-74-backlink">74</a></span></p>
				<p class="paragraph-3"><span class="char-style-override-8" xml:lang="en-GB">Bu son madde, Osmanlı hükümetinin 1943’te İtalya’nın yaptığı gibi eski müttefiklerine karşı savaş ilan etmek gibi bir hava içinde olmadığını gösterir. (3 Eylül 1943’te Cezayir’de mütarekeyi imzalayan Badoglio hükümeti, 13 Ekim’de Almanya’ya savaş ilan etti ve bir ölçüde bu sayede, İtalyan barış antlaşmasının hükümleri çok hafif tutuldu.) Oysa Rauf Bey’in İngiltere’den sağlamak istediği “dostluk ve azami müzaharetin” bir karşılığı olabilirdi bu. Nitekim Rauf Bey’in Townshend’e, Almanların, Türkiye’de iç savaş kışkırtıp asker ve gemileriyle egemen olmak istediklerini, hükümetin buna karşı Karadeniz Boğazı’nı onlara kapamak için gizli tedbirler düşündüğünü söylemesi, İngiliz’e, Babıâli’nin “her an” İngiliz donanmasının yardımını isteyebileceği izlenimini vermişti; ayrıca Rauf Bey, Suriye cephesindeki Osmanlı ordusunun durumunu olduğundan daha kötü göstermişti kendisine.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-75" id="footnote-225-75-backlink">75</a></span><span class="char-style-override-8" xml:lang="en-GB"> Fakat Osmanlı Devleti’nin Almanya’ya karşı savaş durumuna girip girmeyeceği konusu pek kuramsaldır; çünkü zaten mütarekeye talip olmuş olan Almanya, Mondros’un imzalanmasından pek az bir zaman sonra, donanmada ayaklanmalar ve Bavyera’da ihtilallerden sonra, savaşı daha fazla sürdüremeden, 8 Kasım’da mütarekeyi imzalayacaktı.</span></p>
				<p class="paragraph-3"><span class="char-style-override-8" xml:lang="en-GB">Mütareke konusunda, İngilizlerin tutumu neydi? Bir kez, Osmanlı Devleti ile yapılacak mütarekede, İtilaf devletlerini temsilen yalnız kendilerinin hazır bulunmasını sağlayarak, Irak ve Suriye’deki askeri üstünlüklerinin sonucu olan nüfuzlarını manevi bakımdan da pekiştirmek ve bütünlemek istiyorlardı. Bu uğurda birçok manevra çevirmişler ve istediklerini elde etmişlerdi. Fransa, mütareke görüşmelerinde hiç değilse hazır bulunmak için bütün çabalarına rağmen, Bayur’un deyimiyle, “… hiçe sayılmış ve oyuna getirilmiştir.”</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-76" id="footnote-225-76-backlink">76</a></span><span class="char-style-override-8" xml:lang="en-GB"> Mütareke dönemi boyunca İstanbul siyasetinde başta padişah, hükümetlerin çoğu ve Hürriyet ve İtilaf, az çok İngilizci ve buna karşıt bazı çevreler Amerikancı olduğu halde, hiçbir zaman etkili bir “Fransızcı” çevre çıkmamıştır. Oysa Fransız sermayesi Osmanlı ülkesindeki yatırımların çoğunluğunu oluşturuyordu. Şüphesiz bu olayda, Osmanlı ordusunun karşısına İngiliz ordularının çıkarılması, Çanakkale Savaşı’nda ve Mondros’ta İngilizlerle karşı karşıya kalınmasının bir payı vardır.</span></p>
				<p class="paragraph-3"><span class="char-style-override-8" xml:lang="en-GB">Mütarekenin şartları War Office ve Admiralty tarafından saptanıp, 3 Ekim’de kabine önüne geldi. Versailles’da 6-8 Ekim arasında görüşülüp, 22 Ekim’de İngiliz kabinesi tarafından Amiral Calthorpe’a gönderildi. Bırakışma şartlarıyla birlikte gönderilen yazıda, özellikle Fransız ve İtalyanları tatmin etmek için, bütün maddelerin kabul ettirilmesi yolunda çaba gösterilmesi istendikten sonra, şöyle deniyordu: “Fakat kanımızca ilk dört şart o denli üstün önemdedir ve tam olarak uygulandığında bizi ister istemez duruma öyle egemen kılacaktır ki, kalan bütün diğerleri ya da herhangi biri üzerinde ısrar etmek, hatta kalan yirmi maddeden belirli birini ileri sürmek, sizce, hayati dört maddeyi derhal elde etmekteki başarımızı tehlikeye sokabilecekse, bunları elde etmeyi ve çabuk elde etmeyi böyle bir tehlikeye sokmak istemiyoruz.”</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-77" id="footnote-225-77-backlink">77</a></span><span class="char-style-override-8" xml:lang="en-GB"> İlk göze çarpan husus, gösterilen aceledir. Bunun nedeni şudur: İtilaf devletleri ve özellikle İngiltere, 1918 sonbaharında batı cephesinde sonucun elde edilemeyeceği ve savaşın 1919 ortalarına doğru devam edeceği görüşündedirler. Bir an önce sonuca ulaşabilmek için, kış bastırmadan Boğazlar ve Karadeniz yoluyla merkez devletleri doğudan da sıkıştırmak istemektedirler.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-78" id="footnote-225-78-backlink">78</a></span><span class="char-style-override-8" xml:lang="en-GB"> İtilaf devletlerini duruma egemen kılacak olan ilk dört maddeye gelince, bunların ilk üç maddesi Boğazlar’ın bu devletlere açılması ile ilgilidir. İtilaf savaş esirleri ve Ermeni esir ve mahpuslarıyla ilgili 4. maddenin önemi, İngiliz iç siyaseti açısındandır. Demek ki, İngiltere için, Boğazlar’ın anahtarı, Osmanlı Devleti’nin anahtarıdır. Gerçekten de öyle, çünkü Karadeniz Boğazı Osmanlı başkentinin orta yerinden geçiyordu. Daha baştan, mütareke şartları Londra’da tartışılırken gerekirse Türklerin Kafkasya, Kuzeybatı İran, İskenderun, Musul gibi yerleri boşaltmasını sağlayacak gücün, İstanbul önüne gelecek İngiliz donanmasının topları olacağı hesaplanmıştı.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-79" id="footnote-225-79-backlink">79</a></span><span class="char-style-override-8" xml:lang="en-GB"> Osmanlı murahhaslarına verilen talimatta, bu durumu karşılamak için, boğaz istihkâmlarının Türk askerinin elinde olması, savaş gemilerinin iki boğaz arasında iki günden çok kalmaması, hiçbir yere asker çıkarılmaması, bırakışma sınırlarının aşılmaması, yönetime karışılmaması öngörülüyordu. Hükümet, “Boğazlar’ı açmayacağız!” diyemiyordu; çünkü karşı yanın en çok istediği şey olarak buna razı olmadan mütareke yapamayacağını biliyordu. Talimattaki çözüm, “Evimin içinden kaç kişi olursan ol geçebilirsin; ama evimde kalamazsın ve anahtarlar bende kalacak,” anlamındaydı. Padişah ulusçu olsaydı bile, ancak nazari olarak bu bir çözüm sayılabilirdi. Hele İtilaf devletleri bırakışmayı çiğnemekte hiçbir sakınca görmeyeceklerine göre, muhtemelen yine aynı noktaya varılacaktı. Yalnız, mütarekenin bozulması daha açık olacak, tavırlar daha önce kesinleşecekti. Mondros’ta imzalanan mütareke ile hükümet bağımsızlığının gerçekten korunabilmesi için, hükümetin padişahı, Vükela Meclisi ve Umumi Meclisi ile Anadolu içine, Boğazlar ve Marmara’daki topların menzili dışına çıkması gerekirdi.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-80" id="footnote-225-80-backlink">80</a></span><span class="char-style-override-8" xml:lang="en-GB"> Gerçi bu mütarekede yönetime karışılacağı, İstanbul’un işgal edileceği yoktur; ama Müttefikler’in güvenliğini tehdit eden bir durumda –herhalde bundan daha lastikli bir hüküm zor bulunurdu– işgal hakkı veren 7. madde vardı ki, pek “namuslu” olmak isteyen İtilafçılar, her zaman yaptıkları gibi, azınlıklar eliyle bir asayişsizlik sahneye koyarak işi “kitaba” uydurabilirlerdi. Mütareke boyunca, İzmir’de bile böyle bir senaryoya başvurmamış olmaları, buna muktedir olamadıkları ya da buna başvurmaktan çekindikleri için değil, böyle bir şeye zahmet ve “tenezzül” etmemek derecesine varan küstahlıklarından ileri geliyordu.</span></p>
				<p class="paragraph-3"><span class="char-style-override-8" xml:lang="en-GB">Sonuç olarak nasıl bir değerlendirme yapılabilir? Şunu bir kez gözden kaçırmamak gerekir ki, I. Cihan Savaşı sonundaki mütarekeler, yenilen yanın, barış şartlarını beğenmese de ya da yenenler mütarekeyi bozsalar da, yeniden savaşa girişmek olanağını kaldırıcı nitelikteydi. Örneğin, Almanya ile yapılan mütarekede, Almanya’nın 5 bin lokomotif, 5 bin kamyon, 150 bin yük vagonu, 5 bin top, 25 bin makineli tüfek, savaş gemileri, uçaklar vb. teslimi koşulu vardı. Mondros’ta ise, ordunun, asayiş ve sınırlarının korunması için gereken sayının dışında, bütün askerlerinin derhal terhisi ve terhis edilen askerin silah ve gereçlerinin Müttefikler’in emrinde bulundurulması (md. 5, 20) öngörülmüştü. Ayrıca savaş gemilerinin teslimi, demiryollarının denetimi vb. gibi maddeler de vardı. Demek ki bu mütarekeler teslim belgeleri niteliğindedir ve müeyyidesi de yoktur ya da yenenlerin “namus”larıdır. Bunun ise bir güvence sayılamayacağı ortadadır. Fakat bu böyledir diye de, Türkiye’nin elini kolunu bağlayan hükümlere hemen razı oluvermek de mazur gösterilemez. Dyer’a göre Rauf Bey’in Müttefikler’in Boğazlar’dan bir an önce geçmesinin ne denli can alıcı bir husus olduğunu bilmesi ve ona göre görüşmeleri yürütmesi gerekirdi. Hiç değilse, Calthorpe’un ilk dört maddeye verdiği önemden, diğer maddelerde geniş pazarlık olanakları olduğunu anlamalıydı.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-81" id="footnote-225-81-backlink">81</a></span><span class="char-style-override-8" xml:lang="en-GB"> Bayur’a göre, bırakışma görüşmelerinin resmi ve iki yanca imzalanmış bir tutanağının olmaması, bir de bütün maddelerin hep birlikte sunulması yerine birer birer sunulup tartışılması affedilmez yanlışlardandır.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-82" id="footnote-225-82-backlink">82</a></span><span class="char-style-override-8" xml:lang="en-GB"> Rauf Orbay’ın her bakımdan çok ürkütücü olan affedilmez bir saflığı da, Calthorpe’un mütareke imzalandığı gün verdiği gizli mektuba bel bağlamasıdır. Amiral bu mektubunda, Boğazlar’daki istihkâmların işgalinde yalnız İngiliz ve Fransız askerlerinin kullanılacağını söylemeye yetkili olduğunu açıklıyordu. Bunun dışında, Rauf Bey’in bazı taleplerini İngiliz hükümetine ilettiğini ya da tavsiye ettiğini belirtiyordu. Bunlar, “çok küçük sayıda” Türk askerinin boğaz istihkâmlarında kalması, hiçbir Yunan askerinin “bugünkü şartlar altında” İstanbul ya da İzmir’e girmemesi, Türk hükümetinin, düzeni ve müttefik kişi ve çıkarları korumakta acze düşmesi “gibi mücbir ve belirli sebepler tahakkuk etmedikçe” İstanbul’un işgalinin söz konusu olmamasıydı. Birinci madde dışında amiralin söylediklerinin, değil yalnız hukuki, hiçbir vicdani bağlayıcılığı da yoktu. İngiliz hükümeti bu istekleri reddetmekte tamamen serbest olduğu gibi, kabul ettiği takdirde de bu sefer Müttefikler’in bunları reddetmesi yine her bakımdan ellerindeydi.</span></p>
				<p class="paragraph-3"><span class="char-style-override-8" xml:lang="en-GB">Rauf Orbay anılarında şöyle diyor: “... Kırım muharebesinden beri, İngiliz ve Fransızların yalnız ahitlerine değil, vaitlerine de sadık milletler oldukları hakkında milletimizde umumi bir kanaat vardı. Bu kanaate ben de iştirak ediyordum. (Ne yazık ki, bu fikir ve kanaatlerimizde yanılmıştık. Mütarekenin hemen ertesi günlerinde gördüğümüz hareket tarzları ile tamamıyla hayal kırıklığına uğradık. Rızaları ile kabul ettikleri şartlara, hiçbir makul sebep olmaksızın, riayet etmediler ve mütarekenameyi pervasızca ve mütemadiyen yırta yırta parçaladılar.)”</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-83" id="footnote-225-83-backlink">83</a></span><span class="char-style-override-8" xml:lang="en-GB"> Rauf Orbay’ı ya yetersiz ve yeteneksiz bir murahhas ya da aşırı bir İngiliz hayranlığından akıl ve dirayeti az çok uyuşmuş bir kimse olarak kabul etmek gerekir. Rauf Bey’in tutumunun altında bir de şöyle bir muhakeme yatıyordu herhalde: İngilizlerin göstermiş olduğu düşmanlıkların ve Osmanlı Devleti’nin Almanya yanında savaşa girmiş olmasının nedeni Rusya’dır. Oysa Rusya, yaptığı ihtilalle yalnız İngiltere’nin müttefiki olmaktan çıkmadı, can düşmanı oldu. Bu durumda İngiltere yine Türkiye’nin dostu olacaktır. Bu muhakeme tarzı, Türk’ün İngiliz’le boğaz boğaza savaştığı koca bir cihan savaşını unutuyor ve İngiliz emperyalizmini anlamıyordu. Ancak Türkiye kendini ezdirmeyeceğini tanıtladıktan sonradır ki, İngiltere Türkiye’yi bir müttefik olarak düşünebilmiştir.</span></p>
				<p class="paragraph-3"><span class="char-style-override-8" xml:lang="en-GB">Türk heyeti, Mondros’tan döndükten sonra, basının karşısına son derecede iyimser bazı yorumlarla çıktı. Rauf Bey’e göre, devletin bağımsızlığı ve saltanatın hukuku “tamamıyla” kurtarılmıştı. Ortaya çıkan mütareke umduklarından çok daha iyi olmuştu ve yenenle yenilen arasında yapılmış bir mütareke değil, “belki” eşit iki güç arasında çarpışmalara ara veren bir antlaşma niteliğindeydi. Gazete muhabiri kendisine neden bu denli sevinçli olduğunu sorduğunda, iki noktayı belirtmiş Rauf Bey. Kendisi, İngilizlerin Türklüğün yok edilmesi amacını gütmeyeceklerini anlamıştı ve ayrıca, sanıldığının tersine, ülkenin işgal edilmeyeceğini de anlamıştı, öyle ki, “İstanbul’umuza bir tek düşman askeri çıkmayacaktır.”</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-84" id="footnote-225-84-backlink">84</a></span><span class="char-style-override-8" xml:lang="en-GB"> Reşat Hikmet Bey de mütareke maddelerini tek tek ele alıp aynı iyimser görüş açısını ortaya koymuş, İngilizlere ne denli çok taviz verdirildiğini açıklamıştı.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-85" id="footnote-225-85-backlink">85</a></span><span class="char-style-override-8" xml:lang="en-GB"> İzzet Paşa dahi, ordulara ve mülkiye örgütüne gönderilen 2 Kasım 1918 günlü bir genelgeyle, savaşta en ağır yenilgiye uğramış ve en yorgun olan Osmanlı Devleti’nin, yapılan öbür mütarekelere göre daha hafifini bağıtladığını müjdeliyor, azınlıkların gözetilmesini, asayişe dikkat edilmesini ve genel affın hazırlandığı o sıralarda asker kaçaklarının kovuşturulmamasını istiyordu.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-86" id="footnote-225-86-backlink">86</a></span><span class="char-style-override-8" xml:lang="en-GB"> İzzet Paşa, işe imparatorluk, yani yitirilen kilometrekare açısından baktığı için, yenilgi çok kesin ve ağırdı. Oysa Türk anayurdu açısından baksaydı, askeri yenilgilere rağmen henüz yitirilmiş bir şey yoktu ve yitirilenleri gözden çıkarıp, anayurttan yer yitirmemek konusunda duyarlı davranmak gerekiyordu. Birinci tutum İngilizlere yaranarak ve boyun eğerek, Suriye ve Irak’a dönmeyi öngörüyor, ikinci tutum ise, onlara taviz vermemeyi ve sıkı durmayı gerektiriyordu. Rauf Orbay’ın mütareke sırasındaki davranışları, o sıralarda, sözü edilen imparatorluk görüşüne yatkın olduğuna işaret sayılabilir. Belki bunda Çerkes soylu oluşunun da etkisi vardı;</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-87" id="footnote-225-87-backlink">87</a></span><span class="char-style-override-8" xml:lang="en-GB"> çünkü bilindiği gibi, Çerkesler saraya bağlılıklarıyla tanınmışlardı. İzzet Paşa’nın davranışlarını ise, Arnavut oluşundan çok, belki yaşının, yani bağlı olduğu kuşağın padişahlığa ve imparatorluk ilkesine başkaldırabilmeye ya da Türk ulusçuluğunu benimsemeye elverişli olmamasına bağlamak gerekir. Balkan Savaşı sonunda Arnavutluk prensi olmayı da, onun yüzünden Arnavutluk’a “fenalık” geleceği düşüncesiyle reddetmiş olmasını da yine bu biçimde değerlendirmek uygun olur. Harp Akademisi komutanlığından emekli Ali Fuat (Erden) Paşa’ya göre, “Eşraftan bir zatın oğlu olması, kendinde aristokratik bir zihniyet vücuda getirmiştir. Bu zihniyet, istiklal mücadelesi esnasında Anadolu’da kalmasında menfi bir tesir yapmıştır.”</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-88" id="footnote-225-88-backlink">88</a></span></p>
				<p class="last-paragraph-2">Mütareke yapıldıktan sonra İngilizlerin nasıl bu antlaşmayı çiğneyerek Musul ve İskenderun’u işgalleri altına aldıkları, örneğin Bayar ve Bayur’un yapıtlarında enine boyuna anlatılmıştır.<span class="dipnot-2" style="font-size:0.8em;"><a class="footnote-link" href="#footnote-225-89" id="footnote-225-89-backlink">89</a></span> Bunun gibi göze çarpan bir olay da, 21 Ekim’de İzzet Paşa’nın Vükela Meclisi önüne getirdiği Mustafa Kemal’e ait bir teldir. Onda, Emir Faysal’ın Suriye Valisi Tahsin’e (Özer) yaptığı bir öneri bildirilmektedir; şöyle ki, Suriye’nin bağımsızlığı karşılığında mütareke yapılacak ve orada bir Osmanlı Naibüssultanı bulundurulacaktı. Rauf Orbay’ın verdiği bilgiye göre, Mustafa Kemal, Suriye’yi Araplara bırakmaktan başka çare olmadığı için, ordu komutanı Mersinli Cemal Paşa’yı bu yolda görüşmeler için görevlendirdiğini de söylüyormuş. Sadrazam, bu tele verdiği cevapta, hükümetin izni olmadan bu gibi girişimlerde bulunulmamasını istemiş.<span class="dipnot-2" style="font-size:0.8em;"><a class="footnote-link" href="#footnote-225-90" id="footnote-225-90-backlink">90</a></span> Bu örneklerden, hemen yukarıda anılan iki değişik tutum çok güzel belirmektedir. Biri İzzet Paşa’nın imparatorluk tutumu, diğeri ise Mustafa Kemal’in son derece soğukkanlı ve hesaplı ulusal tutumudur. Aslında Mustafa Kemal’in İzzet Paşa’ya çektiği 8 Kasım günlü tel, kendisinin, hatta belki imparatorluk görüşünden hareketle o tarihte İngilizlerle ittifak etmeye itirazı olmadığını gösteriyor; yeter ki, bunun “ciddiyet ve samimiyetine” güvenilebilsin. Böyle bir gizli ittifak ya da bu yönde bir “ihtimal-i kavi” varsa, Mustafa Kemal görüşlerini yeniden gözden geçirmeye hazırdır. Oysa böyle bir olay yoktur – ancak Saray ve muhalefet fırkalarının tamamen tek yanlı olan, fakat büyük inatla sarıldıkları umutları vardır. Gerçi çok sonra İngilizler Saray’la gizli bir anlaşma yapacaklardır; ne var ki –göreceğimiz gibi– bunun ne ölçüde “ciddi ve samimi” olduğu ve daha önemlisi, ne ölçüde Osmanlı Devleti’nin çıkarlarını koruduğu çok tartışma götürür.</p>
				<p class="paragraph-3"/>
				<p class="paragraph-3"/>
				<p class="paragraph-3"/>
				<p class="paragraph-3"/>
				<div class="footnotes">
					<div class="footnote">
						<p class="dipnotlar-2"><a class="footnote-anchor" href="#footnote-225-64-backlink" id="footnote-225-64">64</a>	<span>Selek, Mondros’tan ötürü Rauf Orbay’ın suçlandırılmamış olmasını garip buluyor. Sabahattin Selek, </span><span class="char-style-override-6">Anadolu İhtilali</span><span> (İstanbul, 1973), s. 146.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-65-backlink" id="footnote-225-65">65</a>	<span>İ. M. K. İnal, </span><span class="char-style-override-6">Osmanlı Devrinde Son Sadrazamlar,</span><span> s. 1980.</span><span class="char-style-override-9"> </span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-66-backlink" id="footnote-225-66">66</a>	<span>Osmanlı Devleti’nin savaşı sürdürebilecek durumda olduğu görüşü: Sabahattin Selek, </span><span class="char-style-override-6">Milli Mücadele</span><span>, C. I (İstanbul, 1970), s. 58.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-67-backlink" id="footnote-225-67">67</a>	<span>İ. M. K. İnal, </span><span class="char-style-override-6">Osmanlı Devrinde Son Sadrazamlar,</span><span> s. 1986-7; C. Bayar, </span><span class="char-style-override-6">Ben de Yazdım,</span><span> C. I, s. 41. Savva (Orbay’a göre Savca, Cavit Bey’e göre Marcel Savoy) dönüşte Cavit Bey’i ziyaret ederek, Fransız generalinin daha uygun şartlarla bırakışma yapmaya hazırlanırken Mondros’un imzalandığı haberini getirir. Mehmet Cavit, </span><span class="char-style-override-6">Cavit Bey</span><span>’</span><span class="char-style-override-6">in Notları,</span><span> 26/11/1918 (11/9/1945). Öte yandan Townshend işinde, ilk girişimin bu İngiliz’in önce İzzet Paşa’ya, sonra Rauf Bey’e yaptığı başvuruyla başladığı göze çarpıyor. Townshend’in hükümetinden böyle davranmak için talimat alıp almadığı sorulmaya değer. Bayur, yansız ülkelerden birinin elçiliği yoluyla talimat almış olabileceğine işaret ediyor. Y. H. Bayur, </span><span class="char-style-override-6">Türk İnkılabı Tarihi,</span><span> s. 733.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-68-backlink" id="footnote-225-68">68</a>	<span>R. Orbay, </span><span class="char-style-override-6">Rauf Orbay</span><span>’</span><span class="char-style-override-6">ın Hatıraları,</span><span> C. I, s. 115-6. 14 Ekim günkü Vükela Meclisi’nde, mümkünse Müttefikler’le mütarekeye gidilmesi kararlaştırılır; fakat askeri durumun umutsuzluğu ve İsviçre ile Danimarka aracılığıyla İngiliz ve Fransızların, kendilerine başvurulması halinde daha uygun şartlar elde edileceğini bildirmeleri üzerine, tek başına mütarekeye gitmeye ve ilk girişimlerin Almanlardan gizli tutulmasına karar verildi. Y.H. Bayur, </span><span class="char-style-override-6">Türk İnkılabı Tarihi,</span><span> s. 720 (Cavit Bey Günlüğü). Ama Almanlar az zaman sonra durumu öğrendiler ve kendileri dahi çözülme halinde olduklarından, Osmanlı hükümetine hak vermekten başka çare göremediler. R. Orbay, </span><span class="char-style-override-6">Rauf Orbay</span><span>’</span><span class="char-style-override-6">ın Hatıraları</span><span>, C. I, s. 145.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-69-backlink" id="footnote-225-69">69</a>	<span>İngiliz Yüksek Komiserlik raporlarının Damat Ferit aleyhinde bulunması beklenemezse de, bu yan tutmanın, ayrıntılı olan raporlarda, anılarda ya da kişisel mektuplarda huy ve mizaç ayrılık ya da tuhaflıklarının yazılmasını önleyemeyeceği söylenebilir. Oysa İngiliz kaynaklarında böyle bilgilere pek rastlanmıyor. Ryan, anılarında, Damat Ferit’ten, “kültürlü ve büyük bir centilmen” diye söz ediyor. Andrew Ryan, </span><span class="char-style-override-6">The Last of the Dragomans</span><span> (London,1951), s. 127.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-70-backlink" id="footnote-225-70">70</a>	<span>Mehmet Cavit, </span><span class="char-style-override-6">Cavit Bey</span><span>’</span><span class="char-style-override-6">in Notları</span><span>, 24/10/1918 (19/8/1945).</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-71-backlink" id="footnote-225-71">71</a>	<span>İ. M. K. İnal, </span><span class="char-style-override-6">Osmanlı Devrinde Son Sadrazamlar</span><span>, s. 1987-8; R. Orbay, </span><span class="char-style-override-6">Rauf Orbay</span><span>’</span><span class="char-style-override-6">ın Hatıraları,</span><span> C. I, s. 179-80. Vahdettin bunun acısını 1 Kasım’da Mondros’tan dönen heyeti kabul etmemekle çıkardı. L. Simavi, </span><span class="char-style-override-6">Gördüklerim</span><span>, s. 174.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-72-backlink" id="footnote-225-72">72</a>	<span>C. Bayar, </span><span class="char-style-override-6">Ben de Yazdım,</span><span> C. I, s. 43.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-73-backlink" id="footnote-225-73">73</a>	<span>A. F. Türkgeldi, </span><span class="char-style-override-6">Görüp İşittiklerim</span><span>, s. 155. Gerçi Padişah’ın, siyasal özerklik tanımak zorunda kalınırsa bağımsızlığın daha “ehven” olacağı yolunda bir talimatı daha vardı; ama, Bayar’ın da belirttiği gibi, bunun tam anlamını çıkarmak zordur. (C. Bayar, </span><span class="char-style-override-6">Ben de Yazdım</span><span>, C. I, s. 740.)</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-74-backlink" id="footnote-225-74">74</a>	<span>Ali Türkgeldi, </span><span class="char-style-override-6">Mondros ve Mudanya Mütarekelerinin Tarihi</span><span> (Ankara, 1948) s. 32-3. Bayur, “... Orbay anılarında bu yönergeleri yazmaz,” diyor. Bunu anlamak zor değil; zira ortaya çıkan mütareke yönergelere hiç uymuyordu. Y. H. Bayur, </span><span class="char-style-override-6">Türk İnkılabı Tarihi,</span><span> s. 741.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-75-backlink" id="footnote-225-75">75</a>	<span>Y. H. Bayur, </span><span class="char-style-override-6">Türk İnkılabı Tarihi,</span><span> s. 724-5 (Townshend, s. 487-8).</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-76-backlink" id="footnote-225-76">76</a>	<span>Y. H. Bayur, </span><span class="char-style-override-6">Türk İnkılabı Tarihi</span><span>, s. 728-30. Bu ve benzer olaylar, Fransızlarda büyük bir hınçlanmaya ve sonra, Fransızların TBMM hükümetini desteklemesine yol açmıştır.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-77-backlink" id="footnote-225-77">77</a>	<span>Gwynne Dyer, “The Turkish Armistice of 1918: 2-A Lost Opportunity: The Armistice Negotiations of Mondros”, </span><span class="char-style-override-6">Middle Eastern Studies</span><span>, C. VIII, Ekim 1972, no. 3, s. 323.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-78-backlink" id="footnote-225-78">78</a>	<span>Bayur, mütareke konusundaki acelenin Beyazlar’a yardım isteğinden ileri geldiğini yazıyorsa da, İtilafçıların ilk amacının Almanları savaş dışına itmek olduğu söylenebilir. Y.H. Bayur, </span><span class="char-style-override-6">Türk İnkılabı Tarihi,</span><span> s. 758.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-79-backlink" id="footnote-225-79">79</a>	<span class="char-style-override-6">A.g.e.</span><span>, s. 324 (25, 26 Ekim kabine toplantılarında Balfour ve Lloyd George’un görüşleri.)</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-80-backlink" id="footnote-225-80">80</a>	<span>Bayur, hükümetin nasıl davranması gerektiğini tarif ederken, bunu da öne sürüyor. Y. H. Bayur, </span><span class="char-style-override-6">Türk İnkılabı Tarihi</span><span>, s. 773.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-81-backlink" id="footnote-225-81">81</a>	<span>Dyer, </span><span class="char-style-override-6">a.g.e.</span><span>, s. 323-5.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-82-backlink" id="footnote-225-82">82</a>	<span>Y. H. Bayur, </span><span class="char-style-override-6">Türk İnkılabı Tarihi</span><span>, s. 746-7.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-83-backlink" id="footnote-225-83">83</a>	<span>R. Orbay, </span><span class="char-style-override-6">Rauf Orbay</span><span>’</span><span class="char-style-override-6">ın Hatıraları,</span><span> C. I, s. 273. Mütarekenin ertesi günü (1 Kasım) İngilizlerin Musul’un boşaltılmasını istemelerini, İzzet Paşa’nın “havsalası” almamıştı. C. Bayar, </span><span class="char-style-override-6">Ben de Yazdım,</span><span> C. I, s. 91-4.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-84-backlink" id="footnote-225-84">84</a>	<span>C. Bayar, </span><span class="char-style-override-6">Ben de Yazdım</span><span>, C. I, s. 96-7’nin dipnotu. (</span><span class="char-style-override-6">Yeni Gün</span><span> ve </span><span class="char-style-override-6">Tasvir-i Efkâr</span><span>, 2/11/1334). </span><span class="char-style-override-6">Minber</span><span> de şöyle diyordu: “... Amiral Arthur Calthorpe umur-u dahiliyemize İngiltere hükümetinin zerre kadar ve hiçbir suretle müdahale etmek fikrinde olmadığını kerratle temin etmiştir” (2/11 /1334, 2).</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-85-backlink" id="footnote-225-85">85</a>	<span class="char-style-override-6">Sabah</span><span>, 3/11/1334.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-86-backlink" id="footnote-225-86">86</a>	<span class="char-style-override-6">Takvim-i Vekayi</span><span>, 3/11/1334, 3384. Bu arada İzzet Paşa’nın bir kısım mütareke maddelerini Meclis’ten gizlemek istemesi, ona gölge düşüren bir olaydır. Y.H. Bayur, </span><span class="char-style-override-6">Türk İnkılabı Tarihi</span><span>, s. 758 (Cavit Bey Günlüğü, 30 Ekim).</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-87-backlink" id="footnote-225-87">87</a>	<span>S. Selek, </span><span class="char-style-override-6">Anadolu İhtilali</span><span>, s. 146.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-88-backlink" id="footnote-225-88">88</a>	<span>İ. M. K. İnal, </span><span class="char-style-override-6">Osmanlı Devrinde Son Sadrazamlar</span><span>, s. 2020.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-89-backlink" id="footnote-225-89">89</a>	<span>C. Bayar, </span><span class="char-style-override-6">Ben de Yazdım</span><span>, C. I, s. 91-107, 759-73; Y. H. Bayur, </span><span class="char-style-override-6">Atatürk</span><span>, s. 180-8. İngiliz hükümetinin mütarekeyi açıkça çiğneme yoluna girmesi, ilk önceleri Calthorpe’un dahi “aklının almadığı” bir olay olmuş, 4, 6, 7 Kasım’da Musul, İskenderun ve İstanbul’un işgalini merkeze itiraz konusu yapmıştı. Dyer, </span><span class="char-style-override-6">a.g.e.</span><span>, s. 338’in dipnotu, 81.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-90-backlink" id="footnote-225-90">90</a>	<span>R. Orbay, </span><span class="char-style-override-6">Rauf Orbay</span><span>’</span><span class="char-style-override-6">ın Hatıraları</span><span>, C. I, s. 189-90; Y.H. Bayur, </span><span class="char-style-override-6">Atatürk</span><span>, s- 147; Mehmet Cavit,</span><span class="char-style-override-6"> Cavit Bey</span><span>’</span><span class="char-style-override-6">in Notları</span><span>, 21/10/1918 (18/8/1945).</span></p>
					</div>
				</div>
			</div>
		</div>
	</body>
</html>