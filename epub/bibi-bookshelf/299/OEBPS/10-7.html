<html xmlns="http://www.w3.org/1999/xhtml">
	<head>
		<title>10-7.html</title>
		<link href="template.css" rel="stylesheet" type="text/css"/>
	</head>
	<body>
		<div id="x10-7.html" xml:lang="en-GB">
			<div class="Basic-Text-Frame">
				<p class="Konu-Ba-l----4" id="toc_marker-7-7">7. Erzurum Kongresi’nden Sonra İstanbul’da Olup Bitenler</p>
				<p class="paragraph-5" xml:lang="en-US"/>
				<p class="paragraph-5" xml:lang="en-US"/>
				<p class="paragraph-5" xml:lang="en-US"><span class="char-style-override-8" xml:lang="en-GB">Vahdettin’in Damat Ferit hükümetini tutmaya devam etmesi için, bu hükümetin siyasetinde başarı göstermesi gerekiyordu. Yoksa, bütün mutlak hükümdarlar gibi Vahdettin de kendisine yeni bir siyaset ve yeni bir hükümet bulmakta gecikmeyecekti. Önceki başlıkta görüldüğü üzere, Damat Ferit hükümetinin ulusçu örgütlerin telgraf haberleşmesini önlemek gibi bazı başarıları olmuştu. Ne var ki, istenen komutanların görevleri başına gitmesi sağlanamamış, Doğu Anadolu’daki ulusal hareket ve Sivas Kongresi çalışmaları önlenememişti. Oysa Damat Ferit bunları kendine hedef almış bir “aşırıydı” ve başarısı bu konuda yapabildikleriyle ölçülecekti. Damat Ferit’in umudu, Yunan işgalini sınırlandırma ve Yunan zulmünü soruşturma girişimlerinin ulusal hareketi bir ölçüde –Batı Anadolu’da olduğu gibi– gevşetip tavsatmasıydı. Aşağıda göreceğimiz gibi, bu hava doğmadı değil –ve bu yüzden Sivas Kongresi tehlikeye girer gibi oldu– fakat sonunda, yine de Mustafa Kemal ve arkadaşları bu tehlikeyi savuşturmasını bildiler.</span></p>
				<p class="ARA-BASLIK-3" id="toc_marker-7-7-1">Dış İlişkiler</p>
				<p class="paragraph-5" xml:lang="en-US"/>
				<p class="paragraph-5" xml:lang="en-US"><span class="char-style-override-8" xml:lang="en-GB">3 Ağustos’ta İzmir’den gelen bir raporda, Uşak yakınlarında çetelerin Hıristiyanları öldürmekte oldukları bildirildi. Bunun üzerine Curzon, Webb’in dikkatini çekti. Bu tür olaylar ancak Türkiye’ye karşı tavrı sertleştirirdi ve Webb’in öldürmeleri önlemek için elinden geleni yapması isteniyordu. Webb, Babıâli’ye bu konuda şikâyette bulununca, Osmanlı hükümeti Afyon’da bulunan 1.500 kişilik 23. Fırka’yı Uşak’a göndererek asayişi sağlamak önerisinde bulundu. Fakat bu öneri de Milne tarafından kabul edilmedi, çünkü bu askerin Kuva-yı Milliye’ye katılması ihtimali vardı ki, Webb de bu görüşteydi. Ama hükümet de başka bir çare bulamazdı. Bütün sorun, Yunan işgalinden ileri geliyordu ve durumun düzelmesi için, gerek Yunanlıların, gerekse İtalyanların Anadolu’yu boşaltmaları gerekiyordu. Bu olursa, hükümetin ve İtilaf devletlerinin nüfuz ve itibarı geri gelecek, asayiş sağlanacak, Kuva-yı Milliye’nin varlık nedeni kalmayacaktı.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-182" id="footnote-225-182-backlink">182</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Webb, bunları söylerken, İngiliz siyasetinin ana çizgisini –yani Türkleri ezmek ve Ege bölgesini Yunanlılara vermek amacını– göz önünde bulundurmuyordu.</span></p>
				<p class="paragraph-5" xml:lang="en-US"><span class="char-style-override-8" xml:lang="en-GB">21 Ağustos’ta ABD Yüksek Komiseri, Damat Ferit’i ziyaretle başkan Wilson adına bir muhtıra sundu.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-183" id="footnote-225-183-backlink">183</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Bunda, Müslümanlar Doğu’da Ermenilere karşı kırım ya da zulüm yaptıkları takdirde, 14. maddenin Osmanlı Devleti ile ilgili hükmünün geçerli sayılmayıp, bunun sonucu olarak imparatorluğun tümüyle dağılabileceği, barış şartlarının baştan aşağı değiştirileceği, Osmanlı hükümetinin bu gibi olayları önleyemediği biçiminde bir özrünün de kabul edilmeyeceği bildirildi. Damat Ferit bu muhtıra karşısında çok telaşlandı. Webb’e, hükümetin İzmir’in işgali yüzünden ortaya çıkan olaylar karşısında elinden geleni yaptığını, fakat bu bildirinin sanki tam Hıristiyanları karışıklık çıkartarak Müslüman çoğunluğa egemen olmaya kışkırtacak biçimde kaleme alındığından yakındı. Sadrazam, dahilde bir yatıştırma gezisine çıkmayı düşündüğünü söylediyse de, Webb bunu pek uygun bulmadı. Paşa ve Webb, Mustafa Kemal hareketiyle bir uzlaşma yapılabileceği konusunda biraz iyimserdiler.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-184" id="footnote-225-184-backlink">184</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Damat Ferit, askeri bir yerden bir yere göndermesine bile izin verilmedikten sonra, çıkacak olaylardan nasıl sorumlu tutulabileceğini anlayamadığını söyledi. Herhalde bazı tutuklamalar yapıp Hıristiyanlara güven vermek üzere bir seferi heyet göndermek gerektiği konusunda ısrar ettiyse de, mali sıkıntıdan da şikâyet etti.</span></p>
				<p class="paragraph-5" xml:lang="en-US"><span class="char-style-override-8" xml:lang="en-GB">Paris Konferansı’nda doğru olmadığı kararlaştırılan Wilson’ın bu tek başına hareketinin –hatta Clemenceau, 14 maddenin 12’ncisiyle kendilerini bağlı saydıklarını söyledi– İtilaf devletlerinin hiçbirinin Kafkasya’da Ermenileri korumak için asker göndermeye hazır olmaması ve İngilizlerin de 15 Ağustos’ta bu bölgeden askerlerini çekmeye başlamaları üzerine, Türkleri kurusıkı bir tehditle Kafkasya’da edilgin bir siyasete zorlamak amacıyla yapıldığı anlaşıldı.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-185" id="footnote-225-185-backlink">185</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Fakat bu olay, İstanbul hükümetini büyük telaşa vermişti ve Damat Ferit’in, Mustafa Kemal ile anlaşma ihtimalinden söz etmesi bu telaşın bir sonucuydu. Yine bu telaşla, 24 Ağustos’ta Damat Ferit, İngiliz Yüksek Komiserliği’ne bir nota verdi ve devletin içinde bulunduğu zor durumu anlattı. Bir yandan İzmir sorunu ve bunun doğurduğu birçok acı sonuçlar ve tepkiler, öte yandan bu konularla uğraşmaktan ülkenin ve devletin düzeltilmesi, geliştirilmesi için hiçbir şeyin yapılamaması, uzayıp giden bırakışmanın savaş-barış arası kararsızlıkları ve bunun birçok sakıncaları arasında hükümetin bu yüzden “normal” bütçe kaynaklarından (herhalde borçlanma yolu baştaydı) yoksun oluşu gibi birçok engeller vardı. Bu yüzden asayiş de gerektiği gibi sağlanamıyordu. İşte bu durumu Konferans’a anlatmak için, en kısa zamanda yeni bir Osmanlı heyetinin Paris’e gitmesine izin verilmesi isteniyordu.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-186" id="footnote-225-186-backlink">186</a></span></p>
				<p class="paragraph-5" xml:lang="en-US"><span class="char-style-override-8" xml:lang="en-GB">ABD başkanından gelen tehdit ve İngilizlerin Osmanlı askeri birliklerinin hareketlerine engel olması yüzünden, hükümet, jandarma üzerinde durmaya başladı. Webb’in bildirdiğine göre, Damat Ferit, İngiliz subaylarının komutanlığı altında yeniden düzenlenecek bir jandarma örgütü öneriyordu. İngilizler ya da Fransızlar, terhisler yüzünden asker sağlayacak durumda olmadıklarından, Webb’le birlikte Milne de bu görüşü kabul ettiler ve ikincisi bunun için Mısır’dan gelecek Osmanlı savaş tutsaklarından yararlanılması düşüncesini ortaya attı. Mısır’daki İngiliz başkomutanı, Türk tutsakları arasındaki gönüllülerden dört jandarma taburu kurulabileceğini bildirdi. İhtimal ki ordudan umudunu büyük ölçüde kesmiş bulunan Damat Ferit, böyle bir kuvvetin bazı durumlarda, gerektiğinde, ulusal hareketi hizaya getirme işinde de yararlı olabileceğini düşünmüştü. Ne var ki, Paris’teki İngiliz heyeti, herhalde Fransızların Osmanlı jandarmasında sahip bulundukları tekelci durum dolayısıyla, böyle bir tasarıya kesinlikle karşı çıkacaklarını düşünerek bunu reddetti.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-187" id="footnote-225-187-backlink">187</a></span></p>
				<p class="paragraph-5" xml:lang="en-US"/>
				<p class="ARA-BASLIK-3" id="toc_marker-7-7-2"><span>Tevfik Paşa’nın Damat Ferit’in Siyasetine Karşı Çıkması</span></p>
				<p class="paragraph-5" xml:lang="en-US"/>
				<p class="paragraph-5" xml:lang="en-US"><span class="char-style-override-8" xml:lang="en-GB">Vahdettin’in son Tevfik Paşa hükümetini istifa zorunda bırakması ve yerine Damat Ferit’i getirmiş olması, muhakkak ki yaşlı vezirde rekabet duygularını alevlendirmişti. Daha sonra, İzmir’in işgali üzerine doğan olağanüstü heyecan havasında, Padişah, bu paşaya Meclis-i Vükela’ya memuriyeti kabul ettirmiş bulunuyordu. Fakat Adliye Nazırı Vasfi Efendi’nin Tevfik Paşa kabinesini suçlaması üzerine istifaya kalkışmış, yine Padişah’ın ısrarıyla görevde kalmış ve Paris Konferansı’na Damat Ferit’le birlikte murahhas atanmıştı. Bu sefer de Damat Ferit’in tekelciliği yüzünden hiçbir şeye katkıda bulunamamıştı. Bunları gördük. Tevfik Paşa’nın 3. Damat Ferit kabinesine girmesi de, yine Padişah’ın “hatırı” için olmuştu.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-188" id="footnote-225-188-backlink">188</a></span><span class="char-style-override-10" xml:lang="en-GB"> </span><span class="char-style-override-6" xml:lang="en-GB">Orient News</span><span class="char-style-override-8" xml:lang="en-GB"> gazetesi, daha 31 Temmuz’da, Padişah’ın istifa edeceğini söylüyordu. Gerçekten, 11 Ağustos’ta</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-189" id="footnote-225-189-backlink">189</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Paşa istifa etti ve bundan sonra da bir gazeteye demeç vererek, Anadolu’da o sıradaki durumu yalnızca siyasal nedenlere bağlamak gerektiğini, Kuva-yı Milliyeciler her zaman Padişah’a bağlılıklarını ilan etmekten geri kalmadıklarına göre, asi sayılamayacaklarını, ülkeyi savunduklarını ve bunlara karşı asker göndermenin insanın kendi ev halkını öldürmesi gibi bir davranış olacağını, milletle hükümetin birbirinden ayrılamayacağını söyledi. İstifasını, kabinede kendisine gerek olmaması ve hükümetin tecanüsten yoksun olmasıyla açıklıyordu. Mandaya gelince, ancak yardımdan öteye gitmez ve ülkenin bağımsızlığına gölge düşürmezse kabul edilebilirdi.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-190" id="footnote-225-190-backlink">190</a></span><span class="char-style-override-10" xml:lang="en-GB"> </span><span class="char-style-override-6" xml:lang="en-GB">The Times</span><span class="char-style-override-8" xml:lang="en-GB"> gazetesi, Paşa’nın </span><span class="char-style-override-6" xml:lang="en-GB">Tarik</span><span class="char-style-override-8" xml:lang="en-GB"> gazetesine verdiği demeci ele alıyordu. Bu demeçten de, bağımsızlık konusunda duyarlılık gösterdiğini ve İtilaf devletlerinin şüphesiz geniş özerklik tanımaya hazır oldukları Suriye ve Irak konusundaki görüşlerini Osmanlı hükümetine bildirmemiş olmalarına teessüf ettiğini öğreniyoruz. </span><span class="char-style-override-6" xml:lang="en-GB">The Times</span><span class="char-style-override-8" xml:lang="en-GB">, Paşa’nın ulusçulara şirin görünmeye çalıştığına ve Suriye ile Irak’a değinmesinin saçmalığına işaret ediyordu.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-191" id="footnote-225-191-backlink">191</a></span></p>
				<p class="paragraph-5" xml:lang="en-US"><span class="char-style-override-8" xml:lang="en-GB">Hemen şunu belirtmek gerekir ki, gerek yaşının pek ileri olmasından, gerek zayıf kişiliği, gerekse tam bir padişah bendesi oluşundan ötürü, Tevfik Paşa’nın bu sıradan ulusçulara karşı açık bir tavır takınması, bir kanı olarak değil de, gerisinde yatan taktiğin anlaşılması bakımından üzerinde durulması gereken bir olaydır. Vahdettin ısrar etseydi, Paşa’nın kabinede kalması muhakkaktı. İzzet Paşa’nın istifası üzerine ona karşı doğan tepkinin Tevfik Paşa’ya karşı gösterilmemesi, istifanın Padişah tarafından onandığını, hatta muhtemelen tasarlandığını gösterir. İzzet Paşa’nın yeni ordunun komutanlarıyla sürdürdüğü yakın ilişkiler ve Amerikancılığı onu şüpheli kılıyordu. Bir siyasetin iflasının padişahları zor durumda hatta tahttan ayrılmak durumunda bırakmaması için, padişahların almaşık, belki birbirine tümüyle zıt siyasetleri yürütebilecek ve hepsi de kendine sadık devlet adamları bulundurmaları usuldendi. Bu karmakarışık mütareke döneminde Vahdettin, sadrazam olarak ancak iki hısımı Tevfik Paşa ile Damat Ferit’e güvenebildiğinden, Damat Ferit’in izlemekte olduğu ulusal harekete düşman siyasetin başarısızlığa uğraması halinde, ulusal harekete karşı dostça bir siyaset gütmek için Tevfik Paşa’nın hükümetin dışında ve ona karşı bir durumda hazır olması gerekiyordu. Tevfik Paşa’yla Damat Ferit arasındaki rekabetin daha çok kişisel ve “Sarayiçi” bir rekabet olduğu şundan bellidir ki, pek büyük ihtimalle Padişah’ın onamı ile Fransızcı siyaset güttüğü sırada ve görünüşte bundan dolayı ve yine Padişah tarafından iktidardan alınan Tevfik Paşa, birkaç ay sonra Damat Ferit’in Fransızcılığını dengelemek üzere “İngilizcilik” yaparak Paris’e bir İngiliz gemisiyle gitmiştir. Daha sonra Tevfik Paşa, Damat Ferit’le olan çekişmesini, Padişah’a şikâyet ederek sürdürmüştür. Örneğin harbiye nazırı yapılmak istenen Süleyman Şefik Paşa’nın “meşhur İttihatçılardan” olduğunu jurnal etmiştir.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-192" id="footnote-225-192-backlink">192</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Ayrıca, görevinden istifa etmesinden 15 gün önce, yine Padişah’a Damat Ferit’in “sui idaresine dair maruzatta” bulunurken, Vahdettin Sadrazam’ı çağırmış, Tevfik Paşa’yı şikâyetlerini onun yüzüne karşı da tekrarlamak zorunda bırakmıştı. Zor durumda kalan Damat Ferit ise, istifasının kabulünü ya da İttihatçılarla mücadele edebilmek için tam yetkili kılınmasını istemiş, Padişah da, “orasını düşünürüz” demiş ve durumda hiçbir değişiklik olmamış. Görülüyor ki, Padişah’ın, hısımı olan iki paşaya karşı davranışı laubalicedir; onlara karşı saygılı davranmamakta, onlar da buna katlanmaktadırlar.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-193" id="footnote-225-193-backlink">193</a></span></p>
				<p class="paragraph-5" xml:lang="en-US"/>
				<p class="ARA-BASLIK-3" id="toc_marker-7-7-3">Hürriyet ve İtilaf’ta Olup Bitenler</p>
				<p class="paragraph-5" xml:lang="en-US"/>
				<p class="paragraph-5" xml:lang="en-US"><span class="char-style-override-8" xml:lang="en-GB">Yukarıda gördüğümüz gibi, 21 Temmuz’da Vahdettin’in yeniden ortaya bir Damat Ferit hükümeti koyması, hele bunun partiler üstü bir kabine olarak öne sürülmesi üzerine Hürriyet ve İtilaf, başka fırkaları da çevresine toplamış ve büyük tepki göstermişti. Fakat zaten mutlakıyet yolunda yürüyen Saray, ulusal hareketin meşrutiyetçi bir çizgide örgütlenişi gibi bir tehlike karşısında Hürriyet ve İtilaf’tan gelecek bir muhalefeti hiç hoş görecek durumda değildi. Onun için, gördüğümüz gibi, Hürriyet ve İtilaf’ı bölmek üzere, Muhafazakâr Fırka ve daha sonra da Mutedil Hürriyet ve İtilaf Fırkası tezgâhlandı. Saray, İngilizlerin desteğine sahip olmanın da güveniyle (İngilizler, Hürriyet ve İtilaf’ın Saray’dan daha da İngilizci olmasına rağmen hem geleneklerine uygun, hem de gerçekçi bir tavırla, Saray’ı Hürriyet ve İtilaf’a tercih ediyorlardı) Hürriyet ve İtilaf’ı iyice hizaya getirmek için tedbirler almaya devam etti. Hüdavendigâr Valisi Gümülcineli İsmail’in azliyle yetinilmedi, hakkında kovuşturma da açıldı.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-194" id="footnote-225-194-backlink">194</a></span></p>
				<p class="paragraph-5" xml:lang="en-US"><span class="char-style-override-8" xml:lang="en-GB">Fakat Hürriyet ve İtilaf, Padişah’a karşı kafa tutamazdı – gücü buna elverişli değildi. Nitekim gördük ki, Sadık Bey, Damat Ferit’e karşı çıkarken fırka olarak Saray’a olan bağlılıklarından söz edip, Padişah’ı bu işte bir çeşit hakem olarak gördüklerini açıklamıştı. Ne var ki, Vahdettin’in Damat Ferit’ten yana olduğu apaçık ortadaydı. Öte yandan, İngilizlerin de Saray’dan yana olmaları, Sadık Bey’in belki “İngilizlerden çok İngilizci” siyasetini tamamıyla dayanaksız bırakıyordu. Bunun sonucu olarak, ağustos sonunda Sadık Bey’in Hürriyet ve İtilaf’taki mevkii, başkanlıktan çekilme diye nitelendirilebilecek bir değişikliğe uğradı. </span><span class="char-style-override-6" xml:lang="en-GB">Alemdar</span><span class="char-style-override-8" xml:lang="en-GB">’ın deyimiyle, Sadık Bey, fırkanın “siyasiyat-ı âliyesiyle iştigal buyuracakları cihetle” Hürriyet ve İtilaf başkanlığına Âyan’dan Hoca Zeynelabidin Efendi seçilmişti. Böylece fırkadaki şahsiyetler “daha metin bir insicam ile” fırkanın çevresinde toplanacaklardı.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-195" id="footnote-225-195-backlink">195</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Daha sonra Zeynelabidin Efendi’nin seçimlerle ve taşra örgütüyle meşgul bulunduğunu, Sadık Bey’in “reis-i evvel” olmaya devam ettiğini, fakat Hürriyet ve İtilaf’ın “siyasiyat-ı âliye-i hariciyesinde” uğraştığından, tebrikleri evinde kabul ettiğini öğreniyoruz.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-196" id="footnote-225-196-backlink">196</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Fakat fırkada huzursuzluk bir türlü bitmek bilmiyordu. 8 Eylül’de </span><span class="char-style-override-6" xml:lang="en-GB">Alemdar</span><span class="char-style-override-8" xml:lang="en-GB"> matbaasında yapılan bir toplantıda, her türlü anlaşmazlığın “vakt-i muayyeninde” toplanacak olan kongreye bırakılıp 1335 yılından sonra “velev ki maksad-ı hakiki-i vatanperverane” ile Hürriyet ve İtilaf’a katılanların, merkez-i umumiye girmelerine meydan vermemek üzere, fırkanın “iade-i itibarını” ve seçimlerde başarısını üstlenerek merkez-i umumi heyet-i idare siyasetine getirilmiş bulunan Zeynelabidin Efendi’nin desteklenmesi kabul edildi. Desteklemeyenler Hürriyet ve İtilaf’a “bir maksad-ı hafi” ile girmiş sayılarak fırkadan çıkarılacaklardı.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-197" id="footnote-225-197-backlink">197</a></span></p>
				<p class="paragraph-5" xml:lang="en-US"><span class="char-style-override-8" xml:lang="en-GB">Bu arada Hürriyet ve İtilaf Saray’ın karşısında öyle bir sindi ki, Refi Cevat şöyle yazabiliyordu: “İttihatçıların Ferit Paşa’ya bu kadar düşman olmalarında elbette bir sebep vardır. Düşmanlarımızın düşmanı bizim dostumuzdur. Arzu ederiz ki Sadrazam Paşa hazretleri ocağın önünde çömelip bünyan-ı devlete sokuşturduğu kundağı üfleyen bu haydutları bir tekme ile ateşin içine savursun. Bu haydutların cezası da amellerinin cinsinden olsun. Şedit icraat zamanındayız!”</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-198" id="footnote-225-198-backlink">198</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Fakat </span><span class="char-style-override-6" xml:lang="en-GB">Alemdar</span><span class="char-style-override-8" xml:lang="en-GB">, 12 Eylül’de, bir gün önce yapılan fırka toplantısını söz konusu ederken, yine “her nasılsa rüesa arasında zuhur” eden bazı görüş ayrılıklarının kesinlikle yok edildiğini, reis-i evvel Sadık Bey’le heyet-i idare reisi Zeynelabidin Efendi arasında dış-iç siyaset işbölümü yapıldığını tekrarlamak ihtiyacını duyuyor ve yayımlanacak bir beyannameyle Hürriyet ve İtilaf’ın İslamlık ve Osmanlılık geleneklerine bağlı kalmakla birlikte, “terakkiyat-ı asriyeyi” de bütün kapsamıyla kabul ve ülkeyi “kâffe-i teceddüdat-ı medeniye” ile donatmaya kararlı olduğunu bildiriyordu. Bu son nokta fırka içindeki huzursuzluğun bir ilerici-tutucu boyutu olduğunu ve Sadık Bey’in durumunun sarsılmasında ve Zeynelabidin Efendi’nin yükselmesinde Sadık Bey’in Damat Ferit’e karşı çıkışının yanında Mustafa Sabri’nin Muhafazakâr ya da Mutedil Hürriyet ve İtilaf Fırkası hareketinin de haylice payı olduğunu ortaya çıkarmaktadır. Tabii, bu hareketin de önemli ölçüde Saray’ın entrikası sonucu olduğunu unutmamak gerekir.</span></p>
				<p class="paragraph-5" xml:lang="en-US"/>
				<p class="ARA-BASLIK-3" id="toc_marker-7-7-4">Damat Ferit’in ve İngilizlerin İyimserliği</p>
				<p class="paragraph-5" xml:lang="en-US"/>
				<p class="paragraph-5" xml:lang="en-US"><span class="char-style-override-8" xml:lang="en-GB">Damat Ferit, </span><span class="char-style-override-6" xml:lang="en-GB">Temps</span><span class="char-style-override-8" xml:lang="en-GB"> muhabiri F. Psalty ile bir mülakat yaptı. Bunda, hiçbir hükümetin, himaye bir yana, mandanın sözüne bile tahammül edemeyeceğini, Avrupa’ya inançları olduğunu ve yakında Paris’e çağrılıp Osmanlı onurunu muhafaza edecek bir barış imzalamayı umduklarını söyledi. Seçimler devam ediyordu ve “yakında” sonuçlanacaktı. Ermenilere verilecek arazi sorunu Paris’te açıkladıkları gibiydi. Barıştan sonra Osmanlı Devleti’nin hangi büyük devlete ya da devletlere eğilimli olacağı sorusunu Paşa yalnızca gülümseyerek karşılamış, Psalty de ısrar etmemişti. Ulusal harekete gelince, bu İttihatçıların büyük paralarla körükleyip yönettikleri ve savaş sırasında subay olmuş gençlerin yürüttükleri bir hareketti. Fakat bu, sönmek üzere olan bir saman aleviydi. Konya’nın ötesinde halk, hükümet ve hanedana bağlıydı. Batı’da ve İzmir taraflarında çeteler vardı; ama Yunan işgalini sınırlandırma komisyonunun İzmir’e gelişinden beri durum hızla düzelmekteydi ve yakında her şey yolunda olacaktı.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-199" id="footnote-225-199-backlink">199</a></span></p>
				<p class="paragraph-5" xml:lang="en-US"><span class="char-style-override-8" xml:lang="en-GB">Bunu yalnızca Damat Ferit’in bir gazeteci karşısındaki göstermelik iyimserliği olarak yorumlamak yanlış olur. Aynı iyimserliği, Webb, 27 Ağustos günlü raporunda dile getiriyordu. Ona göre bir ara dahilde ayrı bir hükümet kurmanın hazırlığı gibi görünen Erzurum ve başka yerlerdeki kongreler sonuçsuz kalmış, halkı hiç etkilememişti. Öte yandan Damat Ferit, harika bir direnme gücü göstermekte ve ülkeyi o sırada mümkün olan tek yoldan, yani ılımlı bir Abdülhamit istidadına yönelen bir siyasetle yönetmekteydi.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-200" id="footnote-225-200-backlink">200</a></span></p>
				<p class="last-paragraph-4" xml:lang="en-US">Gerek Damat Ferit Paşa’nın gerekse Türkiye’deki İngiliz görevlilerin iyimserliğinin temelinde, Konferans’ın Yunan işgalini sınırlandırma ve Yunan mezalimini soruşturma kararının yattığı şüphesizdir. Gerçekten de, ulusal hareket önemli ölçüde Yunan işgaline tepki olarak oluştuğuna ve hız kazandığına göre, bu işgalin sınırlandırılması ve yapılan zulümlerin soruşturulması tepkiyi azaltır ve ulusal hareketin hızını yitirmesine, tavsamasına, belki de bütün ülkeyi örgütlemeye yönelik bir hareket olarak –Mustafa Kemal ve arkadaşları bunu yapmaya çalışıyorlardı– tamamen dağılmasına yol açabilirdi. Sonra da ilan edilecek barış şartları ağır da çıksa, tepki gösterecek bir örgütleşme olmayınca, bu da bir oldubitti olarak Türklere kabul ettirilebilirdi. Hesap buydu ve bu hesabın o denli yanlış olmadığını şimdi göreceğiz.</p>
				<p class="paragraph-5" xml:lang="en-US"/>
				<p class="paragraph-5" xml:lang="en-US"/>
				<div class="footnotes">
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-182-backlink" id="footnote-225-182">182</a>	<span class="char-style-override-6">Documents on British Foreign Policy</span><span>, C. IV, 727 (nc. 479), s. 730-2. (17 Ağustos raporu). Uşak’taki kırım haberinin asılsız olduğu sonradan anlaşıldı. </span><span class="char-style-override-6">Documents on British Foreign Policy</span><span>, C. IV, s. 752.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-183-backlink" id="footnote-225-183">183</a>	<span class="char-style-override-6">Documents on British Foreign Policy</span><span>, C. IV, s. 736-8 (22/8/1919).</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-184-backlink" id="footnote-225-184">184</a>	<span>Damat Ferit’in iyimserliği, Erzurum vali vekilinden aldığı ve uyuşma ihtimalini dile getiren bir mektuptan, Webb’inki ise Samsun’daki temsilcisinden aldığı ve Erzurum Kongresi’nin, Yunan, İtalyan, Fransız işgaline karşı konulacağı, fakat bütün Türkiye’yi kapsamak üzere bir İngiliz ya da ABD mandasının kabul edileceği yolundaki kararına (!) dayanıyordu.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-185-backlink" id="footnote-225-185">185</a>	<span class="char-style-override-6">Documents on British Foreign Policy</span><span>, C. I, s. 508-9; G. Jaeschke, </span><span class="char-style-override-6">Türk Kurtuluş Savaşı Kronolojisi</span><span>, s. 57 (</span><span class="char-style-override-6">Papers Relating to the Foreign Relations of the United States: The Paris Peace Conference, 1919</span><span>, C. II, s. 828). Ermeniler, İngiliz çekilmesinden dolayı büyük kaygılara kapılmışlardı. Ermenistan’daki müttefik komiseri Albay Haskell de çekilmekte olan İngiliz askerlerinin yerine başka asker koymak gerektiğini bildirmişti. </span><span class="char-style-override-6">Documents on British Foreign Policy</span><span>, C. IV, s. 741, 743-4.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-186-backlink" id="footnote-225-186">186</a>	<span class="char-style-override-6">Documents on British Foreign Policy</span><span>, C. IV, s. 738-40.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-187-backlink" id="footnote-225-187">187</a>	<span>Foreign Office 371/4158, 122071, 122128, 122171. 21 Ağustos’ta yüksek komiserler, jandarmanın Dahiliye’den Harbiye’ye verilmesini protesto ettilerse de, Damat Ferit böyle bir şeyin söz konusu bile olmadığını bildirdi. 371/4158, 124449, 128287.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-188-backlink" id="footnote-225-188">188</a>	<span>A. F. Türkgeldi, </span><span class="char-style-override-6">Görüp İşittiklerim</span><span>, s. 233.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-189-backlink" id="footnote-225-189">189</a>	<span>13 Ağustos’ta Tevfik Paşa, “evvelki gün” istifa ettiğini söylemişti. L. Simavi, </span><span class="char-style-override-6">Gördüklerim</span><span>, s. 252.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-190-backlink" id="footnote-225-190">190</a>	<span class="char-style-override-6">Orient News</span><span>, 19/8/1919, 54. Gazete, olumlu ya da olumsuz bir yorum eklemiyordu.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-191-backlink" id="footnote-225-191">191</a>	<span class="char-style-override-6">The Times</span><span>, 9/9/1919 (5 Eylül haberi). Webb’in öğrendiğine göre, Tevfik Paşa, “şovenlerle” özdeşleştirilen siyaset adamlarıyla bir gece toplantısı yapmış. Foreign Office 371/4227, 117184. İsmet Bey de yanılmış ve Kâzım Karabekir’e yazdığı bir mektupta Tevfik Paşa’nın da Amerikancı olduğunu söylemiştir (27/8/1335). K. Karabekir, </span><span class="char-style-override-6">İstiklal Harbimiz</span><span>, s. 176. Paşa 4 Eylül’de seçimlerin gerekliliğini de savundu. G. Jaeschke, </span><span class="char-style-override-6">Türk Kurtuluş Savaşı Kronolojisi</span><span>, s. 62.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-192-backlink" id="footnote-225-192">192</a>	<span>A. F. Türkgeldi, </span><span class="char-style-override-6">Görüp İşittiklerim</span><span>, s. 234.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-193-backlink" id="footnote-225-193">193</a>	<span>İ. M. K. İnal, </span><span class="char-style-override-6">Osmanlı Devrinde Son Sadrazamlar</span><span>, s. 1729; L. Simavi, </span><span class="char-style-override-6">Gördüklerim</span><span>, s. 251-2; A. F. Türkgeldi, </span><span class="char-style-override-6">Görüp İşittiklerim</span><span>, s. 233-4.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-194-backlink" id="footnote-225-194">194</a>	<span>İstanbul’da Gümülcineli kendini faal olarak fırkaya vermiş ve her gün Hürriyet ve İtilaf’ın bir şubesini “teftiş ve tanzime” başlamıştı. </span><span class="char-style-override-6">Alemdar</span><span>, 7, 10/8/1335, 135-1535, 138-1538.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-195-backlink" id="footnote-225-195">195</a>	<span class="char-style-override-6">Alemdar</span><span>, 28/8/1335, 156-1556. Aynı gazete, daha sonra Zeynelabidin Efendi’nin fırkadan çıkarıldığını yalanlıyordu (31 Ağustos). Gördüğümüz üzere, önce Muhafazakâr Fırka’nın kuruluşu söz konusu olduğunda adı geçen Zeynelabidin Efendi daha sonra yeni bir fırkanın kurulmasına karşı çıkmıştı.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-196-backlink" id="footnote-225-196">196</a>	<span class="char-style-override-6">Alemdar</span><span>, 7-8/9/1335, 166-1566-167-1567.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-197-backlink" id="footnote-225-197">197</a>	<span class="char-style-override-6">Alemdar</span><span>, 9/9/1335, 168-1568.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-198-backlink" id="footnote-225-198">198</a>	<span class="char-style-override-6">Alemdar</span><span>, 11/9/1335, 170-1570. Belki de Saray’la yapılan güç birliğinin bir sonucu olarak, Trabzon ve Havalisi Adem-i Merkeziyet Cemiyeti, Hürriyet ve İtilaf ile birleşme kararı aldı. </span><span class="char-style-override-6">Sabah</span><span>, 26/9/1335, 10725. Bkz. T. Z. Tunaya, </span><span class="char-style-override-6">Türkiye</span><span>’</span><span class="char-style-override-6">de Siyasi Partiler</span><span> (1952), s. 449-50.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-199-backlink" id="footnote-225-199">199</a>	<span class="char-style-override-6">Stamboul</span><span>, 4/9/1919, 5/9/1335, 10707. Bununla birlikte Damat Ferit, diplomatik alanda yeni bir başarı elde etme ihtiyacını duyuyordu. Webb’e, Batı Trakya Osmanlı egemenliğine verilmeyecekse İngiliz himayesinde bağımsız bir devlet haline getirilmesi konusunu iki kez açması, kısmen de olsa, bunun bir sonucu sayılabilir. </span><span class="char-style-override-6">Documents on British Foreign Policy</span><span>, C. IV, s. 741-2 (27 Ağustos); Foreign Office 371/4225, 132273 (9 Eylül).</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-200-backlink" id="footnote-225-200">200</a>	<span>Foreign Office 371/4227, 127757 (27/8/1919). Başka belgelerde de bu iyimserliğe rastlıyoruz: </span><span class="char-style-override-6">Documents on British Foreign Policy</span><span>, C. IV, s. 736-8; Foreign Office 371/4158, 121847.</span></p>
					</div>
				</div>
			</div>
		</div>
	</body>
</html>