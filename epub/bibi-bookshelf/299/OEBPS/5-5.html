<html xmlns="http://www.w3.org/1999/xhtml">
	<head>
		<title>5-5.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-5.html" xml:lang="en-US">
			<div class="Basic-Text-Frame">
				<p class="Konu-Ba-l----2" id="toc_marker-2-5" xml:lang="en-GB">5. Saray</p>
				<p class="paragraph-3"/>
				<p class="paragraph-3"/>
				<p class="paragraph-3"><span class="char-style-override-8" xml:lang="en-GB">Vahdettin daha şehzadeliği zamanında İttihat ve Terakki’ye muhalifti. 31 Mart Olayı’ndan önce kendisinin Derviş Vahdeti’nin kurduğu İttihat-ı Muhammedi Cemiyeti’ne üye olduğuna dair elimizde bir bilgi var.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-45" id="footnote-225-45-backlink">45</a></span><span class="char-style-override-8" xml:lang="en-GB"> Derviş Vahdeti’nin Divan-ı Harp önündeki bu ifadesini yabana atmak doğru olmaz. Kaldı ki, Vahdettin’in ablasıyla evli bulunan Damat Ferit’in kayınbiraderiyle yakın ilişkileri ve paşanın Hürriyet ve İtilaf başkanlığı etmiş olması durumu da var.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-46" id="footnote-225-46-backlink">46</a></span><span class="char-style-override-8" xml:lang="en-GB"> Fakat Vahdettin’in muhalifliği muhalefetin olumlu bir ideolojisini benimsediği için değil, daha çok İttihat ve Terakki’ye muhalefet etmiş olmak içindi. İttihat ve Terakki’ye muhalif olmasının nedeni de, kendisinin mutlakıyetçi saltanata inanmasından, İttihat ve Terakki’nin ise meşrutiyeti sürdürebilecek tek gerçek güç olmasından ileri geliyordu. Nitekim mütarekeden az önce, Şeyhülislam Musa Kâzım’a, şeriattaki “meşveret etmek” buyruğunun din düşmanlarını kapsayamayacağı için parlamentolara yer olmadığını, yalnızca “müşavere etmek” üzere (bağlayıcı karar alamayacak) padişah tarafından seçilmiş bir kurulun şeriat buyruğunu yerine getireceğini söylemişti.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-47" id="footnote-225-47-backlink">47</a></span><span class="char-style-override-8" xml:lang="en-GB"> Tabii bir de şu var: Mehmet Reşat’ın da –ihtimal– halefi ve selefi gibi mutlakıyetçi bir dünya görüşü vardı; fakat İttihat ve Terakki güçlü, kendisi de zayıf kişilikli olduğundan, meşrutiyetçi bir padişah gibi davranmak zorunda kalmıştı. Oysa Vahdettin kişilik ve irade sahibi bir insan olarak –koşulların da elvermesi sayesinde– siyasal görüşlerini uygulamaya sokabilecek bir durumdaydı.</span></p>
				<p class="paragraph-3"><span class="char-style-override-8" xml:lang="en-GB">Vahdettin’i İttihat ve Terakki’nin karşısına dikecek ikinci bir neden de İtilaf devletleriyle Osmanlı azınlıklarının ve bunlarla birlikte muhalefetin, savaşa girmek ve tehcir gibi bazı Osmanlı “suçları”nı kabul etmesiydi. Bu durumda bu “suçlar” ne ölçüde İttihat ve Terakki’nin sırtına yüklenip İttihat ve Terakki’ye karşı çıkılırsa, o denli İtilaf devletlerinin gözünde temize çıkmak ve dolayısıyla belki Osmanlı Devleti için hafif barış şartları elde etmek ve tahtı korumak mümkün olacaktı. Vahdettin için, hafif barış koşulları elde edilemese de, o çaresizlik içinde tahtı koruyabilmek yine bir kazanç olacaktı; çünkü müttefik hükümdarlıklardan ikisi tümüyle yıkılmış, üçüncüsünde ise hükümdar tahttan ayrılmak zorunda kalmıştı. Bu olayın Vahdettin üzerinde önemli etkiler yaptığını tahmin etmek mümkündür ve Vahdettin’in Mondros’a ısrarla Damat Ferit’i göndermek istemesi ve Sadaret için bu paşayla Tevfik Paşa’yı tercih etmesinde, hısımları işbaşında olduğu sürece tahtının daha güven altında olacağı inancının yattığı ileri sürülebilir.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-48" id="footnote-225-48-backlink">48</a></span><span class="char-style-override-8" xml:lang="en-GB"> (Tevfik Paşa’nın oğlu İsmail Hakkı Bey Vahdettin’in bir kızı ile evliydi.) Çünkü elimizde bulunan bazı bilgiler, kendisinin Damat Ferit’in parlak bir zekâsı olmadığının farkında olduğunu göstermektedir.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-49" id="footnote-225-49-backlink">49</a></span><span class="char-style-override-8" xml:lang="en-GB"> Ayrıca, Tevfik Paşa’nın da, pek ileri olan yaşından ötürü ideal bir sadrazam olmaktan uzak bulunduğu da herhalde ortadaydı.</span></p>
				<p class="paragraph-3"><span class="char-style-override-8" xml:lang="en-GB">Yukarıda İttihat ve Terakki karşısında muhalefetin ne denli zayıf kaldığını gördük. Bu güçsüzlük nedeniyle ortaya şöyle bir durum çıkıyordu ki, İttihat ve Terakki’nin nüfuzu kırıldığı anda doğan siyasal boşluğu muhalefet dolduramıyordu. 31 Mart ayaklanmasında İttihat ve Terakki İstanbul’da siyaset sahnesinden atıldığı zaman, boşluğu, ayaklanmayı kışkırtmış olan Ahrar Fırkası dolduramamış, bunu belki de pek isteksiz olarak Abdülhamit doldurmuş ve bu yüzden de tahtından olmuştu.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-50" id="footnote-225-50-backlink">50</a></span><span class="char-style-override-8" xml:lang="en-GB"> 1912’de İttihat ve Terakki yine iktidardan kovulduğunda Sultan Reşat’ın duruma egemen olmaması daha çok bu padişahın kişiliksizliği ile açıklanabilir. Ayrıca Gazi Ahmet Muhtar Paşa ve Kâmil Paşa hükümetlerinin ne ölçüde Hürriyet ve İtilaf hükümetleri sayılabileceği de tartışma götürür bir konudur. Şimdi İttihat ve Terakki’nin artçı kabinesi</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-51" id="footnote-225-51-backlink">51</a></span><span class="char-style-override-8" xml:lang="en-GB"> diye adlandırılan İzzet Paşa kabinesi düştükten, Mebusan Meclisi dağıtıldıktan, ileri gelen İttihat ve Terakkililer tutuklandıktan sonra siyaset meydanının, Hürriyet ve İtilaf’ın güçsüzlüğünden ötürü, Vahdettin’e kalması pek muhtemeldi ve nitekim öyle de oldu.</span></p>
				<p class="paragraph-3"><span class="char-style-override-8" xml:lang="en-GB">Daha savaşın sonucu tamamen belirmeden Vahdettin birtakım kişilik belirtme gösterilerine başvurmuş bulunuyordu. Bunlardan ilki İttihat ve Terakki’nin adamı diye bilinen Mehmet Reşat’ın başmabeyincisi Tevfik Bey’i istememesi, ikincisi kararnamelerin altına değil, üstüne imza koyması, üçüncüsü cülus hatt-ı hümayununa birtakım maddeler eklettirmesi,</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-52" id="footnote-225-52-backlink">52</a></span><span class="char-style-override-8" xml:lang="en-GB"> dördüncüsü Enver Paşa’nın “başkomutan vekili” sıfatını “Başkomutanlık Erkân-ı Harbiye Reisi” olarak değiştirmesiydi.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-53" id="footnote-225-53-backlink">53</a></span><span class="char-style-override-8" xml:lang="en-GB"> Fakat bunlar o denli önemli değildi. Bir “Saray Fırkası”nın kurulması için birtakım adamlar gerekiyordu. Kendi hısmı olan Tevfik ve Damat Ferit, sivil paşalar olarak Babıâli’yi onun istediği biçimde yönetebilecek adamlardı. Birinin ılımlılığı, ötekinin aşırılığı ise Vahdettin’e siyasal duruma göre almaşık (alternatif) imkânlar tanıyordu. Öte yandan orduya da egemen olmak gerekti. Bunun için Vahdettin’in önünde üç almaşık vardı. Birincisi 1914 hatta 1908 öncesi ordusunun, yani alaylı ordunun paşalarıydı. Bunlar kendisine en çok bağlı olacak subaylardı. Ne çare ki, 1918 ordusuna bunların egemen olması imkânsız derecede zordu çünkü bu ordu mektepli, savaşta pişmiş, genç subayların elindeydi. Bunların tümünü ya da çoğunu tasfiye etmedikçe, yani Abdülhamit ordusuna dönmedikçe (ki bu zordu) yaşlı alaylı paşaların orduya egemen olması imkânsızdı. İkinci almaşık ise yaşlı mektepli subaylardı. Bunlar İzzet, Ali Rıza, Salih, Şevket Turgut gibi paşalardı ve İttihat ve Terakki ile hiç ilişkisi olmamış bir ara kuşak olarak genç-yaşlı, alaylı-mektepli bütün subayların bağlılığını bir ölçüde elde edebilecek, çeşitli subay zümreleri arasında hakemlik edebilecek durumdaydılar. Yaşlı oldukları için de bağlılıklarına –yaşlı alaylı paşalar denli olmasa da– güvenilebilirdi. Ne var ki bunların birçoğu genç mektepli komutanlar derecesinde savaşta pişmiş değillerdi ve belki yaşlılıklarından ötürü enerjileri de fazla olamayabilirdi. Üçüncü almaşık, savaşta yetişen genç mektepli komutanlardı. Savaş bittiğinde ordu bilfiil bunların elindeydi. Bunların birçoğu –Enver, Cemal, Halil, Nuri Paşalar gibi İttihat ve Terakki partizanları hariç– Hürriyetin İlanı, Hareket Ordusu, Edirne’nin geri alınması gibi keskin bunalımlar karşısında İttihat ve Terakki’yi desteklemiş ve hatta Hürriyetin İlanı’ndan önce fiilen İttihat ve Terakki’nin içinde çalışmış, fakat bunların dışında fırkacılıkları olmayan kimselerdi.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-54" id="footnote-225-54-backlink">54</a></span><span class="char-style-override-8" xml:lang="en-GB"> Bu bakımdan, hele İttihat ve Terakki’nin bütün itibarını yitirdiği böyle bir dönemde, bunların İttihatçılık yapması tehlikesi yoktu. Ne var ki, yine de Saray bakımından tehlikeli kimselerdi; çünkü ilk ve ikinci almaşıktaki paşaların tersine ve tıpkı İttihat ve Terakkililer gibi, kesin bir ideoloji sahibiydiler ki, bu da Türk ulusçuluğuydu. Padişaha bağlı olmakla birlikte, padişaha bağlılıkla ulusçuluğun apaçık çatıştığı durumlarda birçoklarının ulusçuluğu tercih etmesi beklenebilirdi. Şüphesiz, bu subaylar içinde Vahdettin’in en çok ilgilendiklerinden biri Mustafa Kemal’di. Bu komutan Çanakkale’deki başarısıyla iyi bir asker olduğunu gösterdikten başka, Enver Paşa’yla rakip olmak, ordunun başına geçmek için adaylığını açıkça ve ısrarlı bir biçimde ortaya koymuş olmak ve bu tutkusu uğrunda kaderini Vahdettin’inkiyle birleştirmeye kararlı gözükmek gibi niteliklere sahipti. Mustafa Kemal’in ısrarlı tutkusu Vahdettin bakımından belki rahatsız edici olabilirdi; ama öbür nitelikleri olumluydu. Genel olarak üçüncü almaşıktaki subaylara sadakat açısından –ulusçulukla çatıştığı oranda– öbür ikisinden daha az güvenilebilirdi; ama bunların daha deneyimli, daha enerjik subaylar oldukları şüphesizdi.</span></p>
				<p class="paragraph-3"><span class="char-style-override-8" xml:lang="en-GB">Savaşın ilk hamleleri Meclis’in toplanmasından sonra Âyan’da oldu. Bunun ilk adımı Vahdettin’in 9 Ekim 1918’de Âyan başkanlığına Ahmet Rıza’yı ataması oldu. Ahmet Rıza 1908 öncesinde İttihat ve Terakki’nin başta gelen kişisi olduğu halde Hürriyetin İlanı’ndan sonraki ortamda kişiliğinin katılığından ötürü pek barınamamış ve herhalde yıpranmasını hissederek 31 Mart Olayı’ndan sonra İttihat ve Terakki Merkez-i Umumisi’nin başkanlığından, 1911’de Mebusan reisliğinden vazgeçerek kendini Âyan üyeliğine atatmıştı. Bundan sonra Âyan reisi olmayı beklerken, belki Sultan Mehmet Reşat’ın kendisini tutmamasından, belki de İttihat ve Terakki’nin artık kendisine yeterince öncelik vermemesinden ötürü bu mevkie getirilmemişti.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-55" id="footnote-225-55-backlink">55</a></span><span class="char-style-override-8" xml:lang="en-GB"> Bu durumun ne ölçüde bir etkisi olduğu bilinemez; fakat savaş yılları ilerledikçe Ahmet Rıza İttihat ve Terakki hükümetinin siyasetine karşı sert eleştiriler yöneltmeye başladı. Bununla birlikte, Vaniköy’de oturduğundan, köşkü Çengelköy’de bulunan Veliaht Vahdettin’le “iyi” görüşmeye başlamış, aileleri de “samimi” görüşürlermiş. Gerçi Vahdettin tahta çıkınca araya bir mesafe koymuş; ama ilişkileri yine de yakınmış.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-56" id="footnote-225-56-backlink">56</a></span><span class="char-style-override-8" xml:lang="en-GB"> Vahdettin, Ahmet Rıza’nın Âyan’daki muhalefetinin “hırs-ı ikbalden” ileri geldiği, reis olursa “münasebetsizliğine” son vereceği bahanesiyle onu reis atadı. Durumun umutsuzluğu dolayısıyla Talât Paşa buna itiraz etmedi.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-57" id="footnote-225-57-backlink">57</a></span><span class="char-style-override-8" xml:lang="en-GB"> Bununla birlikte, Vahdettin bir adım daha attı. Önce (10 Ekim) 1. Reis Vekili Abdurrahman Şeref, 2. Reis Vekili de Abdülhak Hamit diye duyurulduğu halde, sonradan (16 Ekim), İzzet Paşa sadrazam olduktan sonra, Çürüksulu Mahmut Paşa’nın 1. Reis Vekili olduğunu görüyoruz. Böylece Vahdettin’in Âyan’da, Damat Ferit, Ahmet Rıza ve Çürüksulu Mahmut Paşa’dan oluşan sacayağı kurulmuş oldu.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-58" id="footnote-225-58-backlink">58</a></span></p>
				<p class="paragraph-3"><span class="char-style-override-8" xml:lang="en-GB">Saray’ın ilk salvosu Âyan’ın 2. içtiması olan 19 Ekim 1918 günü Ahmet Rıza’nın başkan atanması dolayısıyla yaptığı teşekkür söyleviydi. Bundan zat-ı şahanenin meşrutiyetin “cidden tesisini,” şeriat hükümleri ve Kanun-ı Esasi’nin “lafla değil fiilen ve tamamen” uygulanmasını ferman buyurduğunu ve bu uğurda “hayli uğraşmış bir emektarı” yani kendisini, hatırlayarak meşrutiyet ve hürriyete sevgisini açıklamış olduğunu öğreniyoruz. Vahdettin’in cülusuyla bir kanun ve adalet devri başladığına Ahmet Rıza “tamamıyla” kanmış idi; yoksa bu görevi kabul etmezdi. Ve söylediklerini daha da inandırıcı kılmak için Âyan üyelerine, “Padişahımızın âmal-i mülükânelerine vâkıfım” dedi. Padişahın unvanı artık gazi değil adil olacaktı; “o vahşiyane öldürülen Ermenilerin, asılan, sürülen Arapların” öksüz ve dullarını sefaletten kurtaracaktı.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-59" id="footnote-225-59-backlink">59</a></span><span class="char-style-override-8" xml:lang="en-GB"> Ahmet Rıza, Vahdettin’den “pek büyük ve pek mühim” bir hizmet daha bekliyordu ki o da aralarında denge ve uyum olmayan siyaset sahnesindeki çeşitli güçleri (yürütme, yasama, basın vb.) düzene sokup “hayra sevk etmekti.” Bu son düşünce yer yer, muhaliflerden eski Dersim Mebusu Lütfi Bey’in Cenevre’den gönderdiği 23 Ağustos 1918 günlü arizasındaki bazı önerileri hatırlatmaktadır. Orada, büyük bir toplumsal gücü temsil eden İttihat ve Terakki’den öç almak yerine ilk meşrutiyet padişahı olarak gördüğü Vahdettin’in hakemliği ve girişimleriyle meşrutiyetin işler hale sokulması ve azınlık durumundaki siyasal örgütlere, basına yaşama haktı tanınması isteniyordu.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-60" id="footnote-225-60-backlink">60</a></span></p>
				<p class="paragraph-3"><span class="char-style-override-8" xml:lang="en-GB">Aynı toplantıda Damat Ferit’in de çok önemli bir çıkışı oldu. Paşa, Wilson İlkeleri’nin kabulü dolayısıyla tehlikeye girdiğini kabul ettiği Osmanlı ülke bütünlüğünü daha yakından izleyip koruyabilmek için bir hariciye encümeni kurulmasını öneriyordu. Bununla ilgili olarak yaptığı konuşmada dört önemli noktanın belirtildiğini görüyoruz. Birincisine göre, barış yapmak üzere İngiltere ve Fransa yerine ABD’ye başvurmak yanlıştı; çünkü ABD Asya ile ilgili olmadığı gibi, öbür iki devletin tersine, Müslüman uyrukları da yoktu. Sonra Kırım Savaşı dolayısıyla borçlu olduğumuz o devletlere karşı şeriata uygunluğu düşünülmeden savaş ilan edilmişti; barış önerisinin yine onlara yapılması “nezaket-i milliyeye” daha uygun olurdu. Bu hayret verici düşünceden sonra, barış yaparken İngiltere’nin doğudaki rakipleriyle (Almanya, Avusturya) birlikte davranılmış olması, yani münferit sulh yapılmamış olması eleştiriliyor ve böyle olsaydı “Hindistan İmparatorluğu”nun (yani İngiltere’nin) hilafet için “muhabbet ve hürmeti” savaşın acı sonucunu belki değiştirirdi, deniyordu. İkinci nokta, Osmanlı açısından Wilson İlkeleri üzerine birtakım kuşkuların dile getirilmesiydi. Boğazlar’dan serbest geçiş dendiği zaman istihkâmların yıkılmasıyla mı yetinilecekti, yoksa buralarda Osmanlı egemenliği kaldırılarak Cebelitarık gibi bir ya da birkaç yabancı kuvvetin istilasında mı kalacaktı; ve bu durumda İstanbul’un uluslararası durumu ne olacaktı? Başka bir soru da Türk egemenliği altındaki halklara serbest gelişme olanağının tanınmasıydı. Bu, bağımsızlık derecesine varıyorsa, o zaman tek uluslu devletler Wilson İlkeleri’ni kabul edebilirdi; ama Osmanlı Devleti bunları olduğu gibi kabul ederse, bölünmeyi önceden onaylamış olurdu. En kötümser olanların bile hatırına getirmeye cüret edemeyeceği bir “felakete” maruz bulunulduğu hissediliyor, hatta “mehd-i millimiz” (ulusal beşik) olan Anadolu ve İstanbul’un akıbetinin meçhul olduğu belirtiliyordu. Wilson İlkeleri konusunda gösterilen kaygı yerinde olmakla birlikte, arazi konusunda duyarlılık gösterilirken, savaş içinde elde edilen iktisadi bağımsızlığın, örneğin kapitülasyon vb. sorunların hiç anılmaması belki tipik bir Osmanlı duyarsızlığı sayılabilir. Harita üzerinde büyük bir imparatorluğun muhafaza edilebilmesi uğrunda, 1740 kapitülasyonunu veren ya da 1838 Ticaret Antlaşması’nı yapan saray kafası henüz değişmemiş görünüyordu. Fakat bu kafa değil Arap illerini, halis Türk bölgelerini bile vermek zorunda bırakılınca bir ölüm kalım mücadelesine girmediği gibi, girenleri çelmelemek hatta kahretmek için elinden geleni yapacaktı.</span></p>
				<p class="paragraph-3"><span class="char-style-override-8" xml:lang="en-GB">Üçüncü nokta ABD ve Avrupa İtilafçılarının ileri sürdükleri demokrasi ilkelerine karşı gözü pek bir saldırıydı. Bu ilkenin Osmanlı saltanatını belaya uğratacağından korkulurdu: Eski çağlardan beri demokrasi denen “hükümet-i avam”ın, aristokrasi denilen “hükümet-i havas”tan daha çok insanları mutlu kılamadığı “malumdu.” Zaten toplumsal barışıklık ya da uluslararası barış sağlamada hükümet biçiminin bir etkisi olamazdı. Yunanistan’ı demokrasi, Roma’yı aristokrasi perişan etmişti. Bu gerçekleri dünyaya egemen olan “rical-i siyasiye”nin tamamen bildikleri muhakkaktı ve yalnız dünya egemenliği arzusunu örtmek için demokrasiyi savaş nedeni gösterdikleri bilinmese, bizim halimizden ibret alıp bütün insanlığa demokrasiyi yüklemekte aşırıya gitmemeleri “tavsiye” olunurdu. Osmanlı Devleti’ni parçalayan, sekiz yıl önce demokrasi ilkesine göre yapılan Kanun-ı Esasi değişikliğiydi. “Bundan ziyade demokrasiden Cenab-ı Hak bu mülkü muhafaza etsin.”</span></p>
				<p class="paragraph-3"><span class="char-style-override-8" xml:lang="en-GB">Üçüncü noktaya yakından bağlı olan dördüncü bir noktadan söz edilebilir. Damat Ferit’e göre her halin “esbab ve müsebbibi”ni ve bu denli gecikilmeseydi “her derdin deva ve tedbiri”ni bilen padişah, inşallah “iade-i meşruiyet ve meşrutiyet” ile devlet ve milletin kurtuluşunu sağlamayı başarırdı. Burada gerçi meşrutiyet anılıyordu; ama, Viyana Kongresi’nde ve ondan sonraki dönemde olduğu gibi, Paşa’nın kafasındaki ana kavramın “meşruiyet” olduğu şüphesizdi.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-61" id="footnote-225-61-backlink">61</a></span><span class="char-style-override-8" xml:lang="en-GB"> Bu anlayışladır ki, bunca yıl sonra “Yıldız Yağması” denen olayın peşine düşülecekti. Paşa’ya göre kendiliklerinden savaşa girenler, şimdi de aynı tek yanlı davranışla barış şartlarını “kabul ve tayin gafletinde” bulunmuşlardı. Hükümette henüz İttihat ve Terakkililer vardı ve İzzet Paşa’nın bunun apaçık olan çaresini ertesi güne bile ertelememesi “eşedd-i intizar” ile bekleniyordu. Alman imparatoruyla barış yapmayanlar hiç İttihat ve Terakkililerle barış yaparlar mıydı?</span></p>
				<p class="paragraph-3"><span class="char-style-override-8" xml:lang="en-GB">Saray’ın programı sayılabileceği için bu söylev son derecede önemli bir belgedir. Birinci nokta Tanzimat Osmanlılığı’nı, yani Fransa ve özellikle İngiltere’nin koruması altına girmek arzusunu dile getirmektedir ki Abdülhamit’in denge siyasetine aykırıdır. Belki 1918 denge siyasetini düşünmek için biraz erkendi; ama, bu sefer İtilaf devletleri arasındaki rekabetten ötürü bunun yine geçerli olduğu şaşılacak derecede kısa bir zamanda belirecekti. Ne var ki, işgal altındaki İstanbul’da Abdülhamit örneği bir denge siyaseti artık mümkün olamayacaktı. Bu, olsa olsa, işgal altında olmayan bir yerden yapılabilirdi. İkinci nokta, araziye ve ülkeye verdiği önemle ve iktisadi konularda bir kaygıya yer vermemesiyle (oysa savaş içinde iktisadi bağımsızlık yönünde çok büyük adımlar atılmıştı ve bu başarıların ne olacağını düşünmek gerekirdi) tipik bir Osmanlı imparatorluk anlayışıydı. Üçüncü ve dördüncü nokta Saray’dan beklenebilecek bir davranıştı. Hilafetle karışık saltanat kavramının demokrasiyle, meşrutiyetle bağdaşması pek zordu ve Saray’ın “daha ziyade demokrasi” ile dişiyle ve tırnağıyla mücadele etmesi beklenirdi. Osmanlı Devleti’ni bu kötü duruma düşüren demokrasiydi. Oysa padişah her şeyin çaresini biliyordu ve inşallah kurtuluşu o sağlayacaktı. Böyle bir tutumun bir Hürriyet ve İtilaf iktidarı için hiç de rahat sayılabilecek olanakları sağlamadığı ortadaydı ki bunu söyleyen, bir zamanlar Hürriyet ve İtilaf’ın reisliğini yapmış bir adamdı. İttihat ve Terakki, son tutunduğu birkaç yerden sökülüp atılacaktı. Ama, Hürriyet ve İtilaf ancak Yıldız’ın yedeğinde ve gölgesinde bir varlık gösterebilecekti. Öte yandan, zaman, Damat Ferit’in İtilaf cephesi yönünden boşuna kaygılandığını gösterecekti. Almanya, Avusturya-Macaristan, Bulgaristan’da demokrasici kesilen İtilaf devletlerinin Türkiye’de, tam tersine, demokrasiye hiç de meraklı olmadıkları ortaya çıktı.</span></p>
				<p class="paragraph-3"><span class="char-style-override-8" xml:lang="en-GB">28 Ekim 1918 günlü 4. içtima Damat Ferit’in son derecede demagojik ve duygu sömürücü bir söylevine sahne oldu. Konu, beyanname vermeden yapılmaya kalkışıldığı için yasaklanan bir miting girişimi ve bununla ilgili olarak hükümetin aldığı sertçe tedbirlerdi. Dokuz gün önce Damat Ferit, İzzet Paşa’nın “hamiyetinden, isabet-i fikrinden” emin iken, bu sefer herhalde Mondros’a murahhas olamamanın kızgınlığı ile hükümetin, geçmiş yönetimin aynen devamından ibaret olduğunu söylüyor ve bu şiddetli tedbirlerin “mesuliyet-i maddiyesi” de olabilir diye bir tehdit savuruyordu.</span></p>
				<p class="last-paragraph-2">4 Kasım 1918 günlü Âyan’ın 7. içtimasında 1. Reis Vekili Çürüksulu Mahmut Paşa, verdiği bir önergeyle, 1914’te yapılan İttifak Antlaşması’nın ve ilgili resmi belgelerin yayınlanmasını, soruşturma yapmak üzere siyasal ve askeri komisyonların kurulmasını, bir de sorumluluğu belirleneceklerin cezalandırılmasını istedi. Paşa’ya göre savaşın başlamasından sonra ittifaka girmek, savaşa girmenin de tasarlandığını gösterirdi. Bu doğrudur; yalnız şu da var ki, İttifak Antlaşması’nın imzalandığı 2 Ağustos 1914 gününde henüz Fransa ve İngiltere’nin savaşa girip girmeyecekleri belli olmamıştı. Antlaşma yapan Osmanlı devlet adamları, bunun bir Doğu Avrupa savaşı olarak kalacağını tahmin ettiklerini savunma olarak ileri sürebilirlerdi; çünkü o tarihte yalnız Sırbistan, Avusturya-Macaristan ile ve Almanya da Rusya ile savaş halindeydi. Fakat Mahmut Paşa’nın önergesine karşılık İttihatçılardan eski Sadrazam Sait Halim Paşa yürekli bir çıkışla aynı içtimada kendisi hakkında Divan-ı Âli kurulmasını istedi ve bu isteğe eski nazırlardan İbrahim Bey de katıldığını açıkladı.</p>
				<p class="paragraph-3"/>
				<p class="paragraph-3"/>
				<p class="paragraph-3"/>
				<p class="paragraph-3"/>
				<p class="paragraph-3"/>
				<div class="footnotes">
					<div class="footnote">
						<p class="dipnotlar-2"><a class="footnote-anchor" href="#footnote-225-45-backlink" id="footnote-225-45">45</a>	<span>“31 Mart İfadeleri”, </span><span class="char-style-override-6">Geçit</span><span>, Mayıs-Temmuz 1966.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-46-backlink" id="footnote-225-46">46</a>	<span>Celal Bayar, Vahdettin’in İttihat ve Terakki aleyhtarı bütün fesatlıklarda yer aldığını, bu yüzden bir ara köşkünde hapsolunduğunu belirtiyor. C. Bayar, </span><span class="char-style-override-6">Ben de Yazdım</span><span>, C. I, s. 16; C. IV, s. 1218.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-47-backlink" id="footnote-225-47">47</a>	<span>Musa Kâzım’ın tanıklığının doğruluğuna inanmamak için sebep yoktur; zira bu çalışmada birçok örnekleriyle görüleceği üzere, Vahdettin’in genel çizgisine hiç aykırı değildir. C. Bayar, </span><span class="char-style-override-6">Ben de Yazdım</span><span>, C. V, s. 1438.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-48-backlink" id="footnote-225-48">48</a>	<span>Cülustan önce Vahdettin bu iki paşayı özel olarak kabul edip görüşmüştü. A. F. Türkgeldi, </span><span class="char-style-override-6">Görüp İşittiklerim</span><span>, s. 138.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-49-backlink" id="footnote-225-49">49</a>	<span>Lütfi Simavi, </span><span class="char-style-override-6">Gördüklerim</span><span>, C. II (İstanbul, 1340), s. 174-5.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-50-backlink" id="footnote-225-50">50</a>	<span>Sina Akşin, </span><span class="char-style-override-6">31 Mart Olayı</span><span> (Ankara, 1970).</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-51-backlink" id="footnote-225-51">51</a>	<span>T. Mümtaz Göztepe, </span><span class="char-style-override-6">Osmanoğullarının Son Padişahı Sultan Vahideddin Mütareke Gayyasında</span><span> (İstanbul, 1969), s. 47.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-52-backlink" id="footnote-225-52">52</a>	<span>A. F. Türkgeldi, </span><span class="char-style-override-6">Görüp İşittiklerim,</span><span> s. 139-42.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-53-backlink" id="footnote-225-53">53</a>	<span>L. Simavi, </span><span class="char-style-override-6">Gördüklerim</span><span>, s. 148. Bir de, söylentiye göre, Vahdettin, II. Mahmut’u taklit ediyordu. Kılıç kuşanma töreni için hazırlattığı pelerini için aynen Mahmut’unkini örnek almış, beline de yine Mahmut’un kılıcını takmış ve genç Donizetti’nin büyükbabası için bestelediği marşı benimsemiş. </span><span class="char-style-override-6">Morning Post,</span><span> 26/7/1919.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-54-backlink" id="footnote-225-54">54</a>	<span>Kurmay Binbaşı Hafız İsmail Hakkı’nın 7/10/1325’te Ahmet Rıza’ya yazdığı mektup bu bakımdan ilginçtir. “... Zat-ı aliniz de ordunun cemiyetten ayrılması taraftarı olunuz ve Mahmut Şevket Paşa’yı tasdik ediniz. Bundan bir sene evvel mufassalan arz ettiğim esbaptan dolayı iftirak zaruridir… Fakat ruhlarımız her zaman cemiyete merbuttur. Vatan tehlikeye girince elbette hepimiz elbirliği ile harekete amadeyiz.” “Ahmet Rıza Bey’in Hatıraları”, </span><span class="char-style-override-6">Cumhuriyet</span><span>, 6/2/1950, 9157.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-55-backlink" id="footnote-225-55">55</a>	<span>L. Simavi, </span><span class="char-style-override-6">Gördüklerim</span><span>, s. 58-9.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-56-backlink" id="footnote-225-56">56</a>	<span>“Ahmet Rıza Bey’in Hatıraları”, </span><span class="char-style-override-6">Cumhuriyet</span><span>, 6/2/1950, 9166.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-57-backlink" id="footnote-225-57">57</a>	<span>L. Simavi, </span><span class="char-style-override-6">Gördüklerim</span><span>, s. 165-8. Cavit Bey’in işaret ettiği üzere, bu, İttihat ve Terakki hükümetine vurulmuş bir tokattı. Halil Bey karşı çıkmış, ama Talât Paşa, bir çekişmeye girmenin sırası olmadığını söylemiş. Oysa ortada meşrutiyete açık bir aykırılık vardı. Mehmet Cavit, </span><span class="char-style-override-6">Cavit Bey</span><span>’</span><span class="char-style-override-6">in Notları</span><span>, 9/10/1918 (11/8/1945).</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-58-backlink" id="footnote-225-58">58</a>	<span class="char-style-override-6">Meclisi Âyan Zabıt Ceridesi,</span><span> 3. devre, 5. sene-i içtimaiye, 1. ve 2. içtimalar.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-59-backlink" id="footnote-225-59">59</a>	<span>21/10/1334 günlü 3. içtimada Osman Paşa, Ahmet Rıza’nın bu sözlerine itirazla, Ermeni ve Araplar tarafından “zulmen” öldürülen Türk ve Kürtlerin öksüz ve dullarının da unutulmamasının “münasip” olacağını belirttiğinde Ahmet Rıza şöyle karşılık verdi: “Geçen içtimadaki nutkumda yalnız Ermenileri ve Arapları zikirden maksadım bu cihetin siyasi bir mahiyeti haiz olmasından ileri geliyordu. Çünkü o bir resmi haksızlıktı… Yoksa ‘başka öksüz ve dullar korunmasın’ anlamı yoktu.” Bu garip gerekçeyle galiba şu söylenmek isteniyordu ki, söz konusu Ermeni ve Araplar “Devlet eliyle” öldürülmüş, oysa diğer iki ulusun öldürülmeleri, tabir caizse, bir çeşit “özel girişim” sonucuydu. Böylesine çarpık bir mantığın mütareke İstanbul’unun ulusçu olmayan çevrelerinde hayli revaç bulduğu anlaşılıyor.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-60-backlink" id="footnote-225-60">60</a>	<span>L. Simavi, </span><span class="char-style-override-6">Gördüklerim</span><span>, s. 156-60. A. Haydar Mithat, hükümet değişikliği yapmak üzere, hepsi Âyan’dan Sait Halim, Çürüksulu Mahmut Paşalar ve Ahmet Rıza ile toplantılar yaptıklarını, ama bir sonuca ulaşamadıklarını yazıyor ki nedeni, Ahmet Rıza’nın Vahdettin hakkındaki “iptila ve emniyeti” imiş. İkide bir saltanatın çevresinde toplanıp onu güçlendirmek gerektiğini ileri sürüyormuş. A. Haydar Mithat, </span><span class="char-style-override-6">Hatıralarım</span><span> (İstanbul, 1946), s. 322.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-61-backlink" id="footnote-225-61">61</a>	<span>A.H. Mithat, Bulgar cephesinin yarılmasından sonra Talât Paşa’nın verdiği görevle Damat Ferit’e gittiğinde, paşa şöyle demiş: “Benim anlayışımda, halk ve millet fikirleri yer tutmaz. Şimdi artık, bir tek ümidim kalmıştır, o da padişahımızın ilhamıdır. Tutulacak yol, bu türedilerin elinden hükümeti kurtararak padişaha teslim etmektir. O zaman, İngilizlerle anlaşmak kabil olabilir. Zira, benim </span><span class="char-style-override-6">conception</span><span>’um Türk mantalitesini kapsayamaz.” A. Haydar Mithat, </span><span class="char-style-override-6">Hatıralarım</span><span> (İstanbul, 1946), s. 323.</span></p>
					</div>
				</div>
			</div>
		</div>
	</body>
</html>