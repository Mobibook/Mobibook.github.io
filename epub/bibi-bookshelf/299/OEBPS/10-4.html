<html xmlns="http://www.w3.org/1999/xhtml">
	<head>
		<title>10-4.html</title>
		<link href="template.css" rel="stylesheet" type="text/css"/>
	</head>
	<body>
		<div id="x10-4.html" xml:lang="en-GB">
			<div class="Basic-Text-Frame">
				<p class="Konu-Ba-l----4" id="toc_marker-7-4">4. <span>Yunan İşgalinin Sınırlandırılması Sorunu</span></p>
				<p class="paragraph-5" xml:lang="en-US"/>
				<p class="paragraph-5" xml:lang="en-US"/>
				<p class="paragraph-5" xml:lang="en-US"/>
				<p class="paragraph-5" xml:lang="en-US"><span class="char-style-override-8" xml:lang="en-GB">Ege bölgesinin İtilaf devletleri adına Yunanlılar tarafından işgal edilmeye başlanması, bir anda silahlı bir tepki doğurmuş ve ulusal hareketin kızışıp güçlenmesine yol açmıştı. Bütün Yunan askerleri işgallerini zorbalık yapmadan, kan dökmeden yürütmeye kararlı olsalardı da –ki hiç de böyle değildi– 1821’den beri iki ulus arasındaki ilişkilerin tarihi, bu işgalin yine de zorbaca ve kan dökücü bir biçime dönüşmesini kaçınılmaz kılıyordu. Türk ulusal hareketinin güçlenmesi, hem İstanbul hükümeti için, hem de İtilaf devletleri için önemli tehlikeler taşıyordu. Tehlikeleri, zafer gururu ile dolu Paris’teki devlet adamları hissetmiyorlardı ama, Türklerin nabzını denetleyebilecek durumda bulunan İstanbul’daki yetkililer, bunu kaygıyla gözleyebiliyorlardı. Tabii Babıâli de, Yunan işgalinin kaldırılması ya da hiç değilse Yunan birliklerine İtilaf devletleri subaylarının gözlemci olarak katılması ve en sonunda –çaresiz– Yunan işgalinin sınırlarının belli olması için yalvarmak durumunda bırakıldı.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-63" id="footnote-225-63-backlink">63</a></span></p>
				<p class="paragraph-5" xml:lang="en-US"><span class="char-style-override-8" xml:lang="en-GB">Aslında Yunan işgali 19 Mayıs’ta –İzmir işgal edildikten sonra– Selçuk’un güneyine inmemek şartıyla, İzmir sancağı ve Ayvalık kazası diye sınırlandırılmış bulunuyordu. Ne var ki, şöyle bir kaçamak yolu bırakılmıştı: Aydın kenti dahil, bu kentin kuzeyinde olmak üzere, Aydın vilayetinin herhangi bir yerinde karışıklık çıktığında, bu yerlere Yunan birlikleri gönderilebilecekti. Tek şart, İzmir’de Müttefik filoları kıdemli deniz subayının onayını almaktı.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-64" id="footnote-225-64-backlink">64</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">İngiliz Bahriye Nezareti’nin bu şartları içeren talimatı 20 Mayıs günlü olmakla birlikte, bu Balfour tarafından nedense ancak 31 Mayıs’ta Calthorpe’a bildirilebildi.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-65" id="footnote-225-65-backlink">65</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Daha önce, bu sınır konusunda Türkiye’deki İngiliz makamlarına sözü edilen talimatın gidip gitmediğini bilmiyoruz. Venizelos, 19 Mayıs gecesi, işgalin sınırını İzmir’deki Yunan makamlarına telledi; fakat garip bir rastlantıyla İzmir telgrafları altı gün işlemediği için, haber ancak mayısın 27 ya da 28’inde İzmir’e ulaşabildi. Bu arada, Konferans’ın işgal sınırı konusundaki kararından Calthorpe habersiz olmalıydı ki, Yunanlıların, İtalyanlarla çatışmamak şartıyla onların işgal etmemiş bulundukları yerlere uzanmasını doğru bulmuştu.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-66" id="footnote-225-66-backlink">66</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Telgraf haberleşmesi yeniden sağlanıncaya değin, Yunan kuvvetleri Konferans sınırları dışında Manisa’yı (25 Mayıs), Aydın’ı (27 Mayıs) işgal ettiler. Fakat Konferans sınırlarının İzmir’deki Yunan makamları tarafından bilinmesi bir şey değiştirmedi. Kasaba (Turgutlu, 29 Mayıs), Nazilli (3 Haziran), Ahmetli (4 Haziran), Akhisar (5 Haziran). Aydın (3 Temmuz) hep Konferans’ın koyduğu sınırlar dışındaydı ve buraları İzmir’deki Müttefik kıdemli subayı Komodor Fitzmaurice’den izinsiz işgal edildi. Bu zatın Yunan Yüksek Komiseri’nden işgal edilen yerler hakkında bir rapor istemesi üzerine, o da 1 Haziran’da durumu bildirdi. 3 Haziran’da gelen cevapta, izinsiz işgallere işaret edilmekle yetiniliyor, buraların boşaltılması istenmiyordu.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-67" id="footnote-225-67-backlink">67</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Böylece, İngiliz makamları “dostlar alışverişte görsün” kabilinden biçimsel ve gevşek bir itirazla yetinmiş oluyorlardı. Şunu da hemen belirtmeli ki, İngilizlerin bu umursamazlıklarının salt İtalyan işgalinin önünü kesmek için olmadığı, Konferans’ın koyduğu sınırlar dışında, alelacele işgal edilen yerler arasında olup, İtalyanların işgal edebilecekleri bir yerde bulunmayan Manisa, Turgutlu, Ahmetli ve Akhisar’a da el konmasından bellidir. Nitekim Fitzmaurice, temmuzda hazırladığı raporda, Manisa ve Turgutlu’nun işgallerini stratejik noktalar diye hoş görmek gerektiğini ileri sürmüştür.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-68" id="footnote-225-68-backlink">68</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Öte yandan, İtalyanlar, işgallerini sürdüren Yunanlılar karşısında hayli çekingen davranmışlar, kendileri daha önce işgal ettikleri halde, Selçuk’u Yunan kuvvetlerine bırakmışlardı.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-69" id="footnote-225-69-backlink">69</a></span></p>
				<p class="paragraph-5" xml:lang="en-US"><span class="char-style-override-8" xml:lang="en-GB">23 Haziran’da Venizelos, Yunan ilerlemesinin Türklerin yığınak yapmasını önlemek için gerekli olduğunu savundu.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-70" id="footnote-225-70-backlink">70</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">1 ve 4 Temmuz’da –ve daha birçok seferler– Calthorpe, Türkiye’de huzurun geri gelmesi için Yunan işgalinin belirli sınırları olması ve efendice gerçekleştirilmesi gerektiğini, oysa böyle olmadığını söylüyor ve çare olarak, Yunan askerinin İzmir sancağının içine çekilmesini ve Yunan Yüksek Komiseri’nin isteğine uygun olarak, Selçuk-Aydın demiryolunun İngilizler tarafından işgalini öneriyordu.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-71" id="footnote-225-71-backlink">71</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Fakat İngilizler arka planda kalmaya kararlıydılar. Nitekim, İstanbul’daki Yunan Yüksek Komiseri Kanelopulos, Türklerin kırıldığı konusundaki “iftiraları” önlemek için, Yunan işgal ordusunun genel karargâhına İngiliz subaylarının bağlanmasını istediğinde, Balfour, böyle bir tedbirin, işgali, söylentilere uygun olarak, Müttefik kararı olarak değil de İngiliz kararı olarak göstereceğinden kabul edilemeyeceğini belirtti.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-72" id="footnote-225-72-backlink">72</a></span></p>
				<p class="paragraph-5" xml:lang="en-US"/>
				<p class="ARA-BASLIK-3" id="toc_marker-7-4-1">Konferans Yunan İşgalinin Sınırlarıyla İlgilenmeye Başlıyor</p>
				<p class="paragraph-5" xml:lang="en-US"/>
				<p class="paragraph-5" xml:lang="en-US"><span class="char-style-override-8" xml:lang="en-GB">Temmuz ayında Yunanlılar, diledikleri ya da güvenle işgal edebilecekleri yerleri denetimleri altına aldıktan sonra, Konferans bu işgalin sınırlarıyla ilgilenmeye başladı. Fakat bu ilginin başlamasıyla ilintili sayılabilecek iki gelişmeye değinmek gerekir. Biri Vahdettin’in, 30 Mart girişiminin sonuçsuz kalması üzerine ve özellikle İzmir’in işgalinden sonra Fransızcı siyaset ve ulusal mücadeleyi karşısına almama denemelerinden kesin bir kararla (Samsun’da Refet Bey’in İngilizce meydan okuması ve Sivas Kongresi haberinin abartılmış olarak duyurulması üzerine) vazgeçerek, kayıtsız şartsız İngilizcilik tavrına geri dönmesiydi. Yukarıda (V, 8) gördüğümüz gibi bu dönüş, İngilizlere yaptığı kişisel başvuru ile somutlaştırıldı.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-73" id="footnote-225-73-backlink">73</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Başka bir olay daha önemlidir ve daha çok dikkati çekiyor. O da 3 Temmuz’da yeniden kanlı bir muharebe sonucunda Aydın’ı işgal eden Yunanlıların, Türk kuvvetlerini takip etmek için saldırganlıklarını sürdürerek, Aydın’ın ve Büyük Menderes’in 20 km. kadar güneyinde Çine yolu üzerindeki Cumalıköy’e dek ilerlemeleriydi (7 Temmuz). İtalyanların, Çine’de ilerleyen Yunan kuvvetleri kadar bir birlikleri bulunmasına, Büyük Menderes’in güneyini kendi işgal bölgeleri saymalarına ve Yunanlıların ordugâhlarına ateş açtıklarını öne sürmelerine rağmen, yine de tepkileri yumuşak olmuştu.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-74" id="footnote-225-74-backlink">74</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">İzmir’de Komodor Fitzmaurice’e (10 Temmuz?) ve Paris’te Konferans’a şikâyette bulunmakla yetindiler (12 Temmuz).</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-75" id="footnote-225-75-backlink">75</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Böylece İngilizlerin, Konferans’ın Yunan işgaline sınır koyma kararına katıldıktan sonra, Yunanlıların bu sınır dışındaki izinsiz işgallerine aldırmayan tutumlarındaki ikiyüzlülüğe dikkat çekilmiş oluyordu. İtalyanların ortalığı böyle velveleye vermeleri üzerine, İzmir’deki İngiliz, Fransız, İtalyan temsilcileri Yunan zulmünü de lütfen “keşfettiler” ve 14 Temmuz’da İstanbul’daki yüksek komiserlerine yazdıkları özdeş mektuplarda uyarıda bulunarak Yunanlıların 19 Mayıs’ta konmuş olan sınırlara dönmelerini</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-76" id="footnote-225-76-backlink">76</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">ve onlarla Türkler arasına Müttefik birlikler yerleştirilmesini önerdiler.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-77" id="footnote-225-77-backlink">77</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Oysa, İstanbul’da, Babıâli’nin yaptığı ve Calthorpe’un desteklediği uyarı ve ricalar dışında, gördüğümüz üzere Damat Ferit, Konferans’a bu konuda 19 Haziran günlü bir mektup ve bir muhtırayı bizzat sunmuş bulunuyordu.</span></p>
				<p class="paragraph-5" xml:lang="en-US"><span class="char-style-override-8" xml:lang="en-GB">Muhakkak ki, Yunan işgalinin sınırları üzerinde durulmasında, İtalyanların sorunu Konferans’a getirmelerinin çok daha fazla ağır basan bir payı vardır. Fakat Vahdettin’in yeniden İngilizlerin önünde –tabir caizse– “diz çökmüş” olmasının da bir payı olmuş olabileceği düşünülebilir. Her ne ise, 11 Temmuz’da Balfour, Calthorpe’a bu sorunla ilgili uzun bir tel çekti ve Venizelos’la bu konuda yapmış olduğu görüşmeleri bildirdi. Venizelos konmuş sınırlar dışında yapılan izinsiz işgalleri şöyle açıklıyordu: 1) Paris’le İzmir arasındaki haberleşmenin zorlukları ve İzmir’dekilerin neyin yapılıp neyin yapılamayacağını bilmemeleri; 2) Büyük Menderes’ten yukarı bir İtalyan ilerlemesini durdurma ihtiyacı; 3) Yunan işgalini İzmir sancağı ile sınırlamak kendilerini kötü stratejik bir durumda bırakırdı; zira Türklerin demiryolu kavşağı olan Manisa’da toplanıp İzmir’e saldırmalarına imkân verirdi. Venizelos’a göre, Yunanlılar, Edremit-Soma-Akhisar-Salihli-Akçe (Atça)-Büyük Menderes köprüleri bölgesini işgal edebilmeliydi. Balfour, Yunanlıların, İngiliz makamlarının yönergelerini ne ölçüde savsakladıklarını ve Venizelos önerisi konusunda ne düşünüldüğünü öğrenmek istiyordu.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-78" id="footnote-225-78-backlink">78</a></span><span class="char-style-override-10" xml:lang="en-GB"> </span></p>
				<p class="paragraph-5" xml:lang="en-US"><span class="char-style-override-8" xml:lang="en-GB">Bu sırada, Londra’da Dışişleri’nde vekâlet etmekte olup, Paris Konferansı’nın tutumunu yanlış bulan Lord Curzon, İngiliz Dışişleri Bakanı Balfour’a, daha önce 20 Haziran’da yazdığı ve Konferans’ın İzmir’e Yunanlıları çıkartma kararını eleştiren fakat karşılıksız kalan yazısının çizgisinde bir yazı daha yazdı (12 Temmuz). Bunda, İtalyan işgali resmen tanınmamakla birlikte, ilk işgallerinin teşvik gördüğüne, Londra Antlaşması’na uygun bulunduğuna ve hiçbir zaman şu ya da bu yerin işgalini protesto etmediklerine, böylece İtalyan davranışlarının zımnen onaylanmış olduğuna işaret ediyordu. Bu durumda İtalyan işgallerine karşı çıkmak zordu. Fakat Yunan işgallerine gelince, bunlar, bırakışma şartlarına aykırı olarak ve Venizelos’un itiraf ettiği üzere, müttefiklerin isteğine rağmen yürütülmüştü. Bunun sonucu olan kanlı karışıklık ve savaş durumuna son verilmesi için Yunan saldırganlığına bir sınır konulmalıydı.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-79" id="footnote-225-79-backlink">79</a></span></p>
				<p class="paragraph-5" xml:lang="en-US"><span class="char-style-override-8" xml:lang="en-GB">Balfour, 13 Temmuz günü Curzon’a yazdığı cevapta, Yunan ilerlemesine bir sınır koymak gereğini takdir ettiğini, fakat Venizelos’un belgelere dayanarak yaptığı açıklamanın ışığında, Yunan eylemlerinin İzmir’deki İngiliz makamları tarafından onaylandığını, bu kişilerin orada Yunanlılara karşı tutumlarının Paris’e ve merkeze yolladıkları raporlarla çatıştığını, İzmir’deki temsilcilerden olan bitenlerin tam bir raporunu istediğini bildiriyordu.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-80" id="footnote-225-80-backlink">80</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Komodor Fitzmaurice’in bu konuda sunduğu rapora göre, Yunanlılar işgal sınırının ötesinde Manisa, Kasaba (Turgutlu) kazalarını ve Nazilli’ye dek Büyük Menderes vadisini işgal etmişlerdi. O sırada bu yerlerden Manisa ve Turgutlu’yu Aydın’a değin Büyük Menderes vadisini ve Ayvalık kazasının doğusunda birkaç millik araziyi ellerinde tutuyorlardı. Fitzmaurice ayrıca, Yunanlıların kendi talimatına aykırı beş davranışını sayıyordu. Venizelos’un önerdiği sınırları kabul etmiyor, siyasal güdülerin sonucu buluyor ve bu sınırların birçok kan dökülmesine ve huzursuzluğun daha da içerilere yayılmasına yol açacağını söylüyordu. Fitzmaurice’e göre, talimatına aykırı beş davranıştan biri, Aydın’ın yeniden işgal edilmesiydi. Oysa Venizelos’a göre Fitzmaurice, Türkleri saldırılarını sürdürmekten alıkoymak için Aydın’ın yeniden işgalinin önemine işaret etmişti.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-81" id="footnote-225-81-backlink">81</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Bu işin içinde ikiyüzlülüklerin, hatta belki yalanların bulunduğu ortaya çıkıyor.</span></p>
				<p class="paragraph-5" xml:lang="en-US"><span class="char-style-override-8" xml:lang="en-GB">Görülüyor ki İtalyanlar, Yunan ilerlemesinin tehdidi altında, Konferans kararları ve –İngilizlerin zımni onayı ile– Yunanlıların keyfi davranışları arasındaki tutarsızlığı mesele yapınca, Curzon Yunanlıları ve dolaylı olarak Balfour’u ve daha genel olarak Konferans’ın tutumunu eleştirmiş, buna karşılık Balfour, İzmir’deki İngiliz yetkililerini suçlamış, onlar da suçu Yunanlılara ve özellikle Venizelos’a atmışlardır. Lloyd George’un özel kâtibi Philip Kerr ise (sonradan Lord Lothian olmuştur)</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-82" id="footnote-225-82-backlink">82</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Yunan işgalinin sınırları konusunda 13 Temmuz’da bir inceleme yaparak sorumluluğu Venizelos’un ve Yunanlıların sırtından aldı ve Konferans’a yükledi. Fakat ona göre bu da suç değildi; çünkü, “sonuç olarak Türkler düşmanlarımızdır... Kendi uyruklarından milyonlarcasını öldürdüler ve insanlarımıza da inanılmaz canavarlıklar yaptılar... Uzun vadede bu çekişilen yerlerin, Türk yönetimine göre Yunan-</span><span class="char-style-override-8" xml:lang="en-GB">istan yönetimi altında daha fazla olumlu gelişme ihtimaline sahip olduklarına eminim.”</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-83" id="footnote-225-83-backlink">83</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Böylece Gordion düğümü, İngiliz yetkililerin telaşını giderecek tarzda Lloyd George’un bu yakını tarafından çözülmüş bulunuyordu. Bütün bu bilgilerin ışığında, Yunanlıların, 19 Mayıs’ta konmuş olan işgal sınırlarını her şeyden önce İngilizlerin, ondan sonra da Fransız ve Amerikalıların edilgen işbirliği ile bir yana itmiş oldukları ve bunun için başlıca bahane İtalyan yayılması olduğu halde, önde gelen gerçek gerekçenin, Yunanlıları yararlandırmak ve Türkleri ezmek olduğu söylenebilir.</span></p>
				<p class="paragraph-5" xml:lang="en-US"/>
				<p class="ARA-BASLIK-3" id="toc_marker-7-4-2">Yunan İşgalinin İkinci Kez Sınırlandırılması</p>
				<p class="paragraph-5" xml:lang="en-US"/>
				<p class="paragraph-5" xml:lang="en-US"><span class="char-style-override-8" xml:lang="en-GB">16 Temmuz’da Paris’teki Yüksek Kurul, Venizelos’un açıklamalarını dinledi ve ondan sonra, Yunanlılarla İtalyanların aralarındaki sınır konusunda anlaşmaları gerektiğini kararlaştırdı.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-84" id="footnote-225-84-backlink">84</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">18 Temmuz’da iki taraf, aralarındaki sınır antlaşmasını bildirdiler. Yüksek Kurul bunu onayladı. Aynı zamanda Başkomutan tarafından, İtalyan ve Yunan generallerine danıştıktan sonra Türklerle Yunanlılar ve İtalyanlar arasındaki sınır saptanacaktı. Türk hükümetinin ise, askerini, Başkomutan’ın buna göre belirleyeceği bir hattın gerisine “çekmesi” gerekiyordu.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-85" id="footnote-225-85-backlink">85</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Dikkat edilirse, Türklere yeniden çekilme düşüyor ve Balfour’un da belirttiği gibi, işgalin ilerlemesi belki de uzun süre için durdurulmuş oluyordu.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-86" id="footnote-225-86-backlink">86</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">İhtimal ki Balfour bunu söylerken, barış antlaşmasını Osmanlı Devleti’ne zorla kabul ettirebilmek için girişilecek yeni bir istila dalgasını düşünüyordu – ki bu, 1920’de Sevr’den önce gerçekleşmiştir. Konferans kararında sözü edilen Başkomutan, Allenby idi. Uygulamada onu General Milne temsil edecekti. Kararın önemli bir hükmü de Anadolu’daki Müttefik kuvvetlerini İngiliz Başkomutan’ın komutası altına sokmasıydı. Böylece ne Yunanlılar, ne de İtalyanlar, bu Başkomutan’ın buyruğu olmadan hareket edemeyecek ve onun buyruklarına da uymak zorunda olacaklardı.</span></p>
				<p class="paragraph-5" xml:lang="en-US"/>
				<p class="ARA-BASLIK-3" id="toc_marker-7-4-3">Fransızcı Siyaset Denemesinin Ufak Bir Meyvesi</p>
				<p class="paragraph-5" xml:lang="en-US"/>
				<p class="paragraph-5" xml:lang="en-US"><span class="char-style-override-8" xml:lang="en-GB">15 Temmuz 1919’da, yani Damat Ferit’in İstanbul’a geldiği gün,</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-87" id="footnote-225-87-backlink">87</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Sadrazam Vekili Mustafa Sabri, Barış Konferansı başkanı sıfatı taşıyan Fransa Başbakanı Clemenceau’ya çektiği uzunca bir telgrafla Yunan zulmünden acı acı yakınarak,</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-88" id="footnote-225-88-backlink">88</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">bu durumun İtilaf devletlerinin niyetlerine de adalet duygularına da uymadığını ve buna son vermek için her türlü tedbiri alacaklarına dair olan inancını dile getirdi. Sadrazam Vekili, en doğru ve Wilson İlkeleri’ne en uygun tedbirin ise Yunan askerlerinin kısa zamanda, hiçbir hakları bulunmayan Anadolu’yu boşaltmaları olacağını belirtti. Clemenceau, bu başvuruyu tamamen benimseyerek Konferans’a sundu. Balfour, muhtemelen Vahdettin’in “hizaya gelmiş” olmasının bilinciyle kuvvetli bir itirazda bulunmadı; fakat işi uzatmak, savsaklamak, yokuşa sürmek eğiliminde olduğu seziliyordu. Ne var ki, Clemenceau hemen bir soruşturma kurulu gönderilmesini önerdi ve üstelik, öbür Müttefikler katılmasalar bile, Fransa’nın tek başına bir soruşturma kurulu göndermeye kararlı olduğunu söyledi. İtalyan murahhası da bu görüşe katılınca, Balfour’a, uymaktan başka çare kalmadı (18 Temmuz).</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-89" id="footnote-225-89-backlink">89</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Böylece Yunan ve İtalyan işgallerini sınırlandırma kararından sonra, bu soruşturma kurulu gönderme kararı, Osmanlı hükümetinin “ağzına çalınmış ikinci bir parmak bal” oluyordu.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-90" id="footnote-225-90-backlink">90</a></span></p>
				<p class="paragraph-5" xml:lang="en-US"><span class="char-style-override-8" xml:lang="en-GB"> İlginç ki, İtilaf devletleri 18 Temmuz kararlarının “müjdesini” nedense ancak iki hafta sonra, 2 Ağustos günlü bir notayla 3 Ağustos’ta Babıâli’ye bildirebildiler. Damat Ferit, Paris’e yapılan çağrı gibi buna da dört elle sarıldı. Paşa, Müttefikler’in notasını alınca, bunun hükümet nüfuzunu yüzde elli artırdığını söyledi.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-91" id="footnote-225-91-backlink">91</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">4 Ağustos günlü gazeteler, resmi bir bildiriyle çifte müjdeyi –bütün âlemi minnettar eyleyen “mukarrerat-ı insaniyetkâraneyi”– kamuoyuna duyurdular.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-92" id="footnote-225-92-backlink">92</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">27 Ağustos’ta Webb, Konferans kararlarının hükümetin görünüşüne bir sağlamlık verdiğini anlattıktan sonra, bundan elle tutulur olumlu sonuçlar elde edilemediğinden yakınacaktı. Ama zaten daha bir ay önce Calthorpe, işgali sınırlama kararının ulusçu akımı durdurmak için çok geç çıkmış olduğu korkusunu dile getirmiş bulunuyordu.</span><span class="dipnot-4" style="font-size:0.8em;" xml:lang="en-GB"><a class="footnote-link" href="#footnote-225-93" id="footnote-225-93-backlink">93</a></span></p>
				<p class="last-paragraph-4" xml:lang="en-US">Fransızcı siyasetten söz açılmışken, şunu belirtmekte yarar vardır ki, Vahdettin, İngilizci siyasetine rağmen ihtiyat gereği, Fransızcı bir siyaset için açık kapı bırakmaktan hiçbir zaman geri kalmadı. Ciddiye almak ya da görev vermek niyetinde olmadığı insanları, niyeti öyleymiş gibi görünerek oyalamak hususundaki ustalığını, önde gelen bir Fransızcı olarak bilinen Reşit Bey üstünde, memlekete döner dönmez uygulamaya koydu. Böylece Reşit Bey Saray’a gitti, geldi. Vahdettin’e hiçbir etkisi olmayan akıllar verdi, Vahdettin de onu can kulağıyla dinler göründü. Reşit Bey’e, söylediklerinin etkisiz kalışının nedenini, Damat Ferit ile Frew’un entrikalarına hamletmekten başka yapacak bir şey kalmadı. Damat Ferit de, kısa bir süre önce Paris’te İstanbul’a dönmemesi için görevsiz maaş önermek gibi kaba bir aptallık gösterdiği Reşit Bey’e, iki kez Maarif Nezareti’ni vermek istedi. Gerçi o, kabul etmediği bu önerileri, Padişah’a sözüm ona yakınlığı dolayısıyla, Sadaret’e gelme ihtimalini kapama çabası olarak yorumluyorsa da, bunu Vahdettin’in bilgisi dahilinde, Fransızların “gönlünü alma” çabası olarak değerlendirmek daha doğru görünmektedir.<span class="dipnot-4" style="font-size:0.8em;"><a class="footnote-link" href="#footnote-225-94" id="footnote-225-94-backlink">94</a></span></p>
				<p class="paragraph-5" xml:lang="en-US"/>
				<p class="paragraph-5" xml:lang="en-US"/>
				<p class="paragraph-5" xml:lang="en-US"/>
				<div class="footnotes">
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-63-backlink" id="footnote-225-63">63</a>	<span>Bkz. özellikle V. bölümde 6, 7.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-64-backlink" id="footnote-225-64">64</a>	<span class="char-style-override-6">Documents on British Foreign Policy</span><span>, C. I, s. 83-4.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-65-backlink" id="footnote-225-65">65</a>	<span>Foreign Office 371/4218, 82743. Bu belgeye önceki bir dipnotunda değinilmişti (V, 6). Söz konusu garip gecikmeye Avcıoğlu da değiniyor. D. Avcıoğlu, </span><span class="char-style-override-6">Milli Kurtuluş Tarihi</span><span>, C. I, s. 336-7.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-66-backlink" id="footnote-225-66">66</a>	<span class="char-style-override-6">Documents on British Foreign Policy</span><span>, C. IV, s. 863. Daha sonra, Venizelos, izinsiz işgallerin İzmir’le haberleşmenin zorluklarından ileri geldiğini söyleyecekti. Fakat bunun İzmir’deki Yunan yetkililerin orada bulunan Komodor’dan izin almalarını nasıl etkilediği anlaşılamıyor. </span><span class="char-style-override-6">Documents on British Foreign Policy</span><span>, C. IV, s. 666’nın dipnotu, 1 (7 Temmuz).</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-67-backlink" id="footnote-225-67">67</a>	<span class="char-style-override-6">Documents on British Foreign Policy</span><span>, C. IV, s. 867-8.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-68-backlink" id="footnote-225-68">68</a>	<span class="char-style-override-6">Documents on British Foreign Policy</span><span>, C. IV, 685. </span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-69-backlink" id="footnote-225-69">69</a>	<span>R. Apak, R. Hallı, K. Coşkuner, </span><span class="char-style-override-6">Türk İstiklal Harbi</span><span>, C. II, 1, s. 107. İtalyan çekingenliğinin başka bir göstergesi olarak, 16 Mart’ta Oniki Ada ile Kuşadası’ndan Antalya ve ötelere uzanan kıyılarda kurulan Deniz Komutanlığı, 12 Temmuz’da, 1 Ağustos’tan başlayarak geçerli olmak üzere kaldırıldı. Herhalde bu kararda İngiliz duyarlığının bir payı olmuştur. </span><span class="char-style-override-6">Documents on British Foreign Policy</span><span>, C. IV, s. 663-5, 727.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-70-backlink" id="footnote-225-70">70</a>	<span class="char-style-override-6">Documents on British Foreign Policy</span><span>, C. IV, s. 658.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-71-backlink" id="footnote-225-71">71</a>	<span class="char-style-override-6">Documents on British Foreign Policy</span><span>, C. IV, s. 658-60.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-72-backlink" id="footnote-225-72">72</a>	<span class="char-style-override-6">Documents on British Foreign Policy</span><span>, C. IV, s. 656’nın dipnotu, 6 (28 Haziran İstanbul teli), s. 669 (9 Temmuz).</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-73-backlink" id="footnote-225-73">73</a>	<span class="char-style-override-6">Documents on British Foreign Policy</span><span>, C. IV, s. 667-8 (No. 446-7).</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-74-backlink" id="footnote-225-74">74</a>	<span>R. Apak, R. Hallı, K. Coşkuner, </span><span class="char-style-override-6">Türk İstiklal Harbi</span><span>, C. II, 1, s. 178-80. Aydın’da Yunan-İtalyan görüşmeleri sonucunda Yunan kuvvetlerinin nehrin kuzeyine çekilmesi, buna karşılık İtalyanların nehrin güneyinde Kuva-yı Milliye barındırmaması kabul edildi (9 Temmuz).</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-75-backlink" id="footnote-225-75">75</a>	<span class="char-style-override-6">Documents on British Foreign Policy</span><span>, C. I, s. 83-4, 86-7 ve C. IV, s. 680. 19 Haziran’da istifa eden Orlando kabinesinin yerine geçen Nitti hükümeti (Tittoni dışişleri bakanıydı) önceki kabineye göre daha uysal ve yumuşak kabul edildiği için Paris’te daha makbul sayılıyordu. </span><span class="char-style-override-6">Documents on British Foreign Policy</span><span>, C. I, s. 133-5.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-76-backlink" id="footnote-225-76">76</a>	<span class="char-style-override-6">Documents on British Foreign Policy</span><span>, C. IV, s. 716, no. 473’ün dipnotu, 1. Oysa R. Apak, R. Hallı, K. Coşkuner, </span><span class="char-style-override-6">Türk İstiklal Harbi</span><span>, C. II, 1’e göre, “İzmir’de bulunan İngiliz ve Fransız temsilcileri ise, Yunan işgalini ve kötü idarelerinin doğurduğu faciaları nefretle izliyorlardı.” (16-7 Haziran Menemen kırımı ve benzer olaylar üzerine, s. 168.) Oysa daha ileride şu satırlar var: “Yanan köylere giren subaylarımız, yangınlar arasında bir kadının yaralı, bir kadının iki gözü oyulmuş, bir ihtiyarın yakılmış ve diğer bir ihtiyarın da şehit edilmiş olduğunu görmüşlerdi. Kendi arzusu ile subaylarımıza refakat eden bir İngiliz subayına bu mezalim sahnesi gösterilerek bunun fotoğrafla tespiti rica edilmişti. Fakat İngiliz subayı durumla ilgilenmek istememişti.” (10 Temmuz’da Soma bölgesinde çarpışmalar dolayısıyla, s. 188).</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-77-backlink" id="footnote-225-77">77</a>	<span>Yunanlılarla Türkler arasına müttefik askeri koyma önerisi sonuç vermedi. G. Jaeschke, </span><span class="char-style-override-6">Kurtuluş Savaşı ile İlgili İngiliz Belgeleri</span><span>, s. 88.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-78-backlink" id="footnote-225-78">78</a>	<span class="char-style-override-6">Documents on British Foreign Policy</span><span>, C. IV, s. 680-2.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-79-backlink" id="footnote-225-79">79</a>	<span class="char-style-override-6">Documents on British Foreign Policy</span><span>, C. IV, s. 683-4. Balfour’un dokuz gün sonra verdiği cevapta, Yunan işgalleri konusunda Yüksek Kurul’un 18 Temmuz’da aldığı kararlara atıfta bulunulmakla yetiniliyordu. İtalyan işgallerine gelince, Balfour bunların hiçbir zaman teşvik görmediğini, zımnen onaylanmadığını ileri sürdü ve 19 Mayıs’ta Lloyd George’un çıkışını örnek gösterdi. Ne var ki, konferanstaki bu çıkışlar sözlü “takaza” niteliğindeydi ve resmi bir protesto değildi. </span><span class="char-style-override-6">Documents on British Foreign Policy</span><span>, C. IV, s. 692.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-80-backlink" id="footnote-225-80">80</a>	<span class="char-style-override-6">Documents on British Foreign Policy</span><span>, C. IV, s. 684.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-81-backlink" id="footnote-225-81">81</a>	<span class="char-style-override-6">Documents on British Foreign Policy</span><span>, C. IV, s. 666, no. 444’ün dipnotu, 1. Aydın’ın yeniden işgali doğrudan doğruya Venizelos’un buyruğu üzerine olmuştu. C.E.S.P. imzalı bir mütalaada, “M. Venizelos nihayet maskesini yüzünden atmış bulunuyor. Paris’te Yunan ilerlemesini durdurmak konusunda fikir birliğinin bulunmayışından şüphesiz yararlanmıştır” deniyordu (21/7/. Foreign Office 371/4219, 104885.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-82-backlink" id="footnote-225-82">82</a>	<span>Taylor, </span><span class="char-style-override-6">English History</span><span>, s. 512’nin dipnotu.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-83-backlink" id="footnote-225-83">83</a>	<span class="char-style-override-6">Documents on British Foreign Policy</span><span>, C. IV, s. 861-2.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-84-backlink" id="footnote-225-84">84</a>	<span class="char-style-override-6">Documents on British Foreign Policy</span><span>, C. I, s. 106-9 ve C. IV, s. 686-8.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-85-backlink" id="footnote-225-85">85</a>	<span class="char-style-override-6">Documents on British Foreign Policy</span><span>, C. I, s. 130-6. Ayrıca Mondros’un hükümleri seçik olarak saklı tutuluyordu. Amaçlardan biri, Yunanlılara kolay savunulabilir bir cephe sağlamaktı. C. Bayar, </span><span class="char-style-override-6">Ben de Yazdım</span><span>, C. VII, s. 2236-8, 2250-1.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-86-backlink" id="footnote-225-86">86</a>	<span class="char-style-override-6">Documents on British Foreign Policy</span><span>, C. I, s. 108.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-87-backlink" id="footnote-225-87">87</a>	<span>Damat Ferit heyetini İstanbul’a getiren gemiler sabah saat 7’de Boğaz’dan içeri girdiklerine, Mustafa Sabri’nin teli ise 20:45’te çekildiğine göre, telin Damat Ferit tarafından imzalanması olanaklı iken bu yola gitmemenin tercih edilmiş olması ihtimali vardır. Böyleyse, belki de Damat Ferit, Paris’te yaptığı 19 Haziran günlü başvurusundan bir sonuç çıkmamış olduğundan, bu seferki başvurunun farklı bir imza ile yapılmasını uygun görmüş olabilir. </span><span class="char-style-override-6">Documents on British Foreign Policy</span><span>, C. I, s. 138-9 ve C. IV, s. 703.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-88-backlink" id="footnote-225-88">88</a>	<span>Binlerce kişi ölmüş, 150 bin Müslüman göç etmek zorunda bırakılmıştı, yerlerine Anadolu dışından Rumlar yerleştiriliyordu.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-89-backlink" id="footnote-225-89">89</a>	<span class="char-style-override-6">Documents on British Foreign Policy</span><span>, C. I, s. 130-1, 142. ABD murahhası White, kurula katılma işini hükümetine danışacaktı.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-90-backlink" id="footnote-225-90">90</a>	<span>Fransa’nın ve Clemenceau’nun kendine artan güveninin belki başka bir gösterisi de, bazı Fransız sermaye çevrelerinin çabalarına rağmen, mart başından beri İstanbul’da gizlenmekte olan Cavit Bey’in yurtdışına çıkabilmesi için bir yardımda bulunamayan Fransız yetkililerinin, Fransa başbakanının işi benimsemesiyle ağustos sonunda onu İsviçre’ye kaçırmalarıdır. Mehmet Cavit, </span><span class="char-style-override-6">Cavit Bey</span><span>’</span><span class="char-style-override-6">in Notları</span><span>, 12, 15/6, 29-30/8 (11/11, 2/12/1945).</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-91-backlink" id="footnote-225-91">91</a>	<span class="char-style-override-6">Documents on British Foreign Policy</span><span>, C. I, s. 343.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-92-backlink" id="footnote-225-92">92</a>	<span class="char-style-override-6">Documents on British Foreign Policy</span><span>, C. IV, s. 717’nin dipnotu, 3; </span><span class="char-style-override-6">Alemdar</span><span>, 4/8/1335, 132-1532.</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-93-backlink" id="footnote-225-93">93</a>	<span>Foreign Office 371/4227, 127767 (27 Ağustos); </span><span class="char-style-override-6">Documents on British Foreign Policy</span><span>, C. IV, s. 704 (27 Temmuz).</span></p>
					</div>
					<div class="footnote">
						<p class="dipnotlar-4" xml:lang="en-US"><a class="footnote-anchor" href="#footnote-225-94-backlink" id="footnote-225-94">94</a>	<span>Rey, </span><span class="char-style-override-6">a.g.e.</span><span>, s. 256-60.</span></p>
					</div>
				</div>
			</div>
		</div>
	</body>
</html>