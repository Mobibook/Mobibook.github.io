<html xmlns="http://www.w3.org/1999/xhtml">
	<head>
		<title>8-9.html</title>
		<link href="template.css" rel="stylesheet" type="text/css"/>
	</head>
	<body>
		<div id="x8-9.html" xml:lang="en-GB">
			<div class="Basic-Text-Frame">
				<p class="Konu-Ba-l----1" id="toc_marker-5-9">9. İzmir’in İşgali Arifesinde Dış Olaylar</p>
				<p class="paragraph-1" xml:lang="en-US"/>
				<p class="paragraph-1" xml:lang="en-US"/>
				<p class="paragraph-1" xml:lang="en-US"/>
				<p class="ARA-BASLIK-1" id="toc_marker-5-9-1">İngiltere’de Türk Aleyhtarı Kampanya</p>
				<p class="paragraph-1" xml:lang="en-US"/>
				<p class="paragraph-1" xml:lang="en-US"><span class="char-style-override-8" xml:lang="en-GB">İngiliz basınında, Anadolu Ege kıyılarının Yunanistan’a peşkeş çekilmesinin bir hazırlığı olarak, İzmir bölgesiyle ilgili yoğun bir “barbar Türk” kampanyası açıldı. </span><span class="char-style-override-6" xml:lang="en-GB">The Times</span><span class="char-style-override-8" xml:lang="en-GB"> gazetesi ciltlerine bakınca, kampanyanın 14 Mart’ta başladığı görülüyor. Türklerin bu bölgede tedhiş yaptıkları, Rumları yok etmek için gizli planlar hazırlandığı haberi gazeteyi kaplamaktadır. Bu sırada, İngiliz akademik çevrelerinin de, Ronald M. Burrows’un şahsında, Yunanistan ve Rumlardan yana mektuplarla kampanyaya katıldığını görüyoruz. Fakat kısa zamanda buna muhalif sesler yükselmeye başladı. Zaten Hint Müslümanları Türklerin savunucuları durumundaydılar. Bu sefer yükselen ses İzmir’deki İngiliz sermaye çevrelerindendi. 27 Mart günlü </span><span class="char-style-override-6" xml:lang="en-GB">The Times</span><span class="char-style-override-8" xml:lang="en-GB">’da “Bir İzmir Sakini” imzalı mektupta, Yunanistan’ın Küçük Asya’nın gelişmesini sağlayamayacağı, üstelik bölgede Rum çoğunluğunun var olduğunun kesinlikle söylenemeyeceği, fakat Türk egemenliğinin de mutlaka büyük devletlerden birinin korumasıyla sınırlandırılması gerektiği savunuluyordu. Bunun üzerine, bu konuda okuyucu mektupları arasında bir polemik başladı. Haberlerin hemen hepsi Türk aleyhtarıydı; okuyucu mektuplarının bir bölümü ise Türklerden yana olmaktan çok Yunanistan’a karşıydı.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-178" id="footnote-225-178-backlink">178</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Sonunda </span><span class="char-style-override-6" xml:lang="en-GB">The Times</span><span class="char-style-override-8" xml:lang="en-GB"> 1 Mayıs günü çıkan bir başyazıyla polemiği susturdu. Yazının başlığı “Ermenistan’ın Felaketleri” idi. Bu, Türkleri vurmak için, Batı propagandacılarının en kolay ve etkili silahıydı. Ermeni kırımıyla ilgili, savaş içinde yayımlanmış sayılar yeniden ortaya dökülüyor ve hâlâ Türklere karşı yumuşaklıktan yana kişiler olabileceğine şaşılıyordu. Oysa zulüm, yönetememenin en iyi belirtisiydi ve Türklerin yabancı ulusları yönetemeyecekleri apaçık ortaya çıkmış bulunuyordu.</span></p>
				<p class="paragraph-1" xml:lang="en-US"><span class="char-style-override-8" xml:lang="en-GB">İngiliz Dışişleri arşivlerinde, İzmir’deki İngiliz iş çevrelerinin ve özellikle İzmir-Aydın Demiryolu Şirketi’nin İzmir ve dolaylarının Yunanistan’a verilmemesi için sundukları birçok muhtıra vardır. Bunların başlıca derdi, İzmir’in geniş bir Batı Anadolu bölgesinin ihracat limanı olmasından ileri geliyordu. İzmir ve dolaylarının Yunanistan’a verilmesi, demiryolunu da, pazarı da ikiye bölecek, İzmir’i, onu besleyen büyük bir bölgeden koparacaktı. İzmir İngiliz Ticaret Odası’nın İngiliz Yüksek Komiserliği’ne sunduğu 14 Şubat 1919 günlü rapor, bölge yönetimini Türklere bırakmanın “cinayet” olacağını öne sürmekle birlikte, kurulacak yönetimin bütün unsurlara güven verecek bir yönetim olması gerektiğini, İtalyan olamayacağını, çünkü Rumların onlardan nefret ettiğini belirtiyordu. Bu durumda mandanın İngiliz, Fransız ya da Amerikan olması gerekiyordu. İzmir’de çoğunluk Hıristiyandı ama Rum değildi; Rumlar herhalde 1/3’den fazla değildi. Vilayet nüfusu ve arazi çoğunluğu Türklerdeydi. Vilayetin Yunanlılar tarafından yönetilmesi büyük bir orduyu gerektirir ve Makedonya, Girit koşullarına yol açardı.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-179" id="footnote-225-179-backlink">179</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Fransız Maliye Bakanlığı çevreleri de, Türkiye’nin, bilinçli ve kolayca ayrılabilecek bölgelere sahip ulusların bağımsız kılınması dışında parçalanmasının, Türkiye’yi de, yatırım yapmış sermayeleri de batıracağını ve Türkiye’de Müttefikler’in ortaklaşa bir egemenlik uygulamaları gerektiğini savunuyordu. Gerçi İngiltere’nin resmi görüşü de bu yöndeydi; ama yine de Paris Konferansı’nın kararı başka türlü tecelli etti.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-180" id="footnote-225-180-backlink">180</a></span></p>
				<p class="ARA-BASLIK-1" id="toc_marker-5-9-2">İtalya’nın Anadolu’da Emelleri ve Faaliyeti</p>
				<p class="paragraph-1" xml:lang="en-US"/>
				<p class="paragraph-1" xml:lang="en-US"><span class="char-style-override-8" xml:lang="en-GB">İtalya, Almanya gibi sömürge yarışına geç katılmış olan bir devlet olarak, bu konuda tatmin olmamış bir durumdaydı. Bu bakımdan, İtalya, savaşa girme pazarlıklarını yaparken, bu yöndeki eksikliğini gidermeye önem vermişti. Ne var ki, şimdi önüne çeşitli engeller çıkmış bulunuyordu. Bunlardan biri, sömürge paylaşmasını saptamış olan St. Jean de Maurienne Antlaşması’nın, Rusya’nın onayı olmadığı için hükümsüz sayılmasıydı. Sonra, İtalya büyük devlet sayılmakla birlikte, maddeten İngiltere ya da Fransa ölçüsünde güçlü olmadığından, manen de savaşta pek başarılı olamadığı için, isteklerine yan çizilmesi kolaylaşıyordu. Son olarak, ABD’nin, çıkarları sonucu olan sömürge aleyhtarlığı, büyük devletlerden diş geçirmesi en kolay olan İtalya’nın istekleri konusunda etkili oluyordu. Üstelik, İtalya bu sırada büyük toplumsal çalkantılar içindeydi. Kurulu düzenin dış siyasette başarısızlığa tahammülü olmadığı gibi, başarılara da şiddetle ihtiyacı vardı.</span></p>
				<p class="paragraph-1" xml:lang="en-US"><span class="char-style-override-8" xml:lang="en-GB">18 Ocak’ta Paris Konferansı daha açılmadan İtalyanlar, Anadolu’da fiili durum yaratmak için harekete geçtiler. Menteşe mutasarrıfı, İtalyan savaş gemilerinin sık sık Fethiye ve Marmaris’e gelmekte olduklarını, Marmaris’te binaları, sahiplerini, istiap derecelerini incelediklerini, fırınların ekmek çıkarma kabiliyetiyle ilgilendiklerini, son olarak bir kruvazör ve dört nakliye gemisinin Marmaris’e geldiğini ve buranın işgalinin muhtemel olduğunu bildiriyordu. Aynı yerden gelen daha sonraki bir yazı, söz konusu gemilerin güya hava bozukluğu nedeniyle geldiğini, fakat kruvazörün beş-on gün kalacağını, İtalyan denizcilerinin ise, “Marmaris bizimdir!” diye konuştuklarını haber veriyordu.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-181" id="footnote-225-181-backlink">181</a></span><span class="char-style-override-10" xml:lang="en-GB"> </span></p>
				<p class="paragraph-1" xml:lang="en-US"><span class="char-style-override-8" xml:lang="en-GB">17 Şubat’ta Balfour, Paris’ten gönderdiği raporda, İtalyan temsilcisinin kendisini sıkıştırdığını, Antalya’yı işgal etmeden parlamento önüne çıkmayacağını söylediğini kaydediyordu. Balfour, bu isteği karşılama konusunda, Yunanlıların İzmir’de benzer bir hak istemeleri dışında, hiçbir itiraz noktası göremiyordu. Anadolu’da sırf Türk olan yerlerin işgalinin İttihat ve Terakki’nin yurtsever Türkler yanındaki nüfuzunu kesinlikle kırmak gibi bir yararı da olabileceğini belirtiyordu. İngiliz Dışişleri Bakanlığı, 19 Şubat’taki karşılığında, bu öneriye kuvvetle karşı koydu: 1) Yunanlılara İzmir’i işgal etmeleri için kapı açılmış olurdu; 2) Fransızlar Kilikya’yı işgal ederlerdi; 3) Allenby’nin askeri durumunu sarsar ve Küçük Asya’da tek komuta ilkesini yok ederdi; 4) Anadolu demiryollarında benzer durumlara yol açardı; 5) istila edilen yerlerde Türk misillemelerine, dolayısıyla muhasamatın başlamasına yol açabilirdi; 6) Anadolu’nun paylaşılması anlamına gelip, Barış Konferansı’nın kararlarını önyargılardı; 7) İtalyan işgali, konferansın ilk başta yayımladığı bu konudaki uyarıyla çatışırdı.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-182" id="footnote-225-182-backlink">182</a></span></p>
				<p class="paragraph-1" xml:lang="en-US"><span class="char-style-override-8" xml:lang="en-GB">Webb dahi 9 Mart’ta Dışişleri Müsteşar Yardımcısı Sir William Tyrell’e yazdığı mektupta, Çatalca hatlarına değin Trakya’yı Yunanlılara vererek onları Anadolu’nun dışında tutmayı salık veriyordu. Böylece hem Türkler Avrupa’dan çıkarılmış, hem de Anadolu bütün kalmış olurdu ki, bu da denetimi kolaylaştırırdı.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-183" id="footnote-225-183-backlink">183</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Curzon, bu mektuba yazdığı mütalaada, Webb’in görüşlerini doğru bulduğunu, bunların kendisinin Paris’e ve başka yerlere yazılı olarak anlattıklarının aynısı olduğunu, zaten bunların bu konuda bilgisi olan herkesin görüşleri olduğunu açıkladı.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-184" id="footnote-225-184-backlink">184</a></span></p>
				<p class="paragraph-1" xml:lang="en-US"><span class="char-style-override-8" xml:lang="en-GB">Artık martta İtalyanlar şikâyetlerini kamuoyuna yansıtmaya başladılar. İtalyan Dışişleri Bakanı Tittoni, 11 (10?) Mart’ta, şimdi İtalya’ya ancak verimsiz Toros Dağları’yla “Konya’nın tuz çölünün” verilmek istenmesinden, Aydın vilayeti, Adana, Mersin’in, yani vaat edilen yerlerin verimli olanlarının dışta tutulmasından yakındı. Afrika konusunda İtalya’ya verilen sözler de, manda sisteminin ortaya çıkarılmasıyla hükümsüzleşmiş bulunuyordu.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-185" id="footnote-225-185-backlink">185</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">21 Mart’ta İtalyanlar Antalya’ya çıkacaklarını bildirdiler. Ertesi günü “Regia Elena” savaş gemisi Antalya’ya geldi. 28 Mart’ta Hıristiyan mahallesindeki bir patlamayı bahane ederek kenti işgal ettiler.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-186" id="footnote-225-186-backlink">186</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Bundan sonra Köyceğiz, Bodrum, Alanya, Marmaris (23 Nisan) ve 24 Nisan’da da 1.300 askerle Konya işgal edildi. Herhalde kısmen bu fiili durumun da verdiği bir güvenle, 24 Nisan’da, Orlando, Fiume sorunundan ötürü konferansı terk etti. 29 Nisan’da “Caio Duilio” adlı İtalyan zırhlısı İzmir limanına girdi.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-187" id="footnote-225-187-backlink">187</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Daha önce, İtalyan siyasal temsilcisi Monfredi, Nurettin Paşa’ya, İzmir’de İtalyan denetimi önermiş bulunuyordu (23 Şubat).</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-188" id="footnote-225-188-backlink">188</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">İtalyanlar, İzmir gibi önemli bir yere, Müttefikler’in onayını almadan kolay kolay el koyamayacaklarının pekâlâ farkındaydılar; ama, bunun kapısını yapmak için geniş bir gayret içindeydiler. Bununla birlikte, İngiltere Başbakanı Lloyd George, ABD Başkanı Wilson ve Fransa Başbakanı Clemenceau’yu ikna için, İtalyanları, İzmir’i işgal etmek üzere gibi göstermeyi uygun bulmuştu.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-189" id="footnote-225-189-backlink">189</a></span></p>
				<p class="paragraph-1" xml:lang="en-US"/>
				<p class="ARA-BASLIK-1" id="toc_marker-5-9-3">İtalya’nın Davranışları Karşısında İngiliz ve Osmanlı Tepkisi</p>
				<p class="paragraph-1" xml:lang="en-US"/>
				<p class="paragraph-1" xml:lang="en-US"><span class="char-style-override-8" xml:lang="en-GB">Nisan sonunda İtalyanların Marmaris’i bir kömür ikmal üssü yaptıkları haberi İngiliz Dışişleri Bakanlığı’na geldiğinde, Bakan Vekili Curzon, “Muhakkak ki bu büyük bir hakaret ve tecavüzdür (</span><span class="char-style-override-6" xml:lang="en-GB">Outrage</span><span class="char-style-override-8" xml:lang="en-GB">)...” diye mütalaa yazdı.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-190" id="footnote-225-190-backlink">190</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Webb, 29 Nisan teliyle, Türk hükümetinin, 1.200 tam teçhizatlı İtalyan askerinin Konya’ya gelişi üzerine endişe içinde olduğunu bildiriyordu. Calthorpe’un 1 Mayıs teline göre, Sadrazam işi ilk soruşturduğunda, Hohler, bu işten haberi bulunmadığını söylemişti. Bir gün önce ise, Webb’e danıştıktan sonra, Hohler’in, Damat Ferit’in gönderdiği memura, bunun müttefik hükümetlerin emriyle sırf askeri bir hareket olduğunu belirtmesi üzerine, bu memurun, bunun İtalyanların kendi başlarına bir davranışı olmasından korktuklarını, majesteleri hükümetinin bu işten haberli olmasının kendilerini çok rahatlattığını söylediği haber veriliyordu.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-191" id="footnote-225-191-backlink">191</a></span></p>
				<p class="paragraph-1" xml:lang="en-US"/>
				<p class="ARA-BASLIK-1" id="toc_marker-5-9-4">Bazı Amerikan Tavırları</p>
				<p class="paragraph-1" xml:lang="en-US"/>
				<p class="paragraph-1" xml:lang="en-US"><span class="char-style-override-8" xml:lang="en-GB">Webb’in 13 Mart telinden öğrendiğimize göre, İzmir’e Barış Konferansı’na rapor vermek üzere giden ABD Yüksek Komiseri, raporunu göndermiş ve bunda, Rumların Türk yönetiminden kurtulmayı istemekte haklı, fakat kendilerinin hükümet kurmak için yetersiz ve pek küçük bir azınlık olduklarını, tek çıkar çözümün Anglosakson deneti olduğunu bildirmişti.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-192" id="footnote-225-192-backlink">192</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Bu raporun bir etkisi olmadığını biliyoruz. Robert Kolej Müdürü C. A. Gates de, Prof. Lybyer’e, Konya ve Güneydoğu Anadolu’yu gezdikten sonra, Türkleri yenik ve boynu bükük sanmanın yanlış olduğunu, konferansın yapacağı en doğru işin bütün ülkeyi büyük bir devletin denetine vermek ve Ermenistan kurma tasarısını da ertelemek olacağını bildiriyordu.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-193" id="footnote-225-193-backlink">193</a></span></p>
				<p class="paragraph-1" xml:lang="en-US"/>
				<p class="ARA-BASLIK-1" id="toc_marker-5-9-5">Webb’in Bir Tahmini</p>
				<p class="paragraph-1" xml:lang="en-US"/>
				<p class="paragraph-1" xml:lang="en-US"><span class="char-style-override-8" xml:lang="en-GB">Webb, 7 Nisan günlü teliyle Anadolu’daki karışıklıkları bildirirken, bir tahminde bulunmuştu. Buna göre, Türkiye’nin alın yazısı henüz kararlaştırılmamış durumdayken ve bundan ötürü henüz Türk hükümetiyle işbirliği yapılabilirken, durum kötü sayılabilirse, Paris’te Türkiye’nin aleyhinde bir karar verildiğinde, durum, ansızın sonsuz ölçüde daha kötüleşecekti. Sonra, eğer o sırada asayişi sağlamak için gereken kuvvetleri ortaya koymazlarsa, Müttefikler’in korumak niyet ve çabasında bulundukları Hıristiyan unsurların bir daha ve daha geniş ölçüde kırıma uğrayacaklarını da söylüyordu. Curzon da, mütalaasında, Türkiye’ye yapılan muamelenin kendisine esasında yanlış göründüğünü yazıyordu.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-194" id="footnote-225-194-backlink">194</a></span><span class="char-style-override-10" xml:lang="en-GB"> </span><span class="char-style-override-8" xml:lang="en-GB">Gerçekten, Webb’in korktukları –kırım hariç– (bu, onun Hıristiyani bir önyargısının sonucu sayılabilir) olacaktı. Fakat kırım olmasa da, Müttefikler, davranışlarıyla Anadolu’da Hıristiyan azınlıkların barınmasını imkânsız kılacaklardı.</span></p>
				<p class="paragraph-1" xml:lang="en-US"/>
				<p class="ARA-BASLIK-1" id="toc_marker-5-9-6">Venizelos’un Görüşleri ve Curzon’un Mütalaası</p>
				<p class="paragraph-1" xml:lang="en-US"/>
				<p class="paragraph-1" xml:lang="en-US"><span class="char-style-override-8" xml:lang="en-GB">8 Nisan günü Venizelos İngiliz Dışişleri Bakanlığı yetkilisi Sir L. Mallet’le bir görüşme yaptı. Görüşmede, Venizelos, İngiliz subaylarının komutasında Yunan askeri birliklerini derhal İzmir ve Bandırma’ya göndermeyi önerdi. Venizelos’a göre, İngilizlerin siyaseti Türkiye’yi parçalamaktı ve bunu zorla yapmaya hazır olmalıydılar. İngiliz ya da Amerikan askerlerinin kullanılabileceğini kabul etmiyordu. Mallet’in Balfour’a, altı-sekiz tümene değin Yunan askerini Müttefikler’in buyruğuna vermeye hazır olduğunu, teçhizatlarının herhalde Müttefikler tarafından sağlanacağını bildirmesini istedi. Arada önemsiz miktarda İngiliz askerinin de, bütüne bir renk vermek üzere bulunmasını, kuvvetin İngiliz komutasında olmasını istiyordu. Görüşmesinin sonunda, Yunan çıkarlarının hiç değilse Bulgar silahsızlanması sağlanıncaya dek ertelenmesini kabul etti. Curzon, Balfour’un konuyla ilgili yazısına 22 Nisan’da yazdığı cevapta, Yunanlıların Aydın vilayetinin büyük bir bölümünü ele geçirmek niyetinde olduklarının açık olduğunu, fakat bu işin ahlaksızlığını örtmek ve sorumluluğunu başkalarının sırtına yüklemek için, İngiliz subayları ile hükümetini işe karıştırmak istediklerini ve Anadolu’nun uzak olmayan bir tarihte sahne olacağı patlamaya İngilizlerin karışmaktan çekineceğini umduğunu belirtti.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-195" id="footnote-225-195-backlink">195</a></span><span class="char-style-override-10" xml:lang="en-GB"> </span></p>
				<p class="paragraph-1" xml:lang="en-US"><span class="char-style-override-8" xml:lang="en-GB"> Dikkat edilirse, Venizelos’un önerisi, 3 Nisan’da İngiliz Dışişleri’nin Paris’e bildirdiği, Savaş Bakanlığı’nın İngiliz subaylı Türk tümeni önerisine mütenazır bir karşı-öneridir. O derecede ki, bazı İngilizlerin bu öneriyi Paris’te Venizelos’a “dostça” fısıldamış olmaları ihtimali vardır. Hatırlanacağı üzere, Savaş Bakanlığı’nın önerisi de, 23 Mart’ta Damat Ferit’in Hohler’e yaptığı önerinin değiştirilmiş bir biçimiydi.</span></p>
				<p class="paragraph-1" xml:lang="en-US"><span class="char-style-override-8" xml:lang="en-GB">Venizelos’un faaliyeti bununla kalmıyordu. 12 Nisan’da Clemenceau’ya mektup yazarak, İzmir civarında kırım olduğunu iddia etti. Aynı gün “Averof” zırhlısı İzmir’e geldi.</span><span class="dipnot-1" style="font-size:0.8em;" xml:lang="en-GB"><a class="footnote-link" href="#footnote-225-196" id="footnote-225-196-backlink">196</a></span></p>
				<p class="paragraph-1" xml:lang="en-US"/>
				<p class="ARA-BASLIK-1" id="toc_marker-5-9-7">İzmir’e Yunanlıları Çıkartma Kararı</p>
				<p class="paragraph-1" xml:lang="en-US"/>
				<p class="last-paragraph-1" xml:lang="en-US">7 Mayıs günü Lloyd George, Wilson ve Clemenceau’nun bir gün önce, bu konuda aldıkları karar Doğu Dairesi’nden Balfour tarafından Londra’ya bildirildi. İlk önce bir tümen, ardından iki tümen daha çıkacaktı. Üçler Meclisi tam bir gizliliğin gözetilmesini istiyordu. Kidston, mütalaasında, işin açıkça İtalyanların yokluğu sırasında kararlaştırıldığını ve başlıca amacın onlara karşı “puan kaydetmek” gibi göründüğünü, belki amacın Yunan dikkatini Bulgaristan’dan ayırmak olabileceğini, fakat daha önceki deneyimlerin böylesine derin muhakeme edilmiş bir siyasetin amaçlandığını şüpheli kıldığını yazıyordu. Curzon ise, bunun herhalde “tehlikeli bir karar” olduğu düşüncesindeydi.<span class="dipnot-1" style="font-size:0.8em;"><a class="footnote-link" href="#footnote-225-197" id="footnote-225-197-backlink">197</a></span><span class="char-style-override-11"> </span>8 Mayıs sabahı, Balfour’un Dışişleri’ne gönderdiği ikinci bir tel, kendisinin de tereddütleri olduğunu gösteriyor. Bunda, karaya çıkacak Yunan askerinin tümüyle Yunan komutasında bulunacağı ve olsa olsa ancak deniz üzerinde uluslararası komutanın söz konusu olabileceğini, Türkler ya da İtalyanlar ya da her ikisi çıkartmaya karşı çıkacak olurlarsa, kendilerinin zor bir sorun karşısında kalacaklarını kaydediyor ve bu ihtimale dikkat çekiyordu. Sonra, İtalyan ve Türk hükümetlerinin haberli kılınacaklarını varsaydıklarını, zira tasarlanan harekâtın bırakışmanın kapsamı içinde olup olmadığından emin olmadıklarını söylüyordu.<span class="dipnot-1" style="font-size:0.8em;"><a class="footnote-link" href="#footnote-225-198" id="footnote-225-198-backlink">198</a></span><span class="char-style-override-11"> </span>Balfour, bütün bu söylediklerini “kanımızca” diye sunuyor. Bu, ya yalnızca kendisidir ya da kendisi ve murahhas heyettir (belki heyetin yalnız Dışişleri mensupları). Herhalde, kullanılan birinci çoğul şahsa Lloyd George dahil olmasa gerek, çünkü burada alınan karar karşısındaki birtakım endişe ve tereddütler, hatta belki eleştiriler dile getirilmektedir. (Tabii bırakışmaya aykırılık noktasının Balfour’u uzun boylu rahatsız edeceğini sanmak, daha önceki tutumu hatırlanırsa, yersiz olur.)</p>
				<p class="paragraph-1" xml:lang="en-US"/>
				<p class="paragraph-1" xml:lang="en-US"/>
				<p class="paragraph-1" xml:lang="en-US"/>
				<div class="footnotes">
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-178-backlink" id="footnote-225-178">178</a>	<span>Bu tür mektuplardan biri, Oriental Carpet Manufacturers (Ltd.) ortaklığının yöneticisi Jas. Baker’dandı. </span><span class="char-style-override-6">The Times</span><span>, 4/4/1919.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-179-backlink" id="footnote-225-179">179</a>	<span>Foreign Office 371/4157, 41938. Bkz. ayrıca, Langdon Rees (28 Şubat) ve Freshfield’in (3 Mart) muhtıraları. Foreign Office 371/4210, 34537, 34712.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-180-backlink" id="footnote-225-180">180</a>	<span>Foreign Office 371/4170, 65132 (İngiliz Maliye Bakanlığı Temsilcisi Armitage Smith’in 17 Nisan’da Fransız Maliye Bakanlığındaki görüşmesi).</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-181-backlink" id="footnote-225-181">181</a>	<span>Karton 1 (Dahiliye’den, 16312/51, 16347/59, 12, 14/1/1335).</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-182-backlink" id="footnote-225-182">182</a>	<span>Foreign Office 371/4164, 26328. Onlar Meclisi 10 Şubat’ta, İtalyanların sömürge iştahını gidermek için, Kafkasya’yı işgal etmelerini tavsiye etti. Bu uzak, ihtilal ve iç savaş içinde çalkalanan dikenli fıçının, hiç kimse talip olmadığı için İtalyanlara uzatıldığı apaçıktı ve onlar da zaten öyle değerlendirdiler. G. Jaeschke, </span><span class="char-style-override-6">Türk Kurtuluş Savaşı Kronolojisi</span><span>, s. 16.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-183-backlink" id="footnote-225-183">183</a>	<span>Foreign Office 371/ 4164, 27877 (Foreign Office kaydı 19/2/1919).</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-184-backlink" id="footnote-225-184">184</a>	<span>Foreign Office 371/ 4165 (Curzon’un 28 Mart mütalaası).</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-185-backlink" id="footnote-225-185">185</a>	<span class="char-style-override-6">The Times</span><span>, 12/3/1919 (11 Mart haberi); Jaeschke 10 Mart diyor. G. Jaeschke, </span><span class="char-style-override-6">Türk Kurtuluş Savaşı Kronolojisi</span><span>, s. 21.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-186-backlink" id="footnote-225-186">186</a>	<span>Foreign Office 371/4165, 55090.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-187-backlink" id="footnote-225-187">187</a>	<span>Foreign Office 371/4165, 60309, 66298; G. Jaeschke, </span><span class="char-style-override-6">Türk Kurtuluş Savaşı Kronolojisi</span><span>, s. 27-8. İtalyanlar daha sonra Muğla’ya da uzandılar ve bu da buranın eşrafının protestosuna yol açtı (22 Mayıs). Foreign Office 371/4165, 88755.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-188-backlink" id="footnote-225-188">188</a>	<span>G. Jaeschke, </span><span class="char-style-override-6">Türk Kurtuluş Savaşı Kronolojisi</span><span>, s. 18 (R. Apak, R. Hallı, K. Coşkuner, </span><span class="char-style-override-6">Türk İstiklal Harbi</span><span>, C. I, s. 78). </span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-189-backlink" id="footnote-225-189">189</a>	<span>G. Jaeschke, </span><span class="char-style-override-6">Türk Kurtuluş Savaşı Kronolojisi</span><span>, s. 29. Daha Konferans’ın başından, Yunanistan’ın İzmir’i alacağı, en ağır basan ihtimaldi. İzmir’in İtalyanlara verilmesi söz konusu olmadığı gibi, İtalyanların bu yönde bir mücadeleleri de pek yoktu. Bkz. “Venizelos’un Hatıraları ve Gizli Mektupları”, </span><span class="char-style-override-6">Hayat</span><span>, Ocak-Şubat 1974.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-190-backlink" id="footnote-225-190">190</a>	<span>Foreign Office 371/4165, 66298.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-191-backlink" id="footnote-225-191">191</a>	<span>Foreign Office 371/4165, 66554, 67679.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-192-backlink" id="footnote-225-192">192</a>	<span>Foreign Office 371/4156, 42039; Paris Konferansı’ndaki İstihbarat Şubesi’nin W. Wilson için hazırladığı 21 Ocak günlü rapor, Boğazlar ve Marmara kıyılarında –İstanbul ve Bursa dahil– uluslararası bir devlet kurulmasını önerirken, İzmir bölgesinde Yunanistan’a hak tanımanın ticari, stratejik, siyasal bakımlardan sakıncalı olduğunu belirtiyor ve bu yola gidilmesine karşı çıkıyordu. Ege’de nüfus durumu ele alınmıyordu bile; çünkü Anti-Toros Dağları, Mersin, Adana, Giresun, Trabzon’u Ermenistan’a bırakacak biçimde bu bölgede sınır çizen bu ABD uzmanları, yalnız Türkler söz konusu oldukça, nüfus çoğunluğunu onların lehinde göz önüne almıyorlardı. Erol, </span><span class="char-style-override-6">a.g.e.</span><span>, s. 107-13.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-193-backlink" id="footnote-225-193">193</a>	<span>Foreign Office 371/4157, 66819.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-194-backlink" id="footnote-225-194">194</a>	<span>Foreign Office 371/4157, 56556.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-195-backlink" id="footnote-225-195">195</a>	<span>Foreign Office 371/4166, 58016. 3 Mayıs’ta General Spears, Yunanlıların Doğu ve Batı Trakya’yı işgal iznini koparmaya çalıştıklarını Savaş Bakanlığı’na bildiriyordu. Foreign Office 371/4172, 70124.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-196-backlink" id="footnote-225-196">196</a>	<span>G. Jaeschke, </span><span class="char-style-override-6">Türk Kurtuluş Savaşı Kronolojisi</span><span>, s. 25.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-197-backlink" id="footnote-225-197">197</a>	<span>Foreign Office 371/4217, 70100.</span></p>
					</div>
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-225-198-backlink" id="footnote-225-198">198</a>	<span>Foreign Office 371/4217, 70540. İngiliz Genelkurmay Başkanı Wilson’ın 10 Mayıs günlüğü şöyledir: “Venizelos üç siyasiyi (George, Clemenceau, Wilson) kendi amaçları için kullanıyor. Üç siyasi gittikten sonra Bliss, Le Bon, Fuller ve ben görüştük ve aptalca bir iş yapmakta olduğumuz konusunda anlaştık.” Callwell, </span><span class="char-style-override-6">a.g.e.</span><span>, s. 192.</span></p>
					</div>
				</div>
			</div>
		</div>
	</body>
</html>