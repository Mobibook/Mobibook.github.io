<html xmlns="http://www.w3.org/1999/xhtml">
	<head>
		<title>5-1.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-1.html" xml:lang="en-US">
			<div class="Basic-Text-Frame">
				<p class="Konu-Ba-l----2" id="toc_marker-2-1" xml:lang="en-GB">1. Giriş: Mütarekeye Gidiş</p>
				<p class="paragraph-3"/>
				<p class="paragraph-3"/>
				<p class="paragraph-3"><span class="char-style-override-8" xml:lang="en-GB">Uzunca bir süredir Osmanlı ordularının güney cephelerinde durum kötüleşmiş bulunuyordu. 19 Eylül 1918’de Filistin’de başlayan İngiliz taarruzu kısa zamanda Suriye’yi de kaplamış, ekim sonunda Halep bile İngilizlere terk edilmişti. Irak’ta ise Bağdat çoktan düşmüş, şimdi sıra Musul’a gelmişti. Ama hükümet, orduların Kafkasya’daki başarılarıyla, bir de müttefiklerinin henüz pes etmemiş olmalarıyla, çok kısa süre de olsa avunabilirdi. Ne var ki, eylülün ortasında başlayan İtilaf taarruzu Bulgar cephesini çökertip 26 Eylül’de Bulgaristan’ı mütareke istemek zorunda bıraktı. 29 Eylül’deki mütareke ile Bulgaristan yalnız çarpışmalara son vermekle kalmıyor, ülkesini kuzey yönünde gelişecek İtilaf harekâtına da açmış bulunuyordu. Böylece Osmanlı ülkesi batıdan da istila tehlikesine açılmış, Osmanlı Devleti’nin müttefikleriyle kara bağlantısı kopmuştu. Bu durumda Babıâli –ayrıca Almanya ve Avusturya da (4 Ekim)– ABD Başkanı Woodrow Wilson aracılığı ile mütareke istemek zorunluluğunu duydu. Böyle bir karar, yenik düşmüş devletlerde savaşı yürütmüş olan güçlerin kurdukları iktidar düzeninin ya da hiç değilse onların baş temsilcilerinin siyasal sonu demekti. Çünkü dört yıl gibi çok uzun bir süre boyunca düşmana karşı topyekûn savaş ve topyekûn düşmanlık güdülmüştü. Şimdi barışa geçme sürecinde ya İtilaf cephesinin açık seçik baskısıyla yenik ülkelerin iktidar düzeni altüst oldu (Wilson’un Almanya’ya ancak demokratik bir hükümetle alışveriş yapılabileceğini bildirmesi gibi) ya da İtilaf devletlerinin demokrasi ve istibdat konusundaki propagandaları göz önüne alınarak iktidar değişikliğinin daha elverişli barış koşulları sağlayacağı düşüncesiyle kendiliğinden bu yola gidildi. Bu, yalnız hükümet değişikliğiyle de kalmadı, hükümet biçimleri de değişikliğe uğradı. Bulgar Kralı Ferdinand 4 Ekim’de tahttan feragat ederek yerini oğlu Boris’e bıraktı; Alman imparatorunun feragati de cumhuriyetin kurulduğu 9 Kasım’da ilan edildi; Avusturya-Macaristan’da İmparator Karl 12 Kasım’da feragat etti, ardından da Avusturya (13 Kasım) ve Macaristan (16 Kasım) cumhuriyetleri kuruldu. Tabii söz konusu edilen dolaylı ve dolaysız dış baskının ötesinde bir de şu vardı: Topyekûn savaşı yürütmek için Müttefik Devletler’in iktidarları büyük bir zafer propagandasının desteğinde halktan dört uzun yıl boyunca topyekûn fedakârlıklar istemişler ve elde etmişlerdi. Karşılığında ise elde edilen yenilgi olunca, savaşı yürütenlerin çekilmesi hem siyasetçe doğal oluyor, hem de bu yönde amansız bir kamuoyu baskısı yoğunlaşıyor ve hatta, Almanya’da olduğu gibi, bu, bazen komünist ihtilale dek gidebiliyordu.</span></p>
				<p class="paragraph-3"><span class="char-style-override-8" xml:lang="en-GB">Türkiye’deki duruma gelince: Bulgar cephesinin çökmesiyle durumun umutsuz olduğu görülünce Talât Paşa barış istemeye ve istifaya karar verdi. 4 Ekim’de Talât Paşa Vahdettin’e istifa ihtimalinden bahsetti. O da bunun üzerine durumun bunu gerektirdiğini söyleyerek istifa kararını pekiştirip bir an önce gerçekleşmesini sağladı.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-1" id="footnote-225-1-backlink">1</a></span><span class="char-style-override-8" xml:lang="en-GB"> Ama Vahdettin, Tevfik Paşa’ya kabine kurdurmak istediğini açıklayınca, Talât Paşa kabineye özellikle biri Cavit Bey olmak üzere iki İttihat ve Terakkilinin alınmasını şart koşmuş, Padişah da bunu kabul etmişti. Böylece Osmanlı Devleti –İttihat ve Terakki açısından– yeni döneme “yumuşak” bir biçimde giriyor olacaktı. Ayrıca, Ali Rıza ve Ahmet İzzet Paşaların da hükümete alınması düşünülüyordu. Bu iki paşanın özelliği, yaşlı ve dolayısıyla İttihatçılığa bulaşmamış olmalarına rağmen, mektepli asker olmalarıydı. İttihat ve Terakkili olmasalar da mekteplilik, İttihat ve Terakki’nin asker kanadı ve dolayısıyla İttihat ve Terakki için, ne de olsa bir yakınlık ve güvence kaynağı idi. Kısaca, bunlar İttihat ve Terakki ile İttihat ve Terakki sonrası (belki de İttihat ve Terakki öncesi) düzen arasında belki bir ölçüde hakemlik yapacak durumdaydılar. (Göreceğimiz üzere, Salih Paşa da böyle bir paşaydı.) Zaten Padişah da bu sırada İzzet Paşa’yı ara sıra huzuruna kabul edip ona danışıyordu. Damat Ferit de Paşa’yla üç kez görüşmüştü – ilk seferinde İzzet Paşa’yı Ahmet Rıza Bey, Ali Rıza, Topçu Rıza, Çürüksulu Mahmut, Aristidi Paşalar ve Azaryan Efendi ile yalısında yemeğe, ikinci ve üçüncü kez ise yalnız başına çağırmıştır.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-2" id="footnote-225-2-backlink">2</a></span><span class="char-style-override-8" xml:lang="en-GB"> Fakat Tevfik Paşa bir hafta uğraştıysa da hükümeti kuramadı: Anlaşılan –Talât Paşa’nın şart koştuğu gibi– kabinesine İttihat ve Terakkilileri almak, kendisine aykırı geldiği için.</span><span class="dipnot-2" style="font-size:0.8em;" xml:lang="en-GB"><a class="footnote-link" href="#footnote-225-3" id="footnote-225-3-backlink">3</a></span></p>
				<p class="last-paragraph-2"> Gerçekten İttihat ve Terakki gibi bir kuruluşun henüz sıkıca tutmakta olduğu iktidar dizginlerini, kendisine çok aykırı bir hükümete teslim etmesi beklenemezdi. Bütün bu olanlardan kamuoyunun haberi yoktu. Talât Paşa 10 Ekim günü Mebusan’ın açılışında sadrazam sıfatıyla Padişah’ın açılış söylevini okudu. İki gün önce ise Osmanlı hükümetinin İspanya hükümeti aracılığıyla ABD’ye yaptığı mütareke ve barış başvurusu basında yer almıştı.<span class="dipnot-2" style="font-size:0.8em;"><a class="footnote-link" href="#footnote-225-4" id="footnote-225-4-backlink">4</a></span> Söylev, barış için başvurulduğunu açıklamakla birlikte, ordunun kahramanca başladığı ödevi şerefle bitireceği inancını da dile getiriyordu.<span class="dipnot-2" style="font-size:0.8em;"><a class="footnote-link" href="#footnote-225-5" id="footnote-225-5-backlink">5</a></span> Sonuç olarak, 13 Ekim’de sadaret mührü Talât Paşa’dan alındı ve ertesi gün İzzet Paşa hükümeti kuruldu. Bu hükümetin sürdürdüğü girişimler sonucunda, İtilaf cephesi adına İngiliz amirali Calthorpe ile Mondros’ta 30 Ekim 1918’de mütareke imzalandı.</p>
				<p class="paragraph-3"/>
				<p class="No-Paragraph-Style para-style-override-16" xml:lang="en-GB"/>
				<p class="No-Paragraph-Style para-style-override-16" xml:lang="en-GB"/>
				<p class="No-Paragraph-Style para-style-override-16" xml:lang="en-GB"/>
				<div class="footnotes">
					<div class="footnote">
						<p class="dipnotlar-2"><a class="footnote-anchor" href="#footnote-225-1-backlink" id="footnote-225-1">1</a>	<span>Cavit Bey’in anılarında 5/10/1918 günlü kayıt, Recai G. Okandan, </span><span class="char-style-override-6">Amme Hukukumuzun Ana Hatları,</span><span> C. I (İstanbul, 1957), s. 396’nın dipnotu. Türkgeldi’nin işittiğine göre, Vahdettin, Talât Paşa’yı, Veliaht Abdülmecit Efendi de Enver Paşa’yı istifaya “sevk etmiş.” Ali Fuat Türkgeldi, </span><span class="char-style-override-6">Görüp İşittiklerim</span><span> (Ankara, 1951), s. 150. İzzet Paşa, istifada, Bulgaristan’daki durumla birlikte Wilson’a üst üste yapılan başvuruların cevapsız kalmasının payı olduğunu, Cemal Paşa gibi bazılarının ise, ne olursa olsun, “sonuna kadar sebat” düşüncesinde olduklarını belirtiyorsa da, Wilson’dan cevap gelseydi dahi, Talât Paşa kabinesinin yeni durumda tutunamayacağı apaçıktı. İbnülemin Mahmut Kemal İnal, </span><span class="char-style-override-6">Osmanlı Devrinde Son Sadrazamlar</span><span> (İstanbul, 1953), s. 1981. Mebusan’daki İttihat ve Terakki grubu da Talât Paşa hükümetinin çekilmesini gerekli görüyormuş. Yusuf Hikmet Bayur, </span><span class="char-style-override-6">Atatürk</span><span> (Ankara, 1963), s. 162.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-2-backlink" id="footnote-225-2">2</a>	<span>İ. M. K. İnal, </span><span class="char-style-override-6">Osmanlı Devrinde Son Sadrazamlar</span><span>, s. 1981. İzzet Paşa, Damat Ferit’in baş başa görüşmelerde Tevfik Paşa’yı çekiştirdiğini söylüyor.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-3-backlink" id="footnote-225-3">3</a>	<span>A. F. Türkgeldi, </span><span class="char-style-override-6">Görüp İşittiklerim</span><span>, s. 151, 157. </span><span class="char-style-override-6">The Times</span><span>’ın Kahire muhabirine göre, Tevfik Paşa’yı Donanma ve “Hoca” partileriyle Ali Kemal, Damat Ferit, Mahmut Paşa, Ahmet Rıza, Lütfi Bey, Şerif Paşa, Sabahattin Bey destekliyorlardı. 19/11/1918 (11 Kasım haberi). İzzet Paşa’ya bakılırsa, Tevfik Paşa, hükümet kurmak için 10 Ekim’de düzenlediği toplantıya, kimi ölmüş olan kişileri de çağırmış bulunuyordu. İ. M. K. İnal, </span><span class="char-style-override-6">Osmanlı Devrinde Son Sadrazamlar</span><span>, s. 1982. Reşit Bey, Tevfik Paşa’nın akıl almaz bir iddiasını naklediyor. Talât Paşa’nın, bazı İttihat ve Terakkilileri kabinesine alması için yaptığı öneriyi kabul etmemesi üzerine, Talât Paşa, sadareti İzzet Paşa’ya teklif ettirmiş ve bu durum, Tevfik Paşa’ya duyurulmadığı gibi İzzet Paşa onun kabinesinde harbiye nazırı olacakmışçasına o kabinenin hazırlık çalışmalarına katılmış. Ahmet Reşit Rey, </span><span class="char-style-override-6">Gördüklerim Yaptıklarım</span><span> (İstanbul, 1945), s. 265-6.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-4-backlink" id="footnote-225-4">4</a>	<span class="char-style-override-6">Vakit</span><span>, 8/10/1918; Celal Bayar, </span><span class="char-style-override-6">Ben de Yazdım</span><span>, C. I (İstanbul, 1965), s. 14. İzzet Paşa’ya göre Talât Paşa, ABD’ye iki kez, ayrıca Rahmi Bey aracılığıyla İngilizlere başvurmuş ama, hiçbir cevap alamamış. İzzet Paşa, bu bilgiyi vererek, mütareke yapabilmiş olmasını daha bir değerli kılmış oluyor. İ. M. K. İnal, </span><span class="char-style-override-6">Osmanlı Devrinde Son Sadrazamlar,</span><span> s. 1986.</span></p>
					</div>
					<div class="footnote">
						<p class="dipnotlar-2"><a class="footnote-anchor" href="#footnote-225-5-backlink" id="footnote-225-5">5</a>	<span class="char-style-override-6">Meclis-i Mebusan Zabıt Ceridesi,</span><span> 3. Devre-i İntihabiye, 5. İçtima, l. İnikat, s. l.</span></p>
					</div>
				</div>
			</div>
		</div>
	</body>
</html>