<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Piedra Irmağı’nın Kıyısında Oturdum Ağladım</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="top html5_section">
		<p>Ayak seslerimiz, taş duvarlarda yankılanıyordu.</p>
		<p>Elimi, farkında olmadan, içinde okunmuş suyun bulunduğu kaba uzatıp haç işareti yaptım. Bana söylediği şeyi anımsadım: Su, Tanrıça’nın simgesidir.</p>
		<p>“Oraya kadar gidelim,” dedi.</p>
		<p>Issız, loş kilisenin içinde ilerledik; sahın<a class="si-noteref epub-type_noteref" href="#f8" id="backlink-8">8</a> altında bir aziz gömülüydü: Aziz Savin, ikinci bin yılda yaşamış bir keşiş. Bu kilisenin duvarları, birçok kez yıkılmış ve yeniden yapılmıştı.</p>
		<p>Bazı mekânlar böyledir – savaşlar, yıkım dönemleri, ilgisizlik yüzünden harap olsalar da kutsal yer olmayı sürdürürler. Oradan geçen biri, bir şeyin eksik olduğunu hisseder ve yapı yeniden kurulur.</p>
		<p>Çarmıha gerilmiş bir İsa heykeli gördüm, bende tuhaf bir duygu uyandırdı. Bakışlarıyla beni izlediği izlenimine kapıldım, bundan emindim.</p>
		<p>“Burada duralım.”</p>
		<p>Kutsal Bakire’ye ait bir sahın önündeydik.</p>
		<p>“Heykele bak.”</p>
		<p>Meryem, çocuğunu kollarına almıştı; çocuk İsa’nın parmağı gökyüzünü gösteriyordu.</p>
		<p>Ne gördüğümü anlattım ona. Üsteledi:</p>
		<p>“Daha dikkatli bak.”</p>
		<p>Ağaçtan yapılmış heykelin tüm ayrıntılarını inceledim: altın yaldız boyasını, kaidesini, giysinin kusursuz kıvrımlarını. Çocuk İsa’nın parmağını daha iyi incelediğimde, anlamam gerekeni anladım.</p>
		<p>Kucağında olmasına karşın, Meryem’i taşıyan İsa’ydı sanki. Çocuğun göğe kalkmış eli, Bakire Meryem’i göklerdeki Tanrı katına taşıyor gibiydi. Meryem, Kocası’nın mekânına dönüyordu.</p>
		<p>“Bu heykeli, günümüzden altı yüzyıl önce yapan sanatçı, ne yaptığını biliyordu,” diye yorumladı.</p>
		<p>Kilisenin tabanında ayak sesleri yankılandı. İçeri bir kadın girdi ve ana sahın önündeki bir kalın mumu yaktı. Duasına saygılı davranmak için, bir süre sessiz kaldık.</p>
		<p>“Aşk, asla usul usul gelmez,” diyordum kendi kendime, onun Bakire Meryem’i hayranlıkla izlemesine bakarak. Dün, aşkın varlığını hissettirmemiş olmasına karşın, dünyanın bir anlamı vardı. Şimdiyse, her şeyin gerçek parlaklığını ayırt edebilmek için, aşkın benim yanımda olmasına gerek duyuyordum.</p>
		<p>Kadının gitmesinden sonra, sözünü sürdürdü:</p>
		<p>“Sanatçı, Büyük Anamızı, Tanrıça’yı, Tanrı’nın bağışlayan yüzünü tanıyordu. Bana, şu ana kadar tam olarak cevaplayamadığım bir soru sordun. ‘Bütün bunları nereden öğrendin?’ dedin bana.”</p>
		<p>Evet, bunu ona sormuştum, o da bana cevap vermişti. Ama sesimi çıkarmadım.</p>
		<p>“Bildiklerimi işte bu sanatçı öğretti bana. Göklerin en üst katında oturanın sevgisine verdim kendimi. Kendimi ona bıraktım. Sana, manastıra kapanmak istediğimi söylediğim mektubu anımsıyorsun herhalde. Sana hiç söylemedim ama, manastıra girdim.”</p>
		<p>Konuşmasını yapmadan önce sözünü ettiğimiz şeyleri yeniden düşündüm hemen. Yüreğim daha hızlı atmaya başladı; bakışlarımı Meryem’den ayırmamaya çalıştım. Gülümsüyordu.</p>
		<p>“Olamaz. Manastıra kapansa bile, çıkmış olması gerekir. Bana papaz okulundan ayrıldığını söyle, ne olur!” “Gençliğimi hızlı bir biçimde yaşamıştım,” diye sürdürdü, benim ne düşünmüş olabileceğim konusunda hiç kaygılanmaksızın. “Herkesin tanımadığı insanları, manzaraları tanıyordum. Tanrı’yı dünyanın dört bir köşesinde aramıştım. Başka kadınları sevmiş, birbirinden farklı birçok meslekte insanlar için çalışmıştım.”</p>
		<p>Yüreğim bir kez daha küt küt attı. “Öteki’nin geri dönüp içime girmemesi için elimden geleni yapmalıyım,” diye düşündüm gözlerimi Meryem’in gülümseyen yüzünden ayırmamaya çalışarak.</p>
		<p>“Yaşamın gizemi beni hayran bırakıyordu,” diye sürdürdü. “Onu daha iyi anlamak istiyordum. Bu gizi bana açıklayabileceklerini düşündüğüm kişilerin ayağına gittim. Hindistan’a, Mısır’a gittim. Büyü ustalarını, derin düşünceye dalmış insanları tanıdım. Simyacıların ve rahiplerin yanında yaşadım. Ve benim için gerekli olan şeyi keşfettim: Nerede inanç varsa, gerçeklik oradaydı.”</p>
		<p>Yeniden kilisenin içine, çevreme bakındım – birçok kez yıkılıp gitmiş, ardından yeniden yerine konmuş bu aşınmış taşlara. İnsanları, gözlerden uzak, yüksek dağların bağrında kaybolmuş bu küçücük tapınağı böylesine büyük bir inatla defalarca yeniden kurmaya iten şey neydi?</p>
		<p>İnanç.</p>
		<p>“Budistler haklıydı, Hindular haklıydı, Amerika yerlileri haklıydı, Müslümanlar haklıydı, Yahudiler haklıydı. İnsan, ne zaman –temiz yürekle– inanç yolunu izleyecek olsa, Tanrı’yla birleşecek, mucizeler yaratacaktı. Ama bunu yalnızca bilmek bir işe yaramıyordu: Bir seçim yapmak gerekiyordu. Ben, Katolik Kilisesi’ni seçtim, çünkü onun bağrında büyümüştüm, çocukluğum onun gizemleriyle dolmuştu. Yahudi olarak doğmuş olsaydım, Yahudiliği seçerdim. Binlerce adı olmasına karşın, Tanrı hep aynı Tanrı’dır; ona seslenebilmek için bu adlardan birini seçmek gerekir.”</p>
		<p>Kilisenin içinde, yeniden ayak sesleri var.</p>
		<p>Bir adam yaklaştı ve durup bize baktı. Sonra, sahına yöneldi ve büyük şamdanları çıkardı. Kilisenin bakımıyla görevli kişi olmalıydı.</p>
		<p>“Bu akşam, biriyle buluşacağım,” dedi, adam uzaklaştığında.</p>
		<p>“Lütfen, bana anlatmakta olduğun şeye devam et. Konuyu değiştirme.”</p>
		<p>“Buraya yakın bir papaz okuluna girdim. Dört yıl boyunca, elimden geldiğince çok şey öğrendim. Bu süre içinde, aydınlanmış olanlarla, karizması olanlarla temas ettim, çok uzun süreden beri kapalı duran kapıları açmak için çaba gösteren dinsel akımları öğrendim. Ve Tanrı’nın, çocukluğumda beni korkutan umacı olmadığını gördüm. Hıristiyanlığın özündeki saflığa dönme yolunda çabalar olduğunu gördüm.”</p>
		<p>“Böylelikle insanlar, aradan geçen iki bin yıllık bir sürenin sonunda İsa’nın, Kilise’nin bir parçası olduğunu düşünmeleri gerektiğini yeniden anlamış oluyorlar,” dedim, hafif alaycı bir tonla.</p>
		<p>“İşi şakaya vuruyorsun ama durum tam senin söylediğin gibi. Öğrenimime, manastırın yüksek rütbeli din adamlarından birinin yanında başladım. Bana, Ruhsal Aydınlanmanın ve Kutsal Ruh’un ateşine inanmam gerektiğini öğretiyordu.”</p>
		<p>Bu sözleri dinlemeyi sürdürdükçe, yüreğim sıkışıyordu. Meryem Ana gülümsemeyi sürdürüyordu, Çocuk İsa’nın yüzünde de neşe vardı. Eskiden ben de bunlara inanmıştım; ne var ki araya giren zaman, ilerleyen yaşım, daha mantıklı ve daha pratik biri olduğum duygusu, sonunda beni dinden uzaklaştırmıştı. Yıllarca süren ve meleklere, mucizelere inanmamı sağlayan, çocukluğumdaki o inancı yeniden bulmak beni ne kadar sevindirirdi, diye düşündüm. Ne var ki yalnızca istemekle o günlere geri dönmeye olanak yoktu.</p>
		<p>“Başrahip bana şöyle diyordu: ‘İnanırsanız, sonunda bilgiye ulaşırsınız.’ Hücremde tek başıma konuşmaya başladım. Kutsal Ruh’un kendini belli etmesi ve bilmem gereken her şeyi bana öğretmesi için dua ettim. Tek başıma konuşmayı sürdürdükçe, daha bilge bir sesin benim yerime konuşmaya başladığının yavaş yavaş farkına vardım.”</p>
		<p>Sözünü kestim: “Bu bana da oluyor.”</p>
		<p>Bekledi, konuşmamı sürdüreceğimi düşünüyordu. Ama gerisini getiremedim.</p>
		<p>“Seni dinliyorum.”</p>
		<p>Dilim tutulmuştu. Onun ağzından görkemli sözler dökülüyordu, bana gelince, benzeri sözlerle kendimi ifade etmekten acizdim.</p>
		<p>“Öteki geri dönmek istiyor,” dedi, aklımdan geçenleri okumuş gibi. “Ve Öteki, saçma sözler etmekten korkar.”</p>
		<p>“Evet,” diye cevap verdim, korkumu elimden geldiğince gizlemeye çalışarak. “Çoğunlukla, birisiyle tartışmaya giriştiğimde, herhangi bir konuda kendimi coşkuya kaptıracak olursam, ağzımdan o zamana kadar hiç çıkmamış sözcüklerin döküldüğü oluyor. Benim olmayan, yaşam hakkında benden çok daha fazla şey bilen bir zekâyı harekete geçirdiğim izlenimine kapılıyorum. Ama bu çok ender oluyor. Ne tür tartışma söz konusu olursa olsun, genelde dinlemeyi yeğliyorum. Böylelikle yeni şeyler öğrendiğimi sanıyorum, ama sonuçta, dinlediklerimin hepsini unutuyorum.”</p>
		<p>“İnsanı en çok şaşırtan, yine kendisi oluyor. Bir hardal tohumunun şişmesindeki hikmete inanmak, şu karşıdaki dağları titretmemize yetebilirdi. İşte bunu öğrendim ben. Ve bugün kendimi, kendi sözlerimi saygıyla dinlerken yakaladığımda şaşırıyorum. İsa’nın havarileri, okumamış, bilgisiz balıkçılardı. Ne var ki gökyüzünden inen nuru kabullendiler. Bilgisizliklerinden utanmadılar: Kutsal Ruh’a inandılar. Bu, onu gönülden elde etmek isteyenlerin hepsine bağışlandı. Yeterli olan, yalnızca inanmak, kabul etmek, hata yapmaktan korkmamak.”</p>
		<div class="margin-top html5_section">
			<p>Bakire Meryem, karşımda gülümsüyordu. Ağlamış olmakta haklıydı, ama şimdi gülümsüyordu.</p>
			<p>“Anlatmakta olduğun şeye devam et,” dedim ona.</p>
			<p>“Önemli olan işte budur. Bağışı kabul etmek. Öte yandan, bu bağış açık seçik ortada.”</p>
			<p>“O iş, söylediğin gibi olmuyor.”</p>
			<p>“Öyleyse anlamıyorsun?”</p>
			<p>“Tersine, anlıyorum. Ne var ki ben de herkes gibiyim: Korkuyorum. Bu işin senin için ya da bir arkadaşım için kolay olduğunu düşünüyorum, ama benim için asla öyle değil.”</p>
			<p>“Bir gün gelecek, değişecek bu. Günün birinde, karşımızda durmuş bize bakan şu çocuğa benzediğimizi anladığında.”</p>
			<p>“Evet ama bu arada, aydınlığa yakın olduğumuzu, buna karşın kendi alevimizi tutuşturamadığımızı düşüneceğiz.”</p>
			<p>Bir şey söylemedi.</p>
			<p>“Manastır öyküsünü daha bitirmedin,” dedim bir süre sonra.</p>
			<p>“Hâlâ manastırdayım.”</p>
			<p>Karşılık vermeme fırsat tanımadan, yerinden kalkıp kilisenin koro yerine doğru ilerledi.</p>
		</div>
		<div class="margin-top html5_section">
			<p>Yerimden kıpırdamadım. Kafamın içinde her şey dönüyordu. Ne olup bittiğini anlayamıyordum. Manastırdan ayrılmamış hâlâ!</p>
			<p>En iyisi hiç düşünmemekti. Baraj yıkılmıştı, aşk ruhumu sarıyordu ve ben kendime egemen olamıyordum artık. Bir çıkış yolu daha vardı, Öteki –zayıf olduğu için katı, korktuğu için soğuk olan varlık–, ama ondan etkilenmek istemiyordum artık. Yaşamıma artık onun gözüyle bakamazdım.</p>
			<p>Bir ses, beni düşüncelerimden aldı – ince bir ses, uzayıp giden, dev bir flütten çıkarmış gibi yükselen bir ses. Kalbim yerinden oynadı.</p>
			<p>Bir ses daha. Bir daha. Arkama baktım: Tahta bir merdiven, taşın soğuk güzelliğiyle uyumlu yalın, ahşap bir sahanlığa çıkıyordu. Bu sahanlığın üzerinde eski bir org vardı.</p>
			<p>Oradaydı. Bulunduğu yer loş olduğu için, yüzünü seçemiyordum, ama orada olduğunu biliyordum.</p>
			<p>Yerimden kalktım, beni durdurdu.</p>
			<p>“Pilar!” dedi heyecan dolu bir sesle. “Olduğun yerde kal.” Öyle yaptım. “Anaların Anası bana ilham versin,” diye sürdürdü. “Müzik, benim bugünkü duam olsun!”</p>
			<p><em>Ave Maria</em>’yı çalmaya başladı. Saat akşam altıya yakındı, akşam duası saatiydi, aydınlıkla alacakaranlığın birbirine karıştığı saatti. Orgun sesi, boş kilisenin içinde yankılanıyor, tarih ve inanç yüklü taşlarla, heykellerle bütünleşiyordu. Gözlerimi kapadım ve müziğin benim de içime işlemesine, ruhumu korkulardan ve günahlardan arındırmasına, sandığımdan daha iyi bir insan olduğumu, düşündüğümden daha güçlü olduğumu bana anımsatmasına izin verdim.</p>
			<p>İçimde, dua etmek için güçlü bir istek uyandı ve böyle bir şey, inanç yolundan ayrıldığımdan bu yana ilk kez oluyordu. Sıranın üstünde oturuyordum, ne var ki ruhum, Kutsal Anamızın önünde diz çökmüştü, karşımda duran o kadının, hayır da diyebilecekken evet diyen kadının; bu durumda melek, onun yerine bir başkasını arayacaktı ve bu, Efendimizin gözünde bir günah sayılmayacaktı, çünkü Tanrı, evlatlarının ne kadar zayıf olduğunu çok iyi bilir. Ama o,</p>
			<blockquote class="poem">
				<p>Tanrı’nın buyruğu yerine gelsin</p>
			</blockquote>
			<p class="no-indent">dedi ve meleğin sözlerini duyduğu anda, kendi yazgısının tüm hüznüyle tüm acılarını yüklendiğini hissediyordu ve en gözde yavrusunun yuvadan çıkıp gidişini, onun peşinden giden, daha sonra da yadsıyan kişileri gönül gözüyle görüyordu, ama</p>
			<blockquote class="poem">
				<p>Tanrı’nın buyruğu yerine gelsin</p>
			</blockquote>
			<p class="no-indent">dedi ve bunu, bir kadının en kutsal anında, çocuğunu doğurmak üzere ahırdaki hayvanların arasına giderken söyledi, çünkü Kutsal Yazılar böyle olmasını istiyordu,</p>
			<blockquote class="poem">
				<p>Tanrı’nın buyruğu yerine gelsin</p>
			</blockquote>
			<p class="no-indent">dedi ve bunu, içini kemiren kaygılarla çocuğunu sokaklarda ararken, Tapınak’ta bulduğunda söyledi. Ama o, ona, kendisine ilişmemesini, çünkü yerine getirecek başka görevleri, yapacak başka işleri olduğunu söyledi,</p>
			<blockquote class="poem">
				<p>Tanrı’nın buyruğu yerine gelsin</p>
			</blockquote>
			<p class="no-indent">dedi ve bunu, geriye kalan günlerinde, yüreğine acının hançeri saplanmış olarak, onun yaşamından her an kaygı duyarak, onun peşine düşüldüğünü ve tehdit edildiğini bilerek söyledi,</p>
			<blockquote class="poem">
				<p>Tanrı’nın buyruğu yerine gelsin</p>
			</blockquote>
			<p class="no-indent">dedi ve bunu, kalabalığın ortasında görüp de ona yaklaşamadığı halde söyledi,</p>
			<blockquote class="poem">
				<p>Tanrı’nın buyruğu yerine gelsin</p>
			</blockquote>
			<p class="no-indent">dedi ve bunu, birisinden, kendisinin orada bulunduğunu ona söylemesini istediğinde, oğlu da ona cevap olarak, “Annem ve kardeşlerim işte bu insanlardır, burada benimle birlikte olanlardır,” dediğinde söyledi,</p>
			<blockquote class="poem">
				<p>Tanrı’nın buyruğu yerine gelsin</p>
			</blockquote>
			<p class="no-indent">dedi ve bunu, son anda, yanında bulunanların hepsi bir yana kaçtığında, kendisi, bir başka kadın ve erkeklerden biri haçın dibinde durmayı sürdürdüklerinde, düşmanların gülmelerine, dostların alçaklığına katlanırken söyledi,</p>
			<blockquote class="poem">
				<p>Tanrı’nın buyruğu yerine gelsin.</p>
			</blockquote>
			<p>Buyruğun yerine gelsin Tanrım. Çünkü sen, evlatlarının ne kadar zayıf olduğunu bilirsin ve her birinin sırtına, taşıyabileceği kadar yük koyarsın. Aşkımı anla Tanrım, çünkü gerçekten bana ait olan tek şey o, öteki dünyaya yanımda götürebileceğim tek şey. Onun yürekli ve temiz kalmasını sağla, dünyanın uçurumlarına ve tuzaklarına karşı canlılığını yitirmesin.</p>
		</div>
		<div class="margin-top html5_section">
			<p>Org sustu, güneş dağların ardına saklandı, ikisini de aynı el kumanda ediyormuş gibi. Duası kabul olunmuştu, müzik onun o günkü duası olmuştu. Gözlerimi açtım, kilise bütünüyle karanlığa gömülmüştü – Bakire Anamızı aydınlatan tek bir şamdanın dışında.</p>
			<p>Yaklaşmakta olan ayak seslerini işittim. Yanan o tek şamdanın ışığı gözyaşlarımı ve gülümsememi aydınlattı; bu gülümseme, Bakire Anamızınki kadar güzel olmasa da yüreğimin yaşam dolu olduğunu kanıtlıyordu.</p>
			<p>Bana bakıyordu, ben de ona bakıyordum. Elim, onun elini aradı. Şimdi de onun yüreğinin daha hızlı atmakta olduğunu fark ettim; neredeyse duyar gibiydim, çünkü yeniden suskunluğa gömülmüştük.</p>
			<p>Ruhum huzurla doluydu, gönlüm rahattı.</p>
		</div>
		<div class="margin-top html5_section">
			<p>Elini tuttum onun, o da beni kucakladı. Orada, Bakire Anamızın ayağının dibinde öylece kaldık; ne kadar kaldık bilemeyeceğim, çünkü zaman durmuştu.</p>
			<p>O bize bakıyordu. Kendi yazgısına evet diyen o köylü kadın. Tanrının Oğlu’nu karnında taşımayı kabul eden kadın, ve Tanrıça’nın aşkını yüreğinde taşımayı. O bizi anlayabilirdi.</p>
			<p>Hiçbir şey sormak istemiyordum. O akşam kilisede geçirdiğimiz anlar, yaptığımız bu yolculuğu eksiksiz olarak doğrulamaya yetiyordu. Onunla geçirdiğim dört gün, kayda değer hiçbir şeyin olup bitmediği bütün bir yılı yüzüme vuruyordu.</p>
			<p>İşte bu yüzden hiçbir şey sormak istemiyordum.</p>
			<p>El ele tutuşup kiliseden çıktık ve odamıza döndük. Kafamın içinde her şey birbirine karışmıştı: manastır, Anaların Anası, o akşamki buluşması.</p>
			<p>O zaman anladım ki, o da ben de ruhlarımızı aynı yazgıya bağlamak istiyorduk; ama Fransa’da bir manastır vardı, İspanya’da Zaragoza. Yüreğim sıkıştı. Ortaçağ evlerine baktım, dün akşamki kuyuya. Eskiden içimde yaşayan Öteki Kadın’ın suskunluğunu ve hüznünü anımsadım.</p>
			<p>“Tanrım, inancımı yeniden bulmaya çalışıyorum, beni yarı yolda bırakma,” diye dua ettim, içimdeki korkuyu uzağa iterek.</p>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f8"><a class="si-backref" href="#backlink-8">8</a><span class="si-footnote-text">. Kiliselerde sunak. (Ç.N.)</span></div>
	</div>
</body>
</html>