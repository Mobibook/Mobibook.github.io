<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Gördüm onu. Benden, iki yüz metre kadar uzaktaydı, karlar üstünde diz çökmüştü. Sırtı çıplaktı ve –uzaktan da olsa– sırtının derisinin, soğuktan morlaşmış olduğunu fark edebildim.</p>
		<p>Başını eğmiş, ellerini dua eder gibi birbirine kavuşturmuştu. Dün akşam katıldığım dua töreninden mi, yoksa yoksul evinin önünde çalı çırpı toplayan kadını görmüş olmamdan mı etkileniyordum bilemiyorum ama içimde, görkemli bir ruhani güce sahip bir insana bakıyormuş duygusu vardı. Bu dünyaya ait olmayan biriymiş – Tanrı’yla ve göklerin en üst katlarında oturan aydınlık ruhlarla bağlantı halinde yaşayan biriymiş izlenimi bırakıyordu. Çevresindeki karların parlaklığı, bu izlenimi daha da güçlendiriyordu.</p>
		<p>“Bu dağda,” dedi peder, “sürekli tapınma halinde olan, kendini Tanrı’yla ve Bakire Anamızla bütünleşmeye vermiş olan daha birçok kişi var. Meleklere, azizlere, peygamberlerce sözlere, bilgece sözlere kulak veriyor, bütün bunları, küçük bir inananlar grubuna aktarıyorlar.</p>
		<p>“Ama o burada kalmayacak. İnsanların arasına karışıp onları Büyük Anamızla ilgili düşünceler hakkında aydınlatacak. Kilise şu anda bu konuya kulaklarını kapatmış durumda. Ve insanların ellerinde taşlar var, bu konuyu ilk kez açacak olan kişiye fırlatılmaya hazır taşlar.”</p>
		<p>“Ve onun ardından gelenlere atılmaya hazır çiçekler.”</p>
		<p>“Evet. Ama ona çiçek atılmayacak.”</p>
		<p>Ve ona doğru ilerlemeye başladı.</p>
		<p>“Nereye gidiyorsunuz?” diye sordum.</p>
		<p>“Onu tefekküründen uyandırmaya. Ona sizden hoşlandığımı söylemeye. Ve birlikteliğinizi kutsadığımı söylemeye. İkinizi burada, onun için kutsal olan bu yerde kutsayacağım.”</p>
		<p>İçim bulandı sanki, korkuya kapılmış gibiydim, ama bunun nedenini sezemiyordum.</p>
		<p>“Düşünmem gerek, peder. En uygun davranışın bu olup olmadığını bilemiyorum.”</p>
		<p>“Hayır, değil. Birçok ana baba çocukları hakkında yanılıyor, çünkü aldıkları kararların çocukları için en uygun kararlar olduğuna inanıyorlar. Ben sizin babanız değilim, yaptığım şeyin de yapılması gereken şey olmadığını biliyorum. Ne var ki kendi yazgımı yerine getirmeliyim.”</p>
		<p>Giderek daha çok bunalıyordum.</p>
		<p>“Araya girmeyelim,” dedim. “Bırakın, tefekkürünü bitirsin.”</p>
		<p>“Orada olmaması gerekirdi. Sizinle birlikte olması gerekirdi.”</p>
		<p>“Belki de Bakire Anamızla konuşuyordur.”</p>
		<p>“Olabilir. Yine de onun yanına gitmeliyiz. Beni sizinle birlikte görürse, size her şeyi anlattığımı anlayacaktır. Ayrıca, benim ne düşündüğümü de biliyor.”</p>
		<p>“Bugün, Bakire Anamızın günahsız gebeliğini kutladığımız gün,” diye üsteledim. “Onun için çok özel bir gün. Dün akşam, mağaranın önünde, ne büyük bir sevinç içinde olduğuna tanık oldum.”</p>
		<p>“Bakire Anamızın günahsız gebeliği, hepimiz için önemlidir. Ama şu anda din tartışması yapmak istemeyen, bu kez benim; haydi, yanına gidelim onun.”</p>
		<p>“Neden şimdi, peder? Neden şu anda?”</p>
		<p>“Çünkü şu anda kendi geleceği hakkında karar almakta. Ve iyi olmayan yolu seçme olasılığı var.”</p>
		<p>Ters yöne döndüm ve biraz önce tırmandığımız yoldan aşağı inmeye başladım. Beni izledi.</p>
		<p>“Ne yapıyorsunuz? Onu kurtarabilecek tek kişi sizsiniz, bunu anlamıyor musunuz? Sizi sevdiğini, sizin için her şeyden vazgeçebileceğini görmüyor musunuz?”</p>
		<p>Yürüyüşümü giderek hızlandırıyordum, benim yanımda yürümekte zorlanıyordu.</p>
		<p>“Tam şu anda seçimini yapıyor. Belki de sizden ayrılmayı seçiyordur. Sevdiğiniz insanı kazanmak için savaşın!”</p>
		<p>Ama ben durmadım. Elimden geldiğince hızlı yürümeyi sürdürerek dağı, din adamını, seçimleri ardımda bıraktım. Peşimden seğirten adam, düşüncelerimi okuyordu, bundan emindim ve beni yolundan alıkoymak için yapacağı her türlü girişimin boş olduğunu biliyordu. Buna karşın üsteliyor, kanıtlar getiriyor, sonuna kadar savaşıyordu.</p>
		<p>Sonunda, yarım saat önce dinlendiğimiz kayaya geri dönmüştük. Tükenmiş olarak kendimi yere bıraktım. Hiçbir şey düşünmüyordum. Oradan kaçmak, yalnız başıma kalmak, düşünmek için zaman kazanmak istiyordum.</p>
		<p>Birkaç dakika sonra peder de geldi, bu hızlı yürüyüş onu da bitkin düşürmüştü.</p>
		<p>“Bizi çevreleyen şu dağları görüyor musunuz? Onlar dua etmiyor; onlar zaten Tanrı’nın duası. Öylece duruyorlar, çünkü dünyadaki yerlerini bulmuşlar ve buldukları bu yerde kalmayı sürdürüyorlar. İnsanlar gökyüzüne bakmaya, gök gürültüsünü duymaya ve bütün bunları kimin yarattığını düşünmeye başlamadan önce de oradaydılar. Doğuyoruz, acı çekiyoruz ve ölüyoruz, ama o dağlar hep orada. Bir an geliyor, bu kadar çaba göstermeye değip değmediğini soruyoruz kendi kendimize. Neden şu dağlar gibi olmayalım – bilge, yaşlı ve yerli yerinde? Kendilerine öğretilen şeyi kısa sürede unutup başka bir serüvene koşacak bir avuç insanı değiştirmek uğruna neden her şeyi riske atalım? Belirli sayıda maymun insanın öğrenmesini, böylelikle de bilginin acılara neden olmadan tüm öteki adalara yayılmasını neden beklemeyelim?”</p>
		<p>“Tam olarak böyle mi düşünüyorsunuz, peder?”</p>
		<p>Kısa bir süre sustu.</p>
		<p>“Düşünceleri okuyor musunuz? Hayır okumuyorsunuz. Zahmetine değdiğine gerçekten inanmasaydınız, dinsel yaşamı seçmezdiniz.”</p>
		<p>“Sık sık, yazgımın ne olduğunu anlamaya zorluyorum kendimi. Ve bunu başaramıyorum. Tanrı’nın ordusuna katılmayı kabul ettim, ama yaptığım tek şey, insanlara yoksulluğun ve acının ve adaletsizliğin neden var olduğunu açıklamak. Onları iyi birer Hıristiyan olmaya çağırıyorum, onlar da bana soruyorlar: ‘Dünya üzerinde bu kadar çok acı varken, Tanrı’ya nasıl inanabilirim?’ Ve ben, açıklanması olanaksız olanı açıklamaya çalışıyorum onlara. Bir düzen olduğunu, melekler arasında bir savaşın süregittiğini ve her birimizin bu savaşın bir parçası olduğumuzu, bu durumu değiştirecek sayıda insan yeterince inanca kavuştuğunda, tüm öteki insanların –gezegenimizin her yanında– bu değişimin iyiliklerinden yararlanacağını anlatmaya çalışıyorum onlara. Ama inanmıyorlar bana. Kılını kıpırdatmıyor hiçbiri.”</p>
		<p>“Onlar da dağlar gibi. Bu dağlar güzel. Karşısında bu dağları bulan kişi, yaratılışın görkemini düşünmeden edemez. Her biri Tanrı’nın bize olan sevgisinin canlı birer örneği, ne var ki onların yazgısı, yalnızca tanıklık etmek. Devinip duran ve doğayı dönüşüme uğratan ırmaklar gibi değil.”</p>
		<p>“Doğru. Peki, insanlar da neden dağlar gibi olmasın?”</p>
		<p>“Kim bilir, belki de dağların korkunç bir yazgısı vardır. Hep aynı doğayı izlemek zorundadırlar.”</p>
		<p>Bir şey söylemedi.</p>
		<p>“Bir dağa dönüşmeye zorladım kendimi,” diye sürdürdüm. “Her şey yerli yerindeydi. Kamu yönetiminde bir işim olacak, evlenecek, artık inanmadığım halde çocuklarıma büyüklerimin dinini öğretecektim. Bugün bütün bunları, sevdiğim adamın peşinden gitmek için bir kenara ittim. Ne mutlu ki artık dağ olmaktan vazgeçtim – o duruma uzun süre katlanamazdım.”</p>
		<p>“Bilgelik dolu sözler ediyorsunuz.”</p>
		<p>“Kendimi her zaman şaşırtmışımdır. Eskiden, çocukluğumdan başka bir şeyden söz edemiyordum hiç.”</p>
		<p>Ayağa kalktım. Papaz, suskunluğuma saygı gösterip yeniden yola koyuluncaya kadar konuşmayı yeniden sürdürmeye çalışmadı.</p>
		<p>Ellerini tuttum ve öptüm.</p>
		<p>“Size allahaısmarladık diyeceğim. Ancak şunu bilmenizi istiyorum ki, sizi anlıyorum, ona olan sevginizi de anlıyorum.”</p>
		<p>Gülümsedi ve beni kutsadı.</p>
		<p>“Ben de sizin ona olan sevginizi anlıyorum,” diye cevapladı.</p>
	</div>
  </body>
</html>