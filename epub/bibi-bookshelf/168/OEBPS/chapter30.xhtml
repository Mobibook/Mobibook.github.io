<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>“Bir tek kazağım kaldı,” dedi, odaya döndüğümüzde. “Al onu. Ben kendime bir başka kazak satın alırım.”</p>
		<p>“Islanmış giysileri radyatörün üstüne koyarız. Yarına kadar hepsi kurur. Ayrıca, dün yıkadığım şömizye bluzum da var.”</p>
		<p>Birkaç saniye sessiz kaldık.</p>
		<p>Giysiler. Çıplaklık. Soğuk.</p>
		<p>Sonunda, küçük bavulundan bir başka tişört çıkardı.</p>
		<p>“Al, uyurken giyebilirsin bunu.”</p>
		<p>“Tabii.”</p>
		<p>Işığı söndürdüm. Üstümdekileri karanlıkta çıkardım, radyatörün üstüne yaydım ve düğmeyi en sıcağa çevirdim.</p>
		<p>Sokak lambasının içeri vuran ışığında siluetimi seçebilir, çıplak olduğumu anlayabilirdi. Tişörtü sırtıma geçirip yatağımın içine kaydım.</p>
		<p>“Seni seviyorum,” dediğini duydum.</p>
		<p>“Ben de seni sevmeyi öğreniyorum,” diye cevap verdim.</p>
		<p>Bir sigara yaktı.</p>
		<p>“O güzel an gelecek, değil mi?”</p>
		<p>Ne demek istediğini biliyordum. Kalktım, gidip yatağının kenarına oturdum.</p>
		<p>Sigarasının ateşi, zaman zaman yüzüne vuruyordu. Elimi tuttu, kısa bir süre öylece kaldık. Saçlarını okşadım.</p>
		<p>“Bu soruyu sormaman gerekiyordu. Aşk çok soru sormaz, düşünmeye başlarsak, içimize korku düşer. Bu korku açıklanamaz, onu sözcüklerle açıklamaya çalışmak boşuna olur. Belki de aşağılanma korkusudur bu, kabul edilmeme, büyüyü bozma korkusu. İnsana gülünç gelebilir, ama böyledir. Bu yüzden, soru sorulmaz, yalnızca davranılır. Senin de birçok kez söylediğin gibi, insan kendini riske atar.”</p>
		<p>“Biliyorum. Şimdiye kadar bunu hiç kimseye sormamıştım.”</p>
		<p>“Kalbim şimdiden senin,” diye karşılık verdim, söylediğini duymamış gibi yaparak. “Yarın gidebilirsin, yaşamakta olduğumuz şu günlerin anısı, romantik aşk, olasılık, düş, bütün bunlar yaşamımız boyunca aklımızdan çıkmayacak. Ama sanıyorum ki Tanrı sonsuz bilgeliğiyle cehennemi cennetin içine sakladı. Hep uyanık kalmamız için yaptı bunu. Bağışlanmanın sevincini yaşarken, önümüzde dağ gibi dikilen zorunlulukları unutmamamız için.”</p>
		<p>Ellerini saçlarıma daha çok bastırdı.</p>
		<p>“Çabuk öğreniyorsun,” diye mırıldandı.</p>
		<p>Söylediklerim beni de şaşırtmıştı. Ne var ki, insan bildiğini varsayarsa, sonunda gerçekten biliyor.</p>
		<p>“Benim ulaşılmaz biri olduğumu düşünme. Yaşamıma şimdiye kadar birçok erkek girdi. Şöyle böyle tanıdığım erkeklerle seviştiğim oldu.”</p>
		<p>“Ben de öyle,” dedi.</p>
		<p>Doğal davranmaya çalışıyordum, ne var ki başıma dokunuşundan, ağzımdan çıkan sözlere katlanmanın ona zor geldiğini anladım.</p>
		<p>“Buna karşın, bu sabahtan başlayarak kızlığıma mucizevi biçimde yeniden kavuştum. Anlamaya çalışma bunu, neden söz ettiğimi ancak bir kadın anlayabilir. Şu anda aşkı yeniden keşfetmekteyim. Buysa zaman alıyor.”</p>
		<p>Ellerini saçlarımdan çekip yüzüme dokundu. Onu dudaklarından hafifçe öpüp yatağıma döndüm.</p>
		<p>Neden böyle davrandığımı bilemiyordum. Bunu, onu kendime daha çok bağlamak için mi, yoksa özgür bırakmak için mi yaptığımı bilemiyordum. Ama uzun bir gün yaşamıştık. Düşünemeyecek kadar yorgundum.</p>
	</div>
  </body>
</html>