<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Piedra Irmağı’nın Kıyısında Oturdum Ağladım</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="top html5_section">
		<p>Manastırın çatısı çökmüştü, hâlâ ayakta duran birkaç heykelin de kafaları kopmuştu – biri dışında.</p>
		<p>Çevreme baktım. Vaktiyle burada, her bir taşın temiz olmasına özen gösteren, güçlü kişiliğe sahip insanlar yaşamış, her bir bankta da dönemin bilge kişileri oturmuş olmalıydı. Oysa şimdi yıkıntılardan başka bir şey göremiyordum. Çocukluğumuzda, içinde birlikte oynadığımız şatolara dönüştürdüğümüz, benim sevimli prensimi aradığım yıkıntılar.</p>
		<p>Piedra Manastırı’nın keşişleri, yüzyıllar boyunca bu cennet köşesini kendilerine saklamıştı. Manastır bir çanağın dibinde kurulmuş olduğundan, komşu kasabaların arayıp da bulamadığı şeye, suya sahipti. Piedra Irmağı burada çağlayanlar, dereler, göller ve çevrede her şeyin yetiştiği zengin bir bitki örtüsü oluşturuyordu.</p>
		<p>Bununla birlikte, bu kanyondan çıkmak için birkaç yüz metre ilerlemek yetiyordu. Çevre tümüyle çorak, verimsiz bir görünüm alıyordu. Irmak bile bu çöküntü alanını geçtikten sonra, gençliğinin tüm enerjisini burada bırakmış gibi, yeniden ince bir su akıntısına dönüşüyordu.</p>
		<p>Keşişler bunu çok iyi biliyor, bu yüzden de bu suyu komşularına ucuza vermiyorlardı. Manastırın tarihi, din adamlarıyla köylüler arasında geçen sayısız çekişmelerle doluydu.</p>
		<p>Sonunda, İspanya’yı sarsan içsavaşlardan biri yaşandığı sırada Piedra Manastırı berkitilmiş bir yere dönüştürüldü. Kilisenin orta boşluğunda atlar gidip geliyor, sıraların üstünde dinlenen askerler birbirlerine açık saçık öyküler anlatıyor, çevre köylerden kadınlarla sevişiyorlardı. Bunun öcü sonradan alındı – aslında, gecikmiş bir öc almaydı bu. Manastır yağmalandı ve yerle bir edildi.</p>
		<p>Keşişler, bu cennete bir daha sahip olamadılar. Bu olaydan sonra, sahiplenme konusunda sürdürülen hukuk savaşlarından birinde, biri çıkıp çevre yerlerde oturanların, Tanrı’dan aldıkları bir buyruğu yerine getirdiklerini ileri sürdü. İsa şöyle demişti: “Susayanlara su veriniz.” Oysa manastır babaları onun sözlerine kulaklarını tıkamışlardı. Tanrı, kendilerini bey yerine koyanları ve doğanın efendisi gibi davrananları bu yüzden cezalandırmıştı.</p>
		<p>Belki de bu yüzden, manastırın büyük bir bölümü onarılıp otel haline getirildiği halde, kilise yıkıntı halinde kalmıştı. Çevrede yaşayan insanların çocukları, doğanın kendilerine cömertçe verdiği şeyi elde edebilmek için atalarının ne büyük bir bedel ödediğini hâlâ unutmamıştı.</p>
		<p>“Başı kopmamış şu tek heykel kimin heykeli?” diye sordum.</p>
		<p>“Avilalı Azize Teresa’nın. O kadın keramet sahibidir. Savaşların yol açtığı tüm öç alma isteklerine karşın, kimse ona dokunmaya cesaret edemedi.”</p>
		<p>Beni elimden tuttu ve dışarı çıktık. Manastırın bitip tükenmek bilmeyen koridorlarında dolaştık, geniş ahşap merdivenlerini tırmandık, avlu çevresindeki dehlizlerin oluşturduğu iç bahçelerde kelebeklerin uçuştuğunu gördük. Bu manastırın her ayrıntısını anımsıyordum – çünkü çocukken buraya sık sık gelmiştim ve eski anılar, yeni anılardan daha canlıymış gibi geliyor insana.</p>
		<p>Anılar. Bu haftadan önceki aylar ve günler, sanki bir başka yaşama aitti. Bir daha hiç geri dönmek istemediğim bir dönemdi bu, çünkü o yaşamda geçirdiğim saatlere aşkın eli değmemişti. Yıllarca ve yıllarca art arda hep aynı günü yaşamış, hep aynı biçimde uyanmış, hep aynı sözleri yineleyip durmuş, hep aynı düşleri kurmuştum.</p>
		<p>Annemle babamı anımsadım, onların anne ve babasını, birçok dostumu. Yürekten istemediğim bir şeyi elde etmek için uğraşıp didindiğim tüm o geçmiş zamanı anımsadım.</p>
		<p>Neden yapmıştım bunu? Bir açıklama bulamıyordum. Belki kendime başka yollar bulmakta gösterdiğim tembellik yüzünden. Belki başkalarının hakkımda düşüneceği şeylerden korktuğumdan. Ya da başkalarından farklı olabilmek için insanın çok büyük acılara katlanması gerektiğinden. Ya da belki, insanoğlu bir önceki kuşağın ayak izlerini izlemeye yazgılı olduğundan, ta ki belirli sayıda insan başka türlü davranmaya başlayıncaya kadar – bu bana, başrahibin söylediklerini anımsattı. İşte o zaman dünya değişiyor, bizler de onunla birlikte değişiyorduk.</p>
		<p>Ama ben, yaşamımı bu biçimde sürdürmek istemiyordum. Yazgım bana, bana ait olan şeyi vermişti, şimdiyse bana, kendi kendimi değiştirme olanağını sunuyor, dünyayı değiştirmeme yardımcı oluyordu.</p>
		<p>Dağları, o dağlarda yaptığımız gezintilerde rastladığımız dağcıları yeniden düşündüm. Bunlar, karda kaybolduklarında fark edilmek için canlı renklerde giysiler giyen, doruklara çıkan yolları bilen gençlerdi.</p>
		<p>Dağların dik yamaçlarında, kayalara önceden çakılmış alüminyum halkalar vardı: Tam güvenlikle tırmanabilmek için yapmaları gereken şey, iplerini bu halkalara geçirmekti yalnızca. Buralara hafta sonu macerası yaşamak için geliyor, pazartesi günü de doğaya kafa tutmuş –ve onu yenmiş– olma duygusuyla işlerinin başına dönüyorlardı.</p>
		<p>Ne var ki gerçek hiç de öyle değildi. Asıl maceracılar, o doruklara çıkan yolları vaktiyle ilk kez keşfetmeye karar vermiş olanlardı. İçlerinden bazıları, yarı yola kadar bile tırmanamamış, uçurumlara düşmüşlerdi. Başkaları, parmakları donduğundan, sakat kalmışlardı. Birçoğu da kaybolmuş, bir daha hiç bulunamamıştı.</p>
		<p>Ama günün birinde içlerinden biri o doruklara tırmanmayı başarmıştı. Onun gözleri, bu manzarayı hayranlıkla izleyen ilk insanın gözleriydi. Yüreği sevinçle dolmuştu. Tehlikeleri göze almıştı ve şimdi –bu başarısıyla–, öncekilerin başaramadığı bir şeyi başarmış ve böylelikle bu uğurda ölen herkesi onurlandırmış oluyordu.</p>
		<p>Aşağıdakiler şöyle düşünmüş olabilir: “Yukarıda, manzaradan başka ilginç hiçbir şey yok. Bunca çaba niye?” Ne var ki o ilk dağcı, ilginç olan şeyi içinde hissediyordu: doğaya kafa tutmak ve ilerlemek. Yeni doğan günün önceki günlere benzemediğini ve her günün sabahının kendine özgü mucizeyi, kocamış dünyaların yıkılıp gittiği, yeni yıldızların doğduğu o <em>büyülü anı </em>içinde barındırdığını bilmek.</p>
		<p>Bu dağların doruğuna ilk kez tırmanan kişi, aşağıya, bacaları tüten o küçücük evlere bakarken, kendi kendine aynı soruyu sormuş olmalıydı: “Oradaki insanlar için, yeni doğan her gün bir önceki günden farksız. Bunca çaba niye?”</p>
		<div class="margin-top html5_section">
			<p>Bundan böyle dağlar fethedilmiş, astronotlar Ay’ın üstünde yürümüş, yeryüzünde –küçücük de olsa– ayak basılmamış tek bir ada kalmamıştı. Ama geriye, insanların kafalarının içinde atılacakları büyük maceralar kalıyordu ve bana şimdi sunulan işte bunlardan biriydi. Bu bir kutsamaydı. Başrahip bunun böyle olduğunu hiç anlamıyordu. Böylesi acılar insana acı vermezdi.</p>
			<p>İlk adımı atanlara ne mutlu! Gün gelecek, insanlar kendilerinde meleklerle konuşma yeteneği olduğunu, bu halimizle Kutsal Ruh’un yeteneklerine sahip olduğumuzu ve mucizeler gerçekleştirebileceğimizi, benzerlerimizi iyileştirebileceğimizi, peygamberce sözler edebileceğimizi, başkalarını anlayabileceğimizi anlayacaklardı.</p>
		</div>
	</div>
</body>
</html>