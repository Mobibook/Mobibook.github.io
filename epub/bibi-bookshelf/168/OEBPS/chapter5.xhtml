<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Konuşması biter bitmez, insanlar çevresini sardı. Ben bekledim; bunca yıldan sonra onda uyandıracağım izlenimden kaygı duyuyordum. Kendine güveni olmayan bir çocuk gibi hissediyordum kendimi, onu kıskanıyordum, çünkü yeni dostlarını tanımıyordum, huzursuzdum, çünkü çevresindekilerle benden daha fazla ilgileniyordu.</p>
		<p>Bu sırada yaklaştı bana. Kızardı; o anda, biraz önceki ciddi sözleri söyleyen kişi değildi; yeniden, benimle birlikte Aziz Saturio Kilisesi’ne saklanıp, ailelerimiz ırmakta boğulduğumuzu sanıp polise haber verdiği sırada, dünyayı dolaşmayı düşlediğini söyleyen o küçük çocuk olmuştu.</p>
		<p>“Merhaba, Pilar,” dedi.</p>
		<p>Onu kucakladım. Bir şeyler söyleyip onu kutlayabilirdim. Bütün o insanların arasında kalmış olmaktan sıkılabilirdim. Çocukluk dönemimizle ilgili neşeli bir anekdot anlatabilir ve başkalarının ona hayranlıkla yaklaşmasından ne kadar gurur duyduğumu söyleyebilirdim. Zaragoza’ya kalkan son otobüsü yakalayabilmek için hemen gitmem gerektiğini açıklayabilirdim ona.</p>
		<p><em>Bunları yapabilirdim. </em>Bu cümlenin anlamını hiçbir zaman anlayamayacağız. Çünkü yaşamımızın her anında, gerçekleşme olasılığı olan bazı şeyler, sonunda gerçekleşmemiştir. Farkına varılmayan büyülü anlar vardır ve sonra, birden, yazgının eli dünyamızı değiştiriverir.</p>
		<p>İşte o anda da aynı şey oldu. Bütün bu yapabileceklerime karşın, ağzımdan tek bir cümle çıktı ve o cümle beni, bir hafta sonra, bu ırmağın kıyısına getirdi, bana bu satırları yazdırdı.</p>
		<p>“Gidip bir kahve içebilir miyiz?” diye sordum.</p>
		<p>Ve o, bana dönerek, yazgının ona uzattığı elimi elinin içine aldı.</p>
		<p>“Seninle mutlaka konuşmam gerek. Yarın Bilbao’da bir konuşma yapacağım. Arabam var.”</p>
		<p>“Zaragoza’ya dönmem gerekiyor,” dedim, bunun o anda ileri sürülebilecek en son gerekçe olduğunun farkında olmadan.</p>
		<p>Ne var ki, bir saniyeden çok daha kısa bir zamanda, belki yeniden o eski çocuk halime döndüğümden, belki de varlığımızın en güzel anları bizim irademize bağlı olmadığından, şunu söyledim ona:</p>
		<p>“Meryem Ana Bayramı yaklaşıyor. Seninle Bilbao’ya gelebilir, sonra da oradan doğrudan geri dönebilirim.”</p>
		<p>Ona “papaz okulu öğrenciliği” hakkında sorular sormak için yanıp tutuşuyordum.</p>
		<p>“Bana soracağın bir şey mi var?” dedi, aklımdan geçeni sezinleyerek.</p>
		<p>Gerçeği söylemek istemedim.</p>
		<p>“Evet. Sen konuşmaya başlamadan önce bir kadın, ona ait olan şeyi kendisine geri verdiğini söyledi.”</p>
		<p>“Önemli değil.”</p>
		<p>“Bana göre önemli. Yaşamın hakkında hiçbir şey bilmiyorum, bu kadar insanı bir arada görmek beni şaşırttı.”</p>
		<p>Güldü ve orada bulunan insanlara döndü.</p>
		<p>“Bir dakika,” dedim, kolundan tutarak. “Soruma cevap vermedin.”</p>
		<p>“Anlatacaklarımda, ilgini fazlaca çekecek bir şey yok, Pilar.”</p>
		<p>“Olsun, ben öğrenmek istiyorum.”</p>
		<p>Derin bir soluk aldı ve beni salonun bir köşesine götürdü.</p>
		<p>“Tektanrılı üç büyük din; Yahudilik, İslamiyet ve Hıristiyanlık, erkeklerin ağır bastığı dinlerdir. Bu dinlerde din adamları erkektir. Öğretinin dogmalarını bilen ve yasaları koyan erkeklerdir.”</p>
		<p>“Peki, o kadın ne demek istiyordu?”</p>
		<p>Biraz duraksadı. Ama cevapladı.</p>
		<p>“Benim dünyayı başka türlü gördüğümü. Tanrı’nın kadın yüzüne inandığımı.”</p>
		<p>Soluk aldım, rahatlamıştım; kadın yanılmıştı. Dostum, papaz okulu öğrencisi olamazdı: Din okulu öğrencilerinin, dünyayı başka türlü görmelerine izin verilmezdi.</p>
		<p>“Çok iyi açıkladın,” dedim.</p>
	</div>
  </body>
</html>