<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Beni soydu ve içime girdi. Gücünü, korkusunu, isteğini hissettim. Biraz canım yandı, ama önemli değildi. Tıpkı, şu anda aldığım zevkin önemli olmayışı gibi. Ellerimi başında gezdiriyordum, inlediğini duyuyordum ve burada, içimde olduğu için, bana ilk kez oluyormuşçasına zevk verdiği için Tanrı’ya şükürler ediyordum.</p>
		<p>Gece boyunca seviştik; aşk, uykularla, rüyalarla karışıyordu. Onu kendi bedenimin içinde hissediyor ve bunun gerçek olduğundan emin olabilmek ve –şimdi otel haline getirilmiş bu şatoda vaktiyle yaşamış gezgin şövalyeler gibi– birden kaçıp gitmesini engellemek için kollarımın arasında sıkıyordum. Suskun taş duvarlar bana, beklemeye koyulmuş soylu kadınların öyküsünü, akıtılan gözyaşlarını, bir işaret ya da bir umut görebilmek için, gözlerini ufka dikip beklemekle geçirilen günleri anlatıyordu.</p>
		<p>Ama ben, böyle bir yaşamı hiçbir zaman kabullenmeyecektim: Buna yemin ettim. Onu hiçbir zaman yitirmeyecektim. Her zaman benimle birlikte olacaktı – çünkü kilise sahının arkasındaki haça bakarken, Kutsal Ruh’un anlamadığım sözlerini işitmiştim ve bu sözler bana, hiçbir günah işlemediğimi söylemişti.</p>
		<p>Onun eşi olacaktım. Yeniden yaratılması gereken bir dünyada birlikte yeni yollar açacaktık. Büyük Anamızdan söz edecektik; dört büyük melekten biri olan Mikâil gibi, öncülerin bunaltısını ve kendinden geçişini birlikte yaşayacaktık. O sözler bana bunları söylemişti; ve ben inancıma kavuşmuştum, o sözlerin doğru olduğunu biliyordum.</p>
	</div>
  </body>
</html>