<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Ayağımdaki tenis çorapları kardan sırılsıklam olmuştu. Pederin ayağındaysa, açık sandaletlerle yün çoraplar vardı; bu yüzden, şikâyet etmedim. O, bu duruma katlanıyorsa benim de katlanmam gerekiyordu. Tepelere tırmanmaya başladık.</p>
		<p>“Çok var mı daha?”</p>
		<p>“En fazla yarım saatlik bir yürüyüş.”</p>
		<p>“Nereye gidiyoruz?”</p>
		<p>“Onu bulmaya. Öteki insanları da.”</p>
		<p>Daha fazla konuşmak istemiyordu, bunu hissettim. Belki de bütün gücünü tırmanmaya vermek istiyordu. Sessizlik içinde yürüdük; sis neredeyse bütünüyle dağılmış gibiydi, güneşi sarı bir küre halinde yeniden görmeye başlıyorduk. Vadi ilk kez bütünüyle gözlerimin altındaydı: tabanında akan ırmak, dağınık birkaç kulübe ve dağın yamacında asılı gibi duran Saint-Savin. Kilisenin çan kulesini, o ana kadar fark etmemiş olduğum bir mezarlığı ve önyüzleri ırmağa bakan Ortaçağ evlerini seçebiliyordum.</p>
		<p>Biraz altımızda, demin geçtiğimiz yerlerden birinde, bir çoban şimdi koyun sürüsünü güdüyordu.</p>
		<p>“Yoruldum,” dedi peder. “Biraz duralım.”</p>
		<p>Üzerindeki karları temizleyip sırtımızı bir kayaya verdik. Peder terlemişti – ayakları donmuştu herhalde.</p>
		<p>“Aziz Santiago güç versin bana, çünkü onun izlediği yolu bir kez daha izlemek istiyorum,” dedi, bana doğru dönerek.</p>
		<p>Bu düşüncesinin ne anlama geldiğini kestiremedim, konuyu değiştirmeyi yeğledim.</p>
		<p>“Karın üstünde ayak izleri var,” dedim.</p>
		<p>“Bazıları, avcıların ayak izi. Ötekiler de bir geleneği sürdürmek isteyen erkeklerin ve kadınların ayak izleri.”</p>
		<p>“Hangi geleneği?”</p>
		<p>“Aziz Savin’in geleneğini. Dünyadan elini eteğini çekip bu dağlara gelmek ve buradan Tanrı’nın görkemini hayranlıkla izleme geleneği.”</p>
		<p>“Peder, bir şeyi artık anlamam gerekiyor. Düne kadar, dinsel yaşamla evlilik arasında duraksayan bir erkekle birlikteydim. Bugün, bu erkeğin mucizeler gerçekleştirdiğini öğreniyorum.”</p>
		<p>“Hepimiz mucizeler gerçekleştiririz. İsa şöyle demişti: Bir hardal tohumunun içinde taşıdığı güce inanacak olursak, karşımızdaki dağa, ‘Hareket et!’ diyebiliriz, dağ da hareket eder.”</p>
		<p>“Sizin ağzınızdan duymak istediğim, din dersi değil, peder. Bir erkeği seviyorum ve onun hakkında daha çok bilgi sahibi olmak, onu anlamak, ona yardımcı olmak istiyorum. Herkesin yapabileceği ya da yapamayacağı şeyler beni ilgilendirmiyor.”</p>
		<p>Derin bir soluk aldı. Bir an kararsız kaldı, ama sözünü hemen sürdürdü:</p>
		<p>“Endonezya’daki adalardan birinde, maymunları inceleyen bir bilgin, bir dişi maymuna, bulduğu patatesleri yemeden önce, ırmağın suyunda yıkamayı öğretmişti. Üzerindeki kumlardan ve çamurlardan temizlendiğinde patates daha lezzetli oluyordu. Bunu yalnızca, söz konusu maymunların öğrenme yetenekleri üzerinde bir inceleme kaleme aldığı için yapan bilgin, bunun neye yol açacağını düşünemezdi. Adadaki öteki maymunların da o dişi maymunun yaptığını yapmaya başlamaları onu çok şaşırtmıştı. Öyle ki, günün birinde belirli sayıda maymun patates yıkamayı öğrendiğinde, takımadalarda yaşayan bütün maymunlar aynı şeyi yapmaya başladı. İşin en şaşırtıcı yanı, öteki hayvanların bunu, deneyin yapıldığı adadaki maymunlarla hiç temasları olmadığı halde öğrenmeleriydi.”</p>
		<p>“Anladınız mı?”</p>
		<p>“Hayır.”</p>
		<p>“Bu konuda çeşitli bilimsel araştırmalar yapıldı. Bu durumun, bilim adamlarının büyük çoğunluğunca kabul edilen açıklaması şöyle: Bir türü oluşturan belirli sayıda birey evrim geçirdiğinde, tür, bütünüyle evrimleşir. Bu bireylerin ne sayıda olması gerektiği bilinmiyor, ama evrimin böyle gerçekleştiği biliniyor.”</p>
		<p>“Bu, Bakire Anamızın günahsız gebeliğinin öyküsüne benziyor,” dedim. “O aynı zamanda hem Vatikan’daki bilgelere hem de cahil köylü kadınına görünmüştü.”</p>
		<p>“Dünyanın bir ruhu vardır ve bir an gelir o ruh, etkisini herkesin ve her şeyin üstünde aynı anda gösterir.”</p>
		<p>“Dişi bir ruh.”</p>
		<p>Güldü, ama bana bu gülüşün anlamını açıklamadı.</p>
		<p>“Bakire Anamızın günahsız gebeliği, yalnızca Vatikan’ ın sorunu olmamıştır belki de,” diye sürdürdü. “Sekiz milyon insan, bir dilekçenin altına imza koyup papaya göndermişti. Bu imzalar dünyanın her yanından insanlara aitti. Konu askıdaydı.”</p>
		<p>“Atılan ilk adım bu muydu, peder?”</p>
		<p>“Neyin ilk adımı?”</p>
		<p>“Bakire Anamızın, Tanrı’nın kadın yüzünün ete kemiğe bürünmesi olduğunu düşünmeye götürecek davranışın ilk adımı. Her şey bir yana, İsa’nın, Tanrı’nın erkek yüzünün ete kemiğe bürünmüş biçimi olduğunu biliyoruz.”</p>
		<p>“Ne demek istiyorsunuz?”</p>
		<p>“İçinde kadının da yer alacağı bir Teslis’in varlığını ne zaman kabul edeceğiz? Ana, Oğul ve Kutsal Ruh’tan oluşan bir Teslis?”</p>
		<p>“Yola koyulalım,” dedi. “Burada hareketsiz kalamayız, hava çok soğuk.”</p>
	</div>
  </body>
</html>