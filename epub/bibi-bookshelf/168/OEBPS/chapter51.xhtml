<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Piedra Irmağı’nın Kıyısında Oturdum Ağladım</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="top html5_section">
		<p>Gün boyunca yazdım, sonra ertesi gün, daha sonraki gün durmadan yazdım. Her sabah, Piedra Irmağı’nın kıyısına gidiyordum. Akşam olduğunda, kadın yanıma geliyor, kolumdan tutup eski manastırdaki odasına götürüyordu beni. Çamaşırımı yıkıyor, akşam yemeğini hazırlıyor, benimle önemsiz şeylerden söz ediyor, daha sonra, yatağıma yatırıyordu.</p>
		<div class="margin-top html5_section">
			<p>Bir sabah, yazdıklarımı artık neredeyse bitiriyordum ki bir araba sesi duydum. Yüreğim göğsümden fırlayacakmış gibi oldu, ama aklıma gelene inanmak istemiyordum. Şimdi kendimi kuşlar kadar özgür, insanların arasına dönmeye, o dünyanın yeniden bir parçası olmaya hazır hissediyordum. En katlanılmaz dönemi atlatmıştım – içimdeki hasret duygusu beni hüzünlendirse de. Ne var ki yüreğim haklı çıkmıştı. Gözlerimi yazımdan kaldırmaya gerek duymadan, onun varlığını hissettim, adımlarının sesini duydum.</p>
			<p>“Pilar,” dedi, yanıma otururken.</p>
			<p>Cevap vermedim. Yazmayı sürdürdüm, düşüncelerimi düzene sokmayı başaramıyordum. Yüreğim küt küt atıyor, ona doğru atılmak için göğsümü parçalayıp fırlayacakmış gibi oluyordu. Ama buna izin vermiyordum.</p>
			<p>Orada oturup ben yazmayı sürdürürken ırmağa baktı. Böylece, öğleye kadar birbirimizle hiç konuşmadan öylece kaldık; ve ben, kuyunun başında birden onu sevdiğimi anladığım o akşam, yan yana nasıl sessizce durduğumuzu anımsadım.</p>
			<p>Yazmaktan yorulan elimin ağrısına artık dayanamaz hale geldiğimde, kısa bir ara verdim. Bunun üzerine konuşmaya başladı:</p>
			<p>“Mağaradan çıktığımda karanlık olmuştu, seni aradım ama bulamadım. Zaragoza’ya gittim. Sonra, Soria’ya kadar gittim. Seni bulmak için bütün dünyayı dolaşabilirdim. Sana ait bir iz bulabilmek umuduyla Piedra Manastırı’na geri dönmeye karar verdim, orada bir kadına rastladım. Nerede olduğunu bana o söyledi. Ve bana, günlerdir bıkmadan beni beklediğini söyledi.”</p>
			<p>Gözlerim yaşla doldu.</p>
			<p>“Sen bu ırmağın kıyısında kaldığın sürece, ben de senin yanında oturacağım. Uyumaya gittiğinde, kapının önünde uyuyacağım. Uzaklara gidecek olursan, peşinden geleceğim. Ta ki bana ‘Defol!’ deyinceye kadar. O zaman çekip gideceğim. Ama yaşamımın sonuna kadar seni seveceğim.”</p>
			<p>Gözyaşlarımı artık gizleyemiyordum. Onun da ağladığını gördüm.</p>
			<p>“Bir şeyi bilmeni istiyorum ki...” diye söze başladı.</p>
			<p>“Bir şey söyleme. Oku.”</p>
			<p>Ve ona dizlerimin üstünde duran kâğıtları uzattım.</p>
			<p>Öğleden sonrayı, Piedra Irmağı’nın sularına bakarak geçirdim. Kadın, bize sandviçle şarap getirdi, şundan bundan söz etti, daha sonra bizi yalnız bıraktı. Birkaç kez okumayı kesti, kafasının içi düşüncelerle yüklü, gözlerini ufka dikti.</p>
			<p>Bir ara, ormanda biraz yürümek istedim, küçük çağlayanlar boyunca yürüdüm, tarih yüklü yamaçlarda dolaştım. Güneş alçalmaya başladığında, onu bıraktığım yere geri döndüm.</p>
			<p>“Teşekkür ederim,” dedi önce, kâğıtları bana uzatırken. “Ve bağışla beni.”</p>
			<p>Piedra Irmağı’nın kıyısında oturdum ve gülümsedim.</p>
			<p>“Senin aşkın beni kurtarıyor, düşlerimi geri veriyor bana,” diye sürdürdü.</p>
			<p>Sesimi çıkarmadım, kımıldamadım.</p>
			<p>“137. mezmuru anımsıyor musun?” diye sordu bana.</p>
			<p>Başımla “hayır” dedim. Konuşmaktan korkuyordum.</p>
			<blockquote class="poem">
				<p>“Babil ırmakları kenarında...”</p>
			</blockquote>
			<p>“Evet, evet, biliyorum,” dedim bu başlangıçtan sonra, yavaş yavaş yaşama geri döndüğümü hissederek. “Sılayı anlatır. Yüreklerinden gelen ezgiyi dışa vuramadıkları için, sazlarını ağaçlara asan insanları anlatır.”</p>
			<p>“Ama düşündeki ülkenin hasretiyle ağladıktan sonra, mezmuru söyleyen kişi kendi kendine söz verir.”</p>
			<blockquote class="poem">
				<p>“Eğer seni unutursam, ey Yeruşalim,</p>
				<p>Sağ elim hünerini unutsun.</p>
				<p>Eğer seni anmazsam,</p>
				<p>Eğer Yeruşalimi baş sevincimden</p>
				<p>üstün tutmazsam,</p>
				<p>Dilim damağıma yapışsın.”</p>
			</blockquote>
			<p>Yeniden gülümsedim.</p>
			<p>“Unutmaya başlamıştım. Sen belleğimi tazeledin.”</p>
			<p>“Yeteneğine yeniden kavuşacağını düşünüyor musun?” diye sordum.</p>
			<p>“Bunu bilmiyorum. Ne var ki Tanrı’nın bana ikinci bir şans bağışladığını biliyorum. Bu şansı bana, seninle birlikte olduğum şu anda bağışlıyor. Ve yolumu bulmama yardım edecek bana.”</p>
			<p>Bir kez daha sözünü kestim.</p>
			<p>“<em>Bizim</em> yolumuzu.”</p>
			<p>Beni ellerimden tutup ayağa kaldırdı.</p>
			<p>“Git eşyalarını topla. Düşler boş oturtmaz insanı.”</p>
		</div>
	</div>
</body>
</html>