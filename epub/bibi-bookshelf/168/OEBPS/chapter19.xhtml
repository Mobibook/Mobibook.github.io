<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Piedra Irmağı’nın Kıyısında Oturdum Ağladım</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="top html5_section">
		<p>Karanlık ve sis şimdi çevremizi bütünüyle sarıyor. Suyun içinde, zamanın ve düşüncenin var olmadığı ana rahminde olduğumu düşlüyorum. Söylediği sözlerin bir anlamı, ürperten bir anlamı varmış gibi geliyor bana. Onun yaptığı konuşmayı dinleyen kadını anımsıyorum. Beni meydana kadar götüren genç kızı anımsıyorum. Suyun, Tanrıça’nın simgesi olduğunu o da söylemişti.</p>
		<p>“Buradan yirmi kilometre uzakta bir mağara var,” diye sürdürdü. “11 Şubat 1858’de, küçük bir kız, iki arkadaşıyla birlikte o mağaranın yakınında odun topluyordu. Astımlı, çelimsiz, yoksul denecek kadar her şeyden yoksun küçücük bir kızcağız. Mevsim kıştı; o gün, küçük bir derenin karşı kıyısına geçmeye korktu: Üstünü başını ıslatabilir, hastalanabilirdi; annesiyle babasının, onun çobanlık yaparak kazandığı birazcık paraya ihtiyacı vardı.</p>
		<p>“Tam bu sırada, beyazlara bürünmüş bir kadın belirdi, ayaklarında altın sarısı iki gül vardı. Çocukla, bir prenses edası içinde konuşarak, oraya ‘lütfen’ sık sık gelmesini söyledi ve ortadan kayboldu. Küçük kızın o anda kendinden geçtiğini gören öteki kızlar, olup biteni herkese anlatmakta gecikmediler.</p>
		<p>“O andan sonra, küçük kız için uzun bir cehennem azabı başlamış oldu. Bir yere kapattılar onu, her şeyi yadsımaya zorladılar. Kandırmak için, kendisine beliren varlıktan özel bazı lütuflar istemesi için para önerdiler ona. İlk günlerde, ailesine herkesin önünde küfürler edildi: Küçük kızın bütün bunları dikkat çekmek için söylediği ileri sürülüyordu.</p>
		<p>“Adı Bernadette olan küçük kızın, kendisine görünen varlık hakkında en küçük bir fikri bile yoktu. Ondan söz ederken, köylü şivesiyle ‘o şey’ diyordu ve bu durumdan bunalan annesiyle babası, yardım dilemek için köyün papazına gitti. Papaz, kadının bir sonraki görünüşünde küçük kızın, ona adını sormasını istedi.</p>
		<p>“Bernadette, papazın söylediğini yaptı, ama aldığı tek cevap, gülümseme oldu. O varlık ona, toplam on sekiz kez göründü; bu belirmelerin çoğunda tek bir söz bile söylemedi. Bu karşılaşmaların birinde küçük kıza, toprağı öpmesini söyledi. Bernadette, hiçbir şey anlamaksızın, kendisine buyurulan şeyi yaptı. Bir gün de çocuğa, mağaranın zemininde bir çukur kazmasını söyledi. Bernadette, söyleneni yaptı ve kazdığı yerden çamurlu bir su kaynamaya başladı; bu mağara, domuz sığınağı olarak kullanılıyordu.</p>
		<p>“‘<em>İç o suyu</em>,’ dedi kadın.</p>
		<p>“Su o kadar kirliydi ki Bernadette, avucuna üç kez su aldı, ama ağzına götürmeye cesaret edemedi. Sonunda buyruğa uydu, ama tiksinerek. Onun kazdığı yerden artık bir su kaynamaktaydı. Kör bir adam, bu sudan yüzüne birkaç damla sürdü ve gözleri açıldı. Yeni doğan çocuğunun can çekiştiğini gören umutsuz bir kadın, bebeğini –suyun ısısının sıfırın altına düştüğü bir gün– suya batırdı ve bebek iyileşti.</p>
		<p>“Haber yavaş yavaş herkese yayıldı ve çevreye binlerce insan üşüştü. Küçük Bernadette, kadının adını öğrenme çabasını sürdürüyordu, ne var ki o gülümsemekle yetiniyordu. Ta ki günün birinde o varlık, çocuğa dönüp şunları söyleyinceye kadar:</p>
		<p>“‘Ben, Günahsız Gebe, Meryem Ana’yım.’</p>
		<p>“Çok sevinen küçük kız, koşarak gidip bu haberi papaza ulaştırdı.</p>
		<p>“‘Böyle bir şey olamaz,’ dedi papaz. ‘Hiç kimse, aynı zamanda hem ağaç hem meyve olamaz, yavrum. Oraya geri dön ve o kadının üstüne kutsal sudan at.’</p>
		<p>“Papaz için, başlangıçtan bu yana yalnızca Tanrı var olabilirdi – Tanrı’ysa, her yerde belirtileri görüldüğü gibi, erkekti.”</p>
		<p>Uzun süre konuşmadı.</p>
		<p>“Bernadette, o varlığın üzerine kutsal sudan attı, o ise ona tatlılıkla gülümsedi. Başka bir şey yapmadı.</p>
		<p>“16 Temmuz’da son bir kez göründü. Kısa bir süre sonra da Bernadette manastıra kapandı, mağaranın yakınındaki bu küçük köyün kendi yazgısını tümüyle değiştirdiğinin farkında değildi. Su, yerden kaynamaya devam etti, mucizeler de birbirini izledi.</p>
		<p>“Bu öykü önce Fransa’da dilden dile dolaştı, sonra tüm dünyada. Köy büyüdü, gelişti. Tüccarlar gelip her yana yerleşti. Oteller açıldı. Bernadette öldü ve ne olup bittiğinden habersiz, buradan uzak bir yere gömüldü.</p>
		<p>“Bazı kişiler, kiliseyi zor durumda bırakmak için (Çünkü o sırada Vatikan, insanlara görünen varlıkların varlığını kabul ediyordu.) sahte mucizeler uydurmaya başladı, ama bunların daha sonra maskesi düştü. Kilise sert önlemler aldı: Belirli bir tarihten sonra, ancak tıbbi ve bilimsel kurullar tarafından bir dizi ciddi incelemeye tabi tutulan olayları mucize olarak kabul etmeye başladı.</p>
		<p>“Ne var ki su akmaya devam ediyor ve iyileşme kürleri sürüyor.”</p>
		<div class="margin-top html5_section">
			<p>Yakınlarda bir gürültü oldu gibi geldi bana. Korktum, ama o kılını bile kıpırdatmadı. Sisin, şimdi bir yaşamı ve bir öyküsü var. Bana söylediği her şeyi düşünüyorum. Bütün bunları nasıl bilebiliyor?</p>
			<p>Tanrı’nın kadın yüzünü düşünüyorum. Yanımda duran adamın ruhu çelişkiler içinde. Kısa süre önce bana papaz okuluna gireceğini yazdı; ne var ki Tanrı’nın kadın yüzü olduğuna inanıyor.</p>
			<p>Suskun kaldı. Bana gelince; toprak ananın karnında, zamanın ve mekânın dışındaki o yerde olduğumu düşlemeyi sürdürüyorum. Bernadette’in öyküsü bana, gözlerimin önünde, bizi saran bu sisin içinde cereyan ediyormuş gibi geliyor.</p>
			<p>Yeniden söze başlıyor:</p>
			<p>“Bernadette’in en önemli şeyler hakkında bilgisi yoktu. Bunlardan ilki, bu dağlara Hıristiyan dininin gelişinden önce buralarda Keltlerin oturduğu, bu halkların kültüründeyse, Tanrıça’ya tapınmanın en önemli şey olduğuydu. Gelip geçen kuşaklar boyunca insanlar, Tanrı’nın kadın yüzünü fark etmişlerdi, onun Sevgisini ve onun Zaferini paylaşıyorlardı.”</p>
			<p>“Ya ikincisi?”</p>
			<p>“İkincisi, Bernadette’e bu varlık görünmeye başlamadan kısa bir süre önce, Vatikan’ın en üst düzeydeki din adamları gizli toplantılar yapmışlardı. Bu toplantılarda olup bitenleri neredeyse hiç kimse bilmiyordu; Lourdes köyünün papazının da o toplantılarda konuşulanlar hakkında hiçbir şey bilmediği kesindi. Katolik Kilisesi’nin yüksek orunlu kişileri, Günahsız Gebe dogmasının kurulması hakkında bir karar almak üzereydiler. Bu dogma, sonunda, Papalığın <em>Ineffabilis Deus </em>başlıklı bağıtıyla ilan edildi. Ne var ki, geniş halk kitlelerine, bunun ne anlama geldiği tam olarak açıklanmadı.”</p>
			<p>“Peki, bütün bunlar hakkında senin görüşün ne?”</p>
			<p>“Ben onun öğretisine inanıyorum. Bildiklerimi ona borçluyum,” dedi ve böylelikle bilgisinin kaynağını açıklamış oldu.</p>
			<p>“Sana da beliriyor mu?”</p>
			<p>“Evet.”</p>
		</div>
	</div>
</body>
</html>