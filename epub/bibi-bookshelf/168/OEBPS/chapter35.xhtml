<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>“Biraz önce sandaletlerimi incelediniz,” dedi.</p>
		<p>“İnsanların düşüncelerini gerçekten okuyor musunuz?”</p>
		<p>Cevap vermedi.</p>
		<p>“Size, öykünün bir bölümünü anlatacağım. Bizim tarikatımızın kuruluş öyküsünün bir bölümünü. Bizler, Avilalı Azize Teresa’nın koyduğu kurallara göre kurulmuş, Carmel Dağı rahipleri adı verilen kişileriz. Sandaletler, bu kuralların bir parçasını oluşturur; insanın kendi bedenine egemen olabilmesi, aklına da egemen olması anlamına gelir.</p>
		<p>“Teresa, çok iyi bir eğitim görmesi için babasınca manastıra verilmiş güzel bir genç kızdı. Günün birinde, manastırın bir koridorunda yürürken İsa ile konuşmaya başladı. Kendinden geçişleri öylesine güçlü, öylesine derindi ki, sonunda kendini bütünüyle bu işe adadı ve kısa sürede yaşamı bütünüyle değişti. Carmelite manastırlarının, gerçek birer evlendirme bürosuna dönüştüğünü gördüğünden, İsa’nın ve Carmel’in özgün öğretilerini izleyecek yeni bir tarikat kurmaya karar verdi.</p>
		<p>“Azize Teresa’nın, önce kesin kanıya varması, sonra da yaşadığı dönemin güçlerine, Kilise’ye ve Devlet’e karşı durması gerekti. Her şeye karşın, seçtiği yolda ilerlemekte duraksamadı; misyonunu yerine getirmesi gerektiğine inanmıştı. Ruhunun gücünü yitirmeye başladığı bir gün, oturmakta olduğu evin kapısına, paçavralara bürünmüş bir kadın geldi. Ne pahasına olursa olsun, rahibe ana ile konuşmak istiyordu. Evin sahibi ona sadaka verdi, ama o bunu kabul etmedi. Teresa ile konuşmadan bir yere adım atmayacaktı.</p>
		<p>“Üç gün boyunca, aç ve susuz, kapının önünde bekledi. Rahibe, ona acıdığından, içeri girmesine izin vermelerini istedi.</p>
		<p>“‘Hayır,’ dedi ev sahibi, ‘bu kadın deli.’</p>
		<p>“‘Herkese kulak verecek olursam, sonunda ben de deli olduğuma inanmaya başlayacağım,’ diye cevapladı rahibe. ‘Bu kadında da benimki gibi bir delilik bulunabilir: çarmıha gerilmiş İsa deliliği.’”</p>
		<p>“Azize Teresa, İsa ile konuşuyordu,” dedim.</p>
		<p>“Evet. Biz kendi öykümüze dönelim. Rahibe, sözü edilen kadını sonunda kabul etti. Kadın, Granadalı olduğunu, adının María de Jesús Yepes olduğunu söyledi. Bakire Meryem ona görünüp kendisinden tarikatın özgün kurallarını uygulayacak bir manastır kurmasını istediğinde, din öğrenimi görmekteymiş.”</p>
		<p>“Azize Teresa gibi,” diye düşündüm.</p>
		<p>“María de Jesús, Meryem kendisine göründüğü gün, manastırdan ayrılıp çıplak ayakla Roma’ya kadar gitmiş. Bu hac yolculuğu iki yıl sürmüş; yolculuk sırasında yıldızların altında uyuyor, soğuğa ve sıcağa katlanıyor, kendisine acıyanların verdiği sadakalarla karnını doyuruyormuş. Hedefine varması bir mucizeymiş. Ama Papa IV. Pius tarafından kabul edilmesi daha da büyük bir mucize olmuş.”</p>
		<p>“Çünkü Papa da, Teresa ve daha birçokları gibi aynı şeyi düşünüyormuş,” diye karşılık verdim.</p>
		<p>Bernadette’in, Vatikan’ın kararını bilmediği, öteki maymunların yapılmakta olan deneyi bilmedikleri, María de Jesús’un ve Teresa’nın, birbirlerinin ne düşündüğünü bilmedikleri gibi.</p>
		<p>Bütün bunların anlamını yavaş yavaş sezmeye başlıyordum.</p>
	</div>
  </body>
</html>