<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Gözlerimi açtığımda manastırdaydım. Bir kadın beni inceliyordu.</p>
		<p>“Neredeyse ölecektiniz,” dedi. “Manastırın bekçisi olmasaydı, şimdi burada olmayacaktınız.”</p>
		<p>Sendeleyerek kalktım. Bir gün önce olup bitenlerin bir bölümünü anımsadım ve o adamın o sırada orada olup beni kurtarmasına hayıflandım. Ama şimdi o ölüm anı geçip gitmişti. Yaşamımı sürdürecektim.</p>
		<p>Kadın, beni mutfağa götürüp kahve, bisküvi ve reçel verdi. Soru sormadı bana, ben de ona hiçbir şey anlatmadım. Yemeğimi bitirdiğimde, çantamı verdi.</p>
		<p>“Eksik bir şeyiniz var mı, bir bakın.”</p>
		<p>Her şeyim tamamdı tabii. Çantamın içinde zaten bir şey yoktu ki.</p>
		<p>“Önünüzde bir yaşam var, kızım. Uzun bir yaşam. Bundan böyle o yaşama daha çok özen gösterin.”</p>
		<p>“Buradan az uzakta bir köy kilisesi var,” dedim, gözyaşlarımı tutarak. “Dün o kiliseye biriyle birlikte...”</p>
		<p>Nasıl açıklayacağımı bilemiyordum.</p>
		<p>“...bir çocukluk arkadaşımla birlikte girmiştim. Kiliselere girip çıkmaktan bıkmıştım, ama çanlar çalıyordu ve o, bunun bir işaret olduğunu, kiliseye mutlaka girmemiz gerektiğini söyledi.”</p>
		<p>Kadın, fincanımı doldurdu, kendine de biraz kahve koydu ve öykümü dinlemek için karşıma oturdu.</p>
		<p>“O kiliseye girdik. İçerde kimse yoktu, her taraf loştu. Bir işaret aramaya çalıştım. Ama her yanda hep aynı sunakları, aynı azizleri görüyordum. Birden, yapının üst bölümünde, orgun bulunduğu yerde bir hareket olduğunu fark ettik. Yukarıda, ellerinde gitarlarıyla bir grup genç vardı, aletlerini akort etmeye başladılar. Yola yeniden koyulmadan önce, biraz müzik dinlemeye karar verdik. Biraz sonra, içeri bir adam girdi, gelip yanımıza oturdu. Neşeliydi, gençlere bağırıp bir pasodoble<a class="si-noteref epub-type_noteref" href="#f10" id="backlink-10">10</a> çalmalarını istedi.”</p>
		<p>“Boğa güreşlerinde çalınan müzik!” diye bağırdı kadın. “Umarım, onun söylediğini yapmamışlardır.”</p>
		<p>“Hayır. Güldüler ve bir flamenko çaldılar. Dostum ve ben, göklerin ayaklarımıza indiği izlenimine kapılmıştık; kilise, bizi çağıran loşluk, gitarların sesi ve yanımıza oturmuş olan adamın neşesi, bütün bunlar bir mucizeydi. Kilise, giderek doldu. Gençler, flamenko çalmayı sürdürüyorlardı, içeri giren insanlar da kendilerini müziğin havasına bırakıyorlardı. Dostum, biraz sonra başlayacak ayine kalmak isteyip istemediğimi sordu. İstemediğimi söyledim: Kat edecek uzun bir yolumuz vardı. Çıkmaya karar verdik – ama daha önce, bu görkemli anı bize yaşattığı için Tanrı’ya şükrettik. Kapıya geldiğimizde, çok sayıda insanın –gerçekten çok büyük sayıda, belki de köyün tamamı– kiliseye doğru gelmekte olduğunu hemen fark ettik. Bu köy, İspanya’nın en koyu Katolik köyü herhalde, diye düşündüm. Belki de bu, buradaki ayinlerin çok canlı olmasından ileri geliyordu. Arabaya bineceğimiz sırada, bir kortejin bize doğru gelmekte olduğunu gördük. İnsanlar bir tabut taşıyorlardı. Herhalde bir cenaze vardı. Kortej, kilisenin önüne gelir gelmez, müzikçiler flamenko çalmayı keserek, ölü ruhların erince kavuşması için yazılmış bir dinsel tören müziği çalmaya başladı.”</p>
		<p>“Tanrı, ruhunu bağışlasın,” dedi kadın, haç çıkararak.</p>
		<p>“Onu bağışlayacak mı acaba?” dedim ben de, haç çıkararak. “Ama o kiliseye girmiş olmamızın mutlaka bir anlamı vardı: Öykülerin sonunun her zaman hüzünlü bittiğini anlatmak istiyordu bize.”</p>
		<p>Kadın, bana baktı ve hiçbir şey söylemedi. Sonra dışarı çıktı, kısa bir süre sonra da elinde kâğıtlarla ve bir kalemle geri döndü.</p>
		<p>“Benimle gelin.”</p>
		<p>Birlikte dışarı çıktık. Gün ağarıyordu.</p>
		<p>“Derin soluk alın,” dedi bana. “Gelmekte olan bu yeni sabahın ciğerlerinize girmesine, damarlarınızda dolaşmasına izin verin. Öyle görünüyor ki, dün kaybolmanız bir rastlantı değil.”</p>
		<p>Cevap vermedim. Konuşmasını sürdürdü.</p>
		<p>“Ayrıca, bana anlattığınız öyküyü de, bu öykünün anlamını da kavramamışsınız. Son bölümdeki hüzünlü sahneyi görmüşsünüz yalnızca, bu arada kilisede geçirdiğiniz sevinçli anları unutmuşsunuz. Göklerin ayaklarınızın dibine indiği izlenimini aldığınızı da unutmuşsunuz ve...”</p>
		<p>Durakladı ve gülümsedi “...bu izlenimi çocukluk arkadaşınızla birlikte aldığınızı da,” diye bitirdi, suç ortağımmış gibi gülümseyerek. “İsa şöyle demişti: ‘<em>Bırakın ölüleri ölüler gömsün.</em>’ Çünkü O, ölümün var olmadığını biliyordu. Yaşam, biz doğmadan önce vardı, biz bu dünyadan ayrıldıktan sonra da var olmayı sürdürecek.”</p>
		<p>Gözlerime yaş doldu.</p>
		<p>“Aşk için de aynı şey söz konusu,” diye sürdürdü. “Bizden önce vardı, sonsuza kadar da var olmayı sürdürecek.”</p>
		<p>“Sanki benim yaşamımı biliyorsunuz.”</p>
		<p>“Tüm aşk öykülerinin birçok ortak yanı vardır. Böyle anları ben de yaşadım. Ama artık anımsamıyorum. Anımsadığım tek şey, aşkın, bir başka erkeğin kılığında, yeni umutların, yeni düşlerin kılığında bana yeniden döndüğü.”</p>
		<p>Kâğıtları ve kalemi bana uzattı.</p>
		<p>“Yüreğinizde ne varsa yazın. Bütün bunları ruhunuzdan çıkarıp önünüzdeki kâğıtlara dökün, sonra da ırmağa atın. Efsaneye göre, Piedra Irmağı’nın suları o kadar soğukmuş ki, bu sulara düşen her şey –kâğıtlar, böcekler, kuştüyleri– taşa dönüşürmüş. Acınızı bu sulara bırakmak, belki de size iyi gelir, kim bilir?”</p>
		<p>Kâğıtları aldım. Beni öptü ve istersem öğle yemeği için yeniden uğrayabileceğimi söyledi.</p>
		<p>“Unutmayın,” diye bağırdı, ben uzaklaşırken, “aşk kalıcıdır, değişen yalnızca insanlardır!”</p>
		<p>Güldüm, o da bana eliyle bir işaret yaptı.</p>
		<p>Uzun süre ırmağa baktım. Ağladım, gözpınarlarım kuruyuncaya kadar ağladım.</p>
		<p>Sonra da yazmaya başladım.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f10"><a class="si-backref" href="#backlink-10">10</a><span class="si-footnote-text">. (İsp.) Bir İspanyol dansı. (Y.N.)</span></div>
	</div>
  </body>
</html>