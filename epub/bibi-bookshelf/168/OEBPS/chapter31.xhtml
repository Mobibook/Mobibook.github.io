<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Piedra Irmağı’nın Kıyısında Oturdum Ağladım</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="top html5_section">
		<p>Geceyi sonsuz bir huzur içinde geçirdim. Bir ara, uyanık olduğum izlenimine kapıldım. Bir kadın, beni omuzlarımdan kavramıştı ve bana öyle geliyordu ki, o kadını öteden beri tanıyordum: Korunduğumu, sevildiğimi hissediyordum.</p>
		<div class="margin-top html5_section">
			<p>Sabahın yedisinde, boğucu bir sıcaklık duygusuyla uyandım. Giysilerim kurusun diye radyatörü sonuna kadar açmıştım. Ortalık henüz aydınlanmamıştı, onu uyandırmamak için sessizce kalkmaya çalıştım.</p>
			<p>Kalkar kalkmaz da, onun yatağında olmadığını fark ettim. Bu beni çok şaşırttı. Öteki, hemen ortaya çıkarak bana şöyle dedi: “Görüyor musun? Gidebileceğini söylemen yetti, işte gitmiş bile. Tüm öteki erkekler gibi.”</p>
			<p>İçimdeki panik, dakikalar ilerledikçe artıyordu. Kendimi koyvermemem gerekiyordu. Ama Öteki hiç durmuyordu: “Ben daha buradayım. Rüzgârın yön değiştirmesine izin verdin, kapıyı açtın ve şimdi aşk bütün benliğini kuşatıyor. Elimizi çabuk tutarsak, duruma hâkim olabiliriz.”</p>
			<p>Somut bir şeyler yapmam gerekiyordu. Önlem almalıydım.</p>
			<p>“Gitti işte,” diyordu hâlâ Öteki. “Dünyanın bir ucundaki bu delikten çıkmalısın artık. Zaragoza’da yaşamın her zaman güven içinde olacak: Gecikmeden dön oraya. Bunca çabayla elde ettiğin her şeyi yitirmeden dön oraya.”</p>
			<p>Düşündüm: “Haklı olmak için onun da kendine göre nedenleri vardır mutlaka.”</p>
			<p>“Erkeklerin her zaman kendilerine göre nedenleri vardır,” diye cevapladı Öteki. “Ama sonunda kadınları terk eden hep onlar olur.”</p>
			<p>Peki. İspanya’ya geri dönmenin bir yolunu bulmalıyım. Kafamı bu işe yormalıyım.</p>
			<p>“İşe önce pratik yanından bakalım: para,” diyordu Öteki.</p>
			<p>Üzerimde tek kuruşum yoktu. Aşağı inmem, bizimkileri ödemeli olarak aramam, geri dönmem için gönderecekleri parayı beklemem gerekiyordu.</p>
			<p>“İyi ama bugün bayram. Para ancak yarın elime geçebilir. Peki, karnımı nasıl doyuracağım? Ev sahiplerine, borcumu ancak yarından sonra ödeyebileceğimi nasıl anlatacağım?”</p>
			<p>“En iyisi hiçbir şey söylememek,” dedi Öteki. Deneyimliydi kuşkusuz, bu gibi durumlarda ne yapılacağını bilirdi. O, benim gibi, aklı aşktan bir karış havada küçük bir kız değil, ne istediğini her zaman bilmiş olan bir kadındı. Burada kalmalı, hiçbir şey olmamış gibi, o geri dönecekmiş gibi davranmalıydım. Para geldiğinde de borcumu öder, geri dönerdim.</p>
			<p>“Harika,” dedi Öteki. “Eski haline dönüyorsun. Üzülme. Günün birinde bir erkeğe rastlayacaksın. Kendini riske atmadan sevebileceğin bir erkeğe.”</p>
			<p>Gidip radyatörün üstündeki giysilerimi aldım. Hepsi kurumuştu. Bu küçük kasabalarda bir telefon kulübesi nerede bulunur, bunu öğrenmem gerekiyordu. Bütün bunlara kafa yorarken, ağlamaya, iç çekmeye vaktim olmayacaktı.</p>
			<p>Tam o sırada, bana bir not bırakmış olduğunu fark ettim.</p>
			<blockquote class="text">
				<p>Manastıra gidiyorum. Eşyalarını hazırla, bu akşam İspanya’ya dönüyoruz. Öğleden sonra döneceğim.</p>
			</blockquote>
			<p>Ve “Seni seviyorum,” diyerek bitiriyordu.</p>
			<p>Yazdığı notu göğsüme bastırdım ve kendimi aynı zamanda hem mutsuz, hem de rahatlamış hissettim. Öteki’nin, bulduğum bu nota şaşırarak, kendi içine kapandığını gördüm.</p>
			<p>Ben de, onu ben de seviyordum. Bu aşk dakika dakika büyüyor ve beni başka biri kılıyordu. Geleceğe güvenle bakmaya, giderek kendime güvenmeye, Tanrı’ya inanmaya başlamıştım.</p>
			<p>Bütün bunlar, içimi dolduran aşk sayesinde gerçekleşmişti.</p>
			<p>“Bundan böyle kendi karanlıklarım beni hiç boğamayacak,” diye kendi kendime söz verdim ve kapıyı Öteki’nin yüzüne çarptım. “Üçüncü kattan düşmek de, yüzüncü kattan düşmek kadar hasar bırakırdı.”</p>
			<p>Düşeceksem çok yükseklerden düşmeliydim.</p>
		</div>
	</div>
</body>
</html>