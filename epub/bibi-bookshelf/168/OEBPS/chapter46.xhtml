<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Birden, suyun sesini yeniden işittik, ışık yolumuzu aydınlattı ve tünel, dünyanın en güzel manzaralarından birine dönüştü. Çok çok büyük, bir katedral kadar geniş bir mağaranın içinde bulunuyorduk. Bu mağaranın üç duvarını kayalar oluşturuyordu, dördüncü duvarıysa At Kuyruğu’ydu, yani ayaklarımızın dibinde uzanan zümrüt yeşili göle dökülen sular.</p>
		<p>Batan güneşin ışıkları, çağlayan sularının arasından geçip mağaranın ıslak duvarlarını aydınlatıyordu.</p>
		<p>Sırtımızı kayaya dayayıp hiçbir şey söylemeden öylece durduk.</p>
		<p>Vaktiyle, yani çocukluğumuzda burası, düşlerimizde tasarladığımız hazineleri korsanların gizledikleri saklanma yeriydi. Şimdiyse, Toprak Anamızın bir mucizesiydi. Kendimi onun karnında hissediyor, onun varlığını seziyordum: Kaya duvarlar bizi koruyor, sudan oluşan duvara gelince, o da bizi günahlarımızdan arındırıyordu.</p>
		<p>“Şükürler olsun,” dedim, yüksek sesle.</p>
		<p>“Kime şükrediyorsun?”</p>
		<p>“Ona. İnancımı yeniden kazanmama aracı olan sana da.”</p>
		<p>Yeraltı gölünün kıyısına yaklaştı. Sularına baktı ve gülümsedi.</p>
		<p>“Gel buraya,” dedi bana.</p>
		<p>Yaklaştım.</p>
		<p>“Sana henüz bilmediğin bir şeyi anlatmam gerekiyor.”</p>
		<p>Sözleri, içimde belirli bir kaygı uyandırdı. Ama bakışları dingindi, rahatladım.</p>
		<p>“Her birimiz bir yeteneğe sahibiz. Bu yetenek kimi insanlarda kendini hemen belli eder; başkalarına gelince, sahip oldukları yeteneği bulmaları için çaba harcamaları gerekir. İşte ben, manastırda geçirdiğim dört yıl boyunca bunu yaptım.”</p>
		<p>O yaşlı adam bizi kiliseye sokmak istemediği zaman bana söylediği sözleri yineleyecek olursam, şimdi de benim ona “bir karşılık vermem” gerekiyordu, hiçbir şey bilmiyormuş gibi davranmalıydım.</p>
		<p>“Hayır. Böyle olması iyi,” dedim kendi kendime. “Bu bir yoksunluk yolu değil, mutluluğa giden bir yol.”</p>
		<p>“Manastıra girenler neler yapıyor?” diye sordum, rolümü daha iyi oynayabilmek ve zaman kazanmak amacıyla.</p>
		<p>“Sorun neler yaptığımda değil. Ben orada içimde var olan bir yeteneği geliştirdim. İnsanları iyileştirebilirim, Tanrı’nın iradesi böyle buyuruyorsa tabii.”</p>
		<p>“Ne harika bir yetenek!” dedim, şaşırmış gibi görünmeye çaba göstererek. “Doktora para vermeyeceğiz.”</p>
		<p>Gülmedi. O anda kendimi çok ahmak hissettim.</p>
		<p>“Yeteneklerimi, senin de desteğinle, çarpıcı uygulamalarla geliştirdim. Başlangıçta, bu işe ben de şaşırdım; Kutsal Ruh’un varlığını belli etmesini diliyor, ellerimi hastaların üzerine koyuyor ve onları iyileştiriyordum. Ünüm çevreye yayılmaya başladı; insanlar, kendilerine bir yardımım dokunur umuduyla manastırın kapısında kuyruk oluyorlardı. Mikrop kapmış, kötü kokan her yarada, İsa’nın yaralarını görüyordum.”</p>
		<p>“Seninle gurur duyuyorum.”</p>
		<p>“Manastırda birçok kişi buna karşı çıkıyordu; ne var ki başrahip beni bütünüyle destekledi.”</p>
		<p>“Biz bu işi sürdüreceğiz. Birlikte dünyayı dolaşacağız. Ben yaraları temizleyeceğim, sen de onları kutsayacaksın ve Tanrı, mucizelerini gösterecek.”</p>
		<p>Gözlerini benden çevirdi ve göle dikti. Bu mağaranın içinde o anda kutsal bir varlık vardı sanki – Saint-Savin’deki kuyu taşının üstünde kendimizden geçtiğimiz o akşam varlığını hissettiğimiz varlık gibi.</p>
		<p>“Bunu sana daha önce anlattım, ama bir kez daha anlatacağım. Bir gece, uykumdan uyandım; odamın içi ışığa boğulmuştu. Büyük Anamızın yüzünü gördüm, onun sevgi dolu bakışlarını. O günden başlayarak onu zaman zaman gördüm. Bu, benim isteğime göre gerçekleşmiyordu, ama bana zaman zaman görünüyordu.</p>
		<p>“O sıralarda, Kilise’nin gerçek devrimcilerinin gerçekleştirmekte oldukları çalışmadan haberim vardı. Benim dünya üzerindeki misyonumun, insanları iyileştirmenin dışında, Kadın Tanrı’nın yeniden kabul edilmesi için yolu açmak olduğunun bilincindeydim. Kadın ilkesi, bağışlama sütunu yeniden ayağa dikilecekti – ve bilgelik tapınağı insanların yüreğinde yeniden kurulmuş olacaktı.”</p>
		<p>Ona bakıyordum. O ana kadar gergin olan yüzü, yeniden yumuşamıştı.</p>
		<p>“Bunun bir bedeli vardı ve ben bu bedeli ödemeye hazırdım.”</p>
		<p>Sustu, öyküsünü nasıl sürdüreceğini bilemiyordu.</p>
		<p>“‘Ödemeye hazırdım,’ demekle ne anlatmak istiyorsun?” diye sordum.</p>
		<p>“Tanrıça’ya giden yolu, sözler ve mucizeler kolaylıkla açabilirdi. Ne var ki işler böyle yürümüyor. Bu iş daha zor gerçekleşecek: gözyaşları, anlayışsızlık, acı.”</p>
		<p>“Peder,” diye düşündüm, “onun yüreğine korku salmaya çalışmış. Ama ben onu teselli edeceğim.”</p>
		<p>“Bu yol, acıların yolu değil,” dedim. “Hizmet etmenin onurlu yolu.”</p>
		<p>“İnsanların çoğu sevgiye hâlâ inanmıyor.”</p>
		<p>Bana bir şey demek istiyor ama bir türlü söyleyemiyordu, bunun farkına vardım. Belki de ona yardımcı olabilirdim. Sözünü kestim:</p>
		<p>“Ben de bunu düşünüyordum. Pireneler’in en yüksek doruğuna tırmanan ilk kişi kendi kendine, içinde macera olmayan bir yaşamın, Tanrı bağışından yoksun bir yaşam olduğunu söylemişti.”</p>
		<p>“Peki, sen Tanrı bağışının ne olduğunu biliyor musun?” diye sordu ve yeniden gerildiğini fark ettim.</p>
		<p>“Büyük Anamızın vasıflarından biri de Bağışlayan Ana’dır – onun cömert elleri, almasını bilen herkese kutsamasını bağışlar. Başkalarının yaşamını hiçbir zaman yargılayamayız, çünkü insan çektiği acıyı, nelerden vazgeçtiğini yalnız kendisi bilir. Bu, insanın iyi yolda olduğunu ve bu yolun tek yol olduğunu düşünmesidir. İsa şöyle dedi: ‘Babamın evinde, barınacak çok yer var.’ Yetenek, Tanrı bağışıdır. Ama onurlu, kendi geleceğine, çalışmaya sevgiyle bağlı bir yaşam sürmekte de Tanrı bağışı vardır. Meryem’in yeryüzünde, kendi köşesinde çalışmanın değerini göstermeye çalışan bir kocası vardı. Karısına ve oğluna barınacakları bir yuva ve karınlarını doyuracak nimetleri sağladı ve yeryüzünde yaptıkları her şeyi gerçekleştirmelerini kolaylaştırdı. Onun yaptığı da, kendisine neredeyse hiç değer verilmemesine karşın, karısıyla oğlunun yaptıkları kadar değerlidir.”</p>
		<p>Bir şey söylemedim. Elimi tuttu.</p>
		<p>“Hoşgörüsüzlüğümü bağışla.”</p>
		<p>Elini öpüp yüzüme koydum.</p>
		<p>“İşte sana bunu anlatmak istiyordum,” dedi, yeniden gülümseyerek. “Seni yeniden bulduğum andan başlayarak, üstlendiğim misyon yüzünden sana acı çektirmeye hakkım olmadığını söylemek istiyordum.”</p>
		<p>Kaygı duymaya başladım.</p>
		<p>“Dün, sana yalan söyledim. Bu, sana söylediğim ilk ve son yalandır. Gerçeği söylemem gerekirse, manastıra gideceğime dağa çıktım ve Büyük Ana ile konuştum. Ona, eğer öyle buyuruyorsa, senden uzaklaşıp yoluma devam edebileceğimi söyledim. Kapıma yığılan hastalarla, gece yarıları kalkıp birilerine gitmelerle, inancı yadsımak isteyenlerin anlayışsızlığıyla, sevginin her şeyi kurtardığına inanmayanların ikiyüzlü bakışlarıyla yaşamayı sürdürebilirdim. O istiyorsa, yaşamda en çok değer verdiğim şeyden, yani senden vazgeçebilirdim.”</p>
		<p>Başrahibi bir kez daha düşündüm. Haklıydı: O sabah, bir seçim yapıyordu.</p>
		<p>“Bununla birlikte,” diye sürdürdü, “bana sunulan bu kutsal çanaktan uzaklaşmayı başarabilirsem, bu dünyaya sana olan aşkımla hizmet etmeyi vaat ediyordum.”</p>
		<p>“Neler söylüyorsun?” diye sordum, korkuyla.</p>
		<p>Beni duymamış gibiydi.</p>
		<p>“İnsanın, inancını kanıtlaması için ille de dağları yerinden oynatması gerekmez. Acıya tek başıma katlanmaya, onu kimseyle paylaşmamaya hazırdım. Yürümeye başladığım yolda ilerlemeyi sürdürürsem, beyaz perdeli bir evimiz, dağ manzaramız hiçbir zaman olmayacaktı.”</p>
		<p>“O evin artık sözünü duymak istemiyorum! O eve adımımı atmak bile istemedim!” dedim, bağırmamak için kendimi tutmaya çalışarak. “Benim istediğim, seninle birlikte olmak, verdiğin savaşta senin yanında olmak, bu yola herkesten önce baş koyanlardan biri olmak. Anlamıyor musun bunu? Beni inanca yeniden döndüren sensin!”</p>
		<p>Güneş gökyüzünde yer değiştirmiş, şimdi mağaranın duvarlarına vuruyordu. Ne var ki tüm bu güzellik giderek anlamını yitiriyordu.</p>
		<p>Tanrı, cehennemi cennetin içine sakladı.</p>
		<p>“Dur,” dedi; ve gözlerinden, onu anlamam için bana yalvardığını anladım. “Bu yolun tehlikelerinden haberin yok.”</p>
		<p>“Ama sen bu tehlikeye atılmaktan mutluydun!”</p>
		<p>“Mutluyum. Ama bu <em>bana ait </em>bir tehlike.”</p>
		<p>Sözünü kesmek istedim. Beni dinlemiyordu.</p>
		<p>“Böylece dün, Bakire Meryem’den bir mucize istedim: Benden, sahip olduğum bu yeteneği geri almasını istedim.”</p>
		<p>Kulaklarıma inanamıyordum.</p>
		<p>“Biraz param var ve yıllarca yaptığım yolculukların bana kazandırdığı deneyim. Bir ev satın alırız, kendime bir iş bulurum ve Tanrı’ya, Aziz Yusuf’un yaptığı gibi, sıradan bir insanın alçakgönüllülüğü içinde hizmet ederim. İnancımı canlı tutmak için artık mucizelere gerek duymuyorum. Gerek duyduğum tek şey, sensin.”</p>
		<p>Dizlerimin bağının çözüldüğünü hissettim, bayılacak gibiydim.</p>
		<p>“Bakire Meryem’den, bana bağışladığı yeteneği geri almasını dilediğim anda, bir ses bana şunları söyledi: ‘Ellerini toprağın üstüne koy. Yetenek, bedeninden çıkacak ve Anamızın bağrına geri dönecektir.’”</p>
		<p>Panik içindeydim.</p>
		<p>“Bana sakın...”</p>
		<p>“Evet. Kutsal Ruh’un bana buyurduğu şeyi yerine getirdim. Sis dağılmaya, güneş dağlarda parıldamaya başladı. Bakire Anamızın beni anladığını hissettim, çünkü o da benim gibi çok sevmişti.”</p>
		<p>“Ama o, sevdiği adamın peşinden gitti! Oğlunun izinden gitmeyi kabul etti!”</p>
		<p>“Bizde onun gücü yok, Pilar. Sahip olduğum yetenek, bir başkasına geçecek; hiçbir zaman yok olup gitmez.</p>
		<p>“Dün oturduğumuz kahveden Barcelona’ya telefon edip yapacağım konuşmayı iptal ettim. Zaragoza’ya gidiyoruz: Orada senin çevren var, yaşamımıza orada başlayabiliriz. Kısa sürede bir iş bulurum kendime.”</p>
		<p>Artık hiçbir şey düşünemiyordum.</p>
		<p>“Pilar!”</p>
		<p>Ama ben dönüp tünele doğru yürümeye başlamıştım bile, bana elini uzatacak hiçbir dosta gerek duymaksızın – ve ölecek yığınla hasta, acı çeken aileler, gerçekleşmeyecek mucizeler, dünyayı artık güzelleştirmeyecek gülüşler, hep yerli yerinde duran dağlar geliyordu peşimden.</p>
		<p>Hiçbir şey görmüyordum – çevremi saran, elle dokunulabilecek kadar yoğun karanlıktan başka.</p>
	</div>
  </body>
</html>