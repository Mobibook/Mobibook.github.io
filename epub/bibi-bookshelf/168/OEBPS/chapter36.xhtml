<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Şimdi bir ormanın içinde yürüyorduk. Yapraksız, karla kaplı yüksek dallar, güneşin ilk ışıklarını alıyordu. Sis, bütünüyle dağılıyordu.</p>
		<p>“Sözü nereye getirmek istediğinizi anlıyorum, peder.”</p>
		<p>“Evet. Yaşadığımız dünyada birçok insan da içinde aynı buyruğu duyuyor. Düşlerinizi izleyin. Yaşamınızı, Tanrı’ya götüren bir yola dönüştürün. Kendi mucizelerinizi gerçekleştirin. İyileştirin. Peygamberce sözler edin. Koruyucu meleğinize kulak verin. Bir savaşçı olun ve verdiğiniz savaş sizi mutlu kılsın.”</p>
		<p>“Tehlikelere atılın.”</p>
		<p>Güneş, şimdi her şeye vuruyordu. Kar parlıyor, aşırı ışık gözümü rahatsız ediyordu. Öte yandan bu aydınlık, pederin söylediklerini tamamlar gibiydi.</p>
		<p>“Peki, bütün bunların onunla ne ilgisi var?”</p>
		<p>“Size, öykünün kahramanlık yanını gösterdim. Ama siz, bu kahramanların ruhları hakkında hiçbir şey bilmiyorsunuz.”</p>
		<p>Konuşmasına uzun bir ara verdi.</p>
		<p>“Acı çekmek,” diye sürdürdü. “Dönüşüm dönemlerinde, kendini kurban edenler çıkar ortaya. İnsanların, düşlerinin peşinde koşma olanağını elde etmelerinden önce, başkalarının kendilerini feda etmeleri gerekir. Bu insanların, gülünç duruma düşmeye, kötü muamele görmeye, yaptıklarını değersiz gösteren her türlü davranışa karşı durmaları gerekir.”</p>
		<p>“Büyücü kadınları yakan Kilise’ydi, peder.”</p>
		<p>“Evet. Roma da Hıristiyanları aslanlara atmıştı. Odunların üstünde yakılanlar ya da arenada ölenler, o anda sonsuz huzura kavuştular – ve böyle olması iyilik getirdi. Ama günümüzde, kutsal aydınlık savaşçıları, din şehitliği mertebesiyle taçlanan ölümden çok daha kötü bir duruma karşı durmak zorundalar. Utanç ve aşağılanma bu insanları yiyip bitiriyor. Fatima’nın neşe dolu çocukları aynı durumla karşı karşıya kaldılar örneğin: Jacinta ve Francisco, birkaç ay içinde ikisi de öldü; Lucia bir manastıra kapandı ve oradan bir daha hiç çıkmadı.”</p>
		<p>“Ama Bernadette’in başına böyle bir şey gelmedi.”</p>
		<p>“Evet. O da kapanmak, aşağılanmaya, insanların gözünde değerini yitirmeye katlanmak zorunda kaldı. Onun, bunları size anlatmış olması gerek. Kendisine görünen varlığın ona neler söylediğini size aktarmış olması gerek.”</p>
		<p>“Yalnızca bir bölümünü.”</p>
		<p>“Meryem Anamızın Lourdes’da ona göründüğü sıralarda söylediği cümleler, yarım defter sayfasını ancak doldurur. Ne var ki Kutsal Bakire ona özellikle şunu söylemiştir: ‘Sana bu dünyada mutluluk vaat etmiyorum.’ Bu ender sözlerden biri, neden Bernadette’i önceden uyaran ve onu teselli eden sözlerdi? Çünkü kendisine verilen misyonu kabul ettiğinde, kızcağızı bekleyen üzüntüleri biliyordu.”</p>
		<p>Güneşe, kara, çıplak ağaçlara bakıyordum.</p>
		<p>“O, devrimci biri,” diye sürdürdü; ve sesinde alçakgönüllülük vardı. “Bir güç var onda; Bakire Anamızla konuşuyor. Enerjisini tam olarak toplamayı başarırsa, öncüler arasındaki yerini alabilir, insan türünün dönüşümünün rehberlerinden biri olabilir. Dünyamız şu anda en önemli dönüm noktalarından birini yaşamakta.</p>
		<p>“Bununla birlikte, seçimi o yönde olursa, büyük acılar yaşayacak. Ona gönderilen ışık, vaktinden önce gelmiş durumda. Ve insan ruhunu, onun başına bundan böyle ne geleceğini bilecek kadar tanıyorum.”</p>
		<p>Peder, bana dönerek omuzlarımdan tuttu.</p>
		<p>“Size yalvarıyorum,” diye ekledi. “Kendisini bekleyen acılardan ve tragedyadan uzaklaştırın onu. O buna dayanamaz.”</p>
		<p>“Onu ne kadar çok sevdiğinizi anlıyorum, peder.” </p>
		<p>Başını salladı.</p>
		<p>“Hayır, hiçbir şey anlamıyorsunuz. Bu dünyanın ne kadar kötü olduğunu anlayabilmek için henüz çok gençsiniz. Şu anda siz de kendinizi bir devrimci gibi görüyorsunuz. Onunla birlikte dünyayı değiştirmek, yeni yollar açmak, aşkınızı efsaneye dönüştürecek, kuşaktan kuşağa aktarılmasını sağlayacak bir şeyler yapmak istiyorsunuz. Aşkın her şeyin üstesinden gelebileceğine inanmayı sürdürüyorsunuz.”</p>
		<p>“Gelemez mi?”</p>
		<p>“Evet, kuşkusuz. Ama zamanı geldiğinde. Gökyüzündeki kavgalar sona erdiğinde.”</p>
		<p>“Onu seviyorum. Ve sonunda aşkımın üstün gelmesi için, gökyüzündeki kavgaların sona ermesini beklemeye niyetim yok.”</p>
		<p>Bakışları uzaklaştı.</p>
		<p>“Babil ırmakları kenarında, orada oturduk ve ağladık,” dedi, kendi kendisiyle konuşur gibi. “İçindeki söğütler üzerine çenklerimizi astık.<a class="si-noteref epub-type_noteref" href="#f9" id="backlink-9">9</a>”</p>
		<p>“Ne kadar hüzünlü,” diye karşılık verdim.</p>
		<p>“Bunlar, bir mezmurun ilk dizeleridir. Sürgünden söz eder, Vaat Edilmiş Topraklar’a ulaşmak isteyen, ama bunu başaramamış olan kişilerin sözleridir. Ve bu sürgün bir süre daha uzayacaktır. Cennete vaktinden önce dönmek isteyen birinin çektiği acıyı dindirmek için benim elimden ne gelir ki?”</p>
		<p>“Bir şey gelmez, peder. Hiçbir şey gelmez.”</p>
		<p>“İşte orada,” dedi peder.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f9"><a class="si-backref" href="#backlink-9">9</a><span class="si-footnote-text">. Tevrat, Mezmurlar 137. (Y.N.)</span></div>
	</div>
  </body>
</html>