<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Piedra Irmağı’nın Kıyısında Oturdum Ağladım</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="top html5_section">
		<p>Uyandığımda, pencere açıktı ve o, uzaktaki dağlara bakıyordu. Birkaç dakika sessiz kaldım, başını çevirdiği anda gözlerimi yummaya hazır.</p>
		<p>Düşüncemi sezmiş gibi, döndü ve bana baktı.</p>
		<p>“Günaydın.”</p>
		<p>“Günaydın. Pencereyi kapa, hava soğuk.”</p>
		<p>Öteki, beni uyarmadan yeniden içime girivermişti. Hâlâ rüzgârın yönünü değiştirmeye, kusurlar bulmaya, “hayır, olamaz” demeye çalışıyordu. Ama artık çok geç olduğunu da biliyordu.</p>
		<p>“Üzerimi değişmem gerek.”</p>
		<p>“Seni aşağıda bekleyeceğim.”</p>
		<p>O gidince kalktım, Öteki’ni kafamdan attım, pencereyi yeniden açtım ve güneşin içeri girmesini sağladım. Güneş her şeyi ışığa boğuyordu: üstü karla kaplı dağları, ölü yapraklarla kaplanmış toprağı, göremediğim ama sesini duyduğum ırmağı.</p>
		<p>Göğüslerime vurdu güneş, çıplak bedenimi aydınlattı, ve soğuğu hissetmedim, çünkü içimde bir ateş yanıyordu – bir kıvılcımın ateşi aleve dönüşür, alev odunları tutuşturur, odunlar söndürülmesi olanaksız bir yangını başlatır. Bunu biliyordum.</p>
		<p>Ve böyle olmasını diliyordum.</p>
		<p>Bu andan başlayarak cenneti ve cehennemi, sevinci ve acıyı, umudu ve umutsuzluğu tanıyacağımı, ruhumun gizli köşelerinden esecek rüzgârları taşıyamayacağımı biliyordum. O sabahtan başlayarak, aşkın artık bana yol göstereceğini biliyordum – oysa bu yol gösterici, çocukluğumda onu ilk gördüğümden bu yana her zaman var olmuştu. Üstüne düşmeyi kendim için utanç verici bulmama karşın, onu hiç unutamamıştım. Zor bir aşktı, aşmak istemediğim sınırları vardı.</p>
		<p>Soria’daki o meydanı anımsadım, kaybettiğim madalyonu aramasını istediğim o anı. Biliyordum, evet, bana ne söyleyeceğini biliyordum ve duymak istemiyordum, çünkü o, maceraya atılmak için, para ya da düşlerinin peşinden koşmak için günün birinde çekip giden çocuklardandı. Oysa bana ulaşılması güç bir aşk gerekti, yüreğim ve bedenim bakirdi, karşıma sevimli bir prens çıkmalıydı.</p>
		<p>O dönemimde aşk hakkında pek bir şey bilmiyordum. Onu topluluk karşısında konuşurken gördüğümde, davetini kabul ettiğimde, içimdeki olgun kadının, sevimli prensine rastlamak için çırpınıp durmuş o genç kızın yüreğini elinde tutabileceğini sandım. Oysa o, her birimizin içinde yaşamayı sürdüren çocuktan söz etmişti ve ben, içimdeki o genç kızın, sevmeye ve yitirmeye korkan o prensesin sesini yeniden duymuştum.</p>
		<p>Dört gün boyunca, yüreğimin sesini bastırmaya uğraşmıştım, ama o ses, Öteki’ni büyük düş kırıklığına uğratarak içimde gitgide büyümüştü. Ruhumun en gizli köşesinde kendi varlığımı sürdürüyordum ve düşlere inanıyordum. İçimdeki Öteki’ne bir şey söylemeye fırsat bırakmadan, onunla arabaya binmeyi, birlikte yolculuk yapmayı kabul etmiş, bunun tehlikelerini göze almaya karar vermiştim.</p>
		<p>İşte yalnızca bu yüzden –içimde yaşamayı sürdüren birazcık ben yüzünden– dünyanın dört bir yanında aradıktan sonra aşk beni bulmuştu. Aşk beni yeniden bulmuştu; Öteki’nin, onun önüne, önyargılardan, kesinlikler ve Zaragoza’nın dingin bir sokağında beni bekleyen kitaplarımdan oluşan bir bent dikmesine karşın.</p>
		<div class="margin-top html5_section">
			<p>Pencereyi açtım. Ve de yüreğimi. Odaya güneş doldu, ruhuma aşk..</p>
		</div>
	</div>
</body>
</html>