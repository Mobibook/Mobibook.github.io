<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Piedra Irmağı’nın Kıyısında Oturdum Ağladım</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="top html5_section">
		<p>“Otobüs terminalinin nerede olduğunu soralım,” dedim, otoyoldan çıkar çıkmaz. “Zaragoza’ya düzenli seferler var.”</p>
		<p>Siesta vaktiydi, sokaklar fazla kalabalık değildi. Bir adama rastladık, sonra genç bir çifte; sormak için durmadı.</p>
		<p>“Nerede olduğunu biliyor musun?” diye sordum, bir süre sonra.</p>
		<p>“Neyin nerede olduğunu?”</p>
		<p>Söylediklerime kulak vermemeyi sürdürüyordu.</p>
		<p>Birden, bu suskunluğun nedenini anladım. Dünya üzerinde serüvene atılmamış bir kadına söyleyecek nesi olabilirdi? Bilinmeyenden korkan, güvenli bir iş ve geleneksel bir evlilik düşleyen birinin yanında oturmanın ilginç bir yanı olabilir miydi?</p>
		<p>Ve ben, zavallı kadın, ona, aynı çocukluk arkadaşlarından, önemsiz, küçücük bir kasabanın tozlu anılarından söz edip duruyordum. Söylediklerim bundan ibaretti.</p>
		<p>“Beni şurada bırakabilirsin,” dedim, kent merkezini andıran bir yere geldiğimizde. Doğal davranmaya çalışıyordum, ama kendimi aptal, çocuksu, sıkıcı biri gibi görüyordum.</p>
		<p>Arabayı durdurmadı. Üsteledim.</p>
		<p>“Zaragoza’ya dönmek için otobüse binmem gerek.”</p>
		<p>“Buraya hiç gelmedim. Gideceğim otelin nerede olduğunu bilmiyorum. Konuşmamı nerede yapacağımı bilmiyorum. Otobüs terminalinin de nerede olabileceği hakkında bir fikrim yok.”</p>
		<p>“Ben başımın çaresine bakarım. Kaygılanma.”</p>
		<p>Yavaşladı, ama yola devam etti.</p>
		<p>“Ben...”</p>
		<p>İki kez başladı, ama cümlesini bitiremedi. Ne isteyebileceğini sezinliyordum: ona eşlik etmiş olmama teşekkür etmek, dostlara selam yollamak ve böylelikle bu sevimsiz havayı yumuşatmak.</p>
		<p>“Ben... benimle birlikte akşam bu konuşmaya gelmeni isteyecektim senden.”</p>
		<p>Şok yemiş gibi oldum. Belki de yol boyunca sürdürdüğümüz katlanılmaz suskunluğu onarmaya çabalıyordu.</p>
		<p>“Benimle gelmeni çok isterdim,” diye yineledi.</p>
		<p>Ben, kent kadınlarının parlaklığına ve gösterişine sahip olmayan, anlatacak ilginç hiçbir şeyi olmayan bir kırsal yöre kadınıydım belki. Ne var ki taşra yaşamı, kadınları incelikli, her şeyden haberli kılmasa da onlara yüreklerinin sesini dinlemeyi ve sezgilerini izlemeyi öğretir. Sezgilerim bana, onun şu anda içtenlikle davrandığını söylüyordu ve buna çok şaşırdım.</p>
		<p>Rahat bir soluk aldım. Konuşmayı izlemeyecektim tabii; ama değer verdiğim dostum, bana geri dönmüş, korkularını ve zaferlerini benimle paylaşmaya niyetlenmiş gibi görünüyordu.</p>
		<div class="margin-top html5_section">
			<p>Cevap verdim.</p>
			<p>“Davetin için teşekkürler. Ama otele ödeyecek param yok, yarım bıraktığım çalışmalarımın başına dönmem gerekiyor.”</p>
			<p>“Benim biraz param var. Aynı odada kalabiliriz. İki yataklı bir oda tutarız.”</p>
			<p>Havanın soğuk olmasına karşın, terlemeye başladığımı fark ettim. Yüreğim, anlamını çözemediğim sinyaller göndermeye başladı. Kısa bir süre önce duyduğum neşe, yerini büyük bir karmaşa duygusuna bıraktı.</p>
			<p>Arabayı birdenbire durdurarak gözlerimin ta içine baktı. Gözlerinin ta içine bakıldığında kimse yalan söyleyemez, kimse karşısındakinden bir şey saklayamaz. Ve azıcık da olsa duyarlılığa sahip bir kadın, âşık bir erkeğin duygularını gözlerinden okuyabilir. Bu duygu ona çok saçma görünse de, bu aşkın kendini ortaya koyuşu zaman ve mekân olarak hiç beklenmedik bir anda gerçekleşse de böyledir bu. O anda aklıma, kızıl saçlı kadının bana çeşmenin başında söylediği sözler geldi.</p>
			<p>Olamazdı. Ama doğruydu.</p>
		</div>
		<div class="margin-top html5_section">
			<p>Bunu asla, ama asla –üzerinden bunca zaman geçtikten sonra– anımsayacağını düşünemezdim. Çocuktuk ikimiz de, birlikte büyüyorduk ve dünyayı birbirimizin elinden tutarak tanıyorduk. Onu sevmiştim – o yaştaki bir çocuk aşktan ne anlarsa öyle sevmiştim onu. Ama bütün bunlar geçmişte kalmıştı, yaşamın bize sunduğu şeylere bütün kalbimizle açık olduğumuz dönemde kalmıştı. Bugün ikimiz de birer erişkindik, sorumluluklarımız vardı. Çocukluk dönemimize ait şeyler o dönemde kalmıştı.</p>
			<p>Yeniden gözlerine diktim gözlerimi. İnanmak istemiyordum, inanamıyordum.</p>
			<p>“Buradaki konuşmamı da yapacağım,” diye sürdürdü, “ondan sonra 8 Aralık, Meryem Ana Bayramı gelmiş olacak. Dağa çıkmam gerekiyor. Sana bir şey göstermem gerekiyor.”</p>
			<p>Büyülü anlardan söz eden bu parlak kişi, şu anda önümde, sağduyudan yoksun davranmaktaydı. Çok hızlı ilerliyordu, güven vermiyordu, karanlık teklifler yapıyordu. Onu bu durumda görmek beni üzüyordu.</p>
			<p>Kapıyı açtım, dışarı çıktım ve arabaya yaslandım. Neredeyse bomboş caddeye bakakaldım. Sonra bir sigara yakıp hiçbir şey düşünmemeye zorladım kendimi. “Gibi” davranabilir, anlamamış gözükebilirdim – bunun, bir çocukluk arkadaşının, çocukluk arkadaşı olan bir kadına yaptığı art niyetsiz bir teklif olduğuna inandırmaya çalışabilirdim kendimi. Belki de uzun süreden beri yolculuk yaptığından, her şeyi birbirine karıştırıyordu.</p>
			<p>Durumu abartan belki de bendim.</p>
		</div>
		<div class="margin-top html5_section">
			<p>O da arabadan indi ve benim yanıma yaslandı.</p>
			<p>“Bu akşamki konuşmaya kalmanı isterdim,” dedi bir daha. “Ama buna olanak yoksa, onu da anlarım.”</p>
			<p>Ve işte. Dünya, kendi ekseni çevresinde bir kez dönmüş, eski yerine gelmişti. Hiç de düşündüğüm gibi değildi. Üstelemiyordu, gitmeme izin vermeye hazırdı. Âşık bir erkek böyle davranmaz.</p>
			<p>Rahatlamıştım, ama aynı zamanda da kendimi aptal gibi görüyordum. Tabii ki kalabilirdim, en azından bir gün. Birlikte akşam yemeği yerdik, biraz sarhoş olurduk – bunu çocukluğumuzda hiç yapmamıştık. Birkaç dakika önce düşündüğüm saçmalıkları unutmak için, Madrid’den beri aramıza giren soğukluğu kırmak için iyi bir fırsat olurdu bu.</p>
			<p>Bir gün geç dönmek benim için fazla bir şey değiştirmezdi. Kadın arkadaşlarıma anlatacak bir şeyim olurdu en azından.</p>
			<p>“Yan yana iki ayrı yatak, değil mi?” diye sordum, alaylı bir ses tonuyla. “Akşam yemeğini de sen ısmarlıyorsun, çünkü ben hâlâ öğrenciyim. Meteliğim yok.”</p>
		</div>
		<div class="margin-top html5_section">
			<p>Bavullarımızı oteldeki odamıza koyduk ve konuşmanın yapılacağı yere yaya olarak gitmek üzere aşağıya indik. Oraya çok erken vardığımızdan, bir kahveye oturduk.</p>
			<p>“Sana bir şey vermek istiyorum,” dedi, elime kırmızı, küçük bir kese tutuşturarak.</p>
			<p>Hemen açtım. Kesenin içinden, bir yüzünde Notre-Dame de la Grâce, öteki yüzünde de Sacré-Cœur de Jésus bulunan paslı bir madalyon çıktı.</p>
			<p>“Senindir,” dedi, şaşkın bakışımı izlerken.</p>
			<p>Yüreğim, yeniden alarm sinyalleri göndermeye başladı.</p>
			<p>“Bugünkü gibi bir sonbahar günüydü –on yaşlarındaydık–, seninle, o ulu meşe ağacının olduğu meydanda oturmuştuk. Sana bir şey söyleyecektim, haftalardır kendi kendime yinelediğim bir şeyi. Tam başlamıştım ki sen bana, küçük Aziz Saturio Kilisesi’nde madalyonunu kaybettiğini söyledin ve gidip aramamı istedin.”</p>
			<p>Anımsıyordum, Tanrım! Anımsamaz olaydım keşke...</p>
			<p>Sözünü sürdürdü.</p>
			<p>“Madalyonu buldum. Meydana geri döndüğümde, haftalardır ezberlediğim sözleri söylemeye cesaret edemedim. Ben de bunun üzerine, madalyonu sana, yirmi yıl önce başlanmış o cümleyi söyleyebildiğim zaman vereceğime kendi kendime söz verdim. Uzun süre unutmaya çalıştım ama aklımdan çıkmadı. Kafamın içinde o cümleyle yaşayamaz hale geldim.”</p>
			<p>Kahvesini bıraktı, bir sigara yaktı ve uzun süre gözleri tavana dikili kaldı. Sonra bana döndü.</p>
			<p>“Basit mi basit bir cümle bu. Seni seviyorum.”</p>
		</div>
	</div>
</body>
</html>