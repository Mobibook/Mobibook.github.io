<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Çevremdeki renkler canlanmaya başladı. Sesimin daha yüksek çıktığını duydum, kadehimi masaya koyduğumda daha çok ses çıkardığımı fark ettim.</p>
		<p>Konuşmanın yapıldığı yerden çıkan on kadar kişi, o lokantaya yemek yemeye gelmişti. Herkes bir ağızdan konuşuyordu, ben gülümsüyordum – gülümsüyordum, çünkü bu akşam başka akşamlardan farklıydı. Yıllardan beri, önceden planlamadan yaşadığım ilk akşamdı.</p>
		<p>Ne büyük bir sevinç!</p>
		<p>Madrid’e gitmeye karar verdiğimde, duygularımı ve hareketlerimi denetim altında tutuyordum. Ve sonra, birden, her şey değişivermişti. Buradaydım, doğduğum kente üç saatten az bir mesafede olmasına karşın, daha önce hiç ayak basmadığım bu kentte. Oturduğum bu masada, tanıdığım tek bir insan vardı – ve herkes benimle, uzun yıllardan beri dostmuşuz gibi konuşuyordu. İnsanların arasına karışıp böylesine gevezelik edebilme, içebilme ve eğlenebilme yeteneğimin olmasını görmek beni çok şaşırtıyordu.</p>
		<p>Buradaydım, çünkü yaşam birdenbire yaşamı sunmuştu bana. İçimde suçluluk, korku ya da utanma duygusu hiç yoktu. Ona yaklaştığım ölçüde –ve onun konuşmasını dinlerken–, haklı olduğuna giderek daha çok inanıyordum: İnsanın kendisini tehlikeye atması, çılgınca hareket etmesi gereken anlar vardı.</p>
		<p>“Günler boyunca o kitapların, o defterlerin üzerine eğilmiş olarak kalıyor, insanüstü çaba göstererek kendi kendimi zincire vurmaya çalışıyorum,” diye düşündüm. “O işi neden bu kadar istiyorum? Bana, insan olarak ya da kadın olarak fazladan ne katacak?”</p>
		<p>Hiçbir şey. Yaşamımı bir çalışma masasının ardında geçirmek, yargıçların dava dosyalarını hazırlamalarına yardım etmek için doğmadım ben.</p>
		<p>“Hayır, yaşamıma bu açıdan bakmamam gerek. Hafta sonundan önce oraya dönmeliyim.”</p>
		<p>Şarabın etkisiydi herhalde. Sonuçta, çalışmayanın karnı doymaz.</p>
		<p>“Bunların hepsi bir rüya. Bitecek.”</p>
		<p>Ama bu rüyayı daha ne kadar uzatabilirim? Yaşamımda ilk kez, dağa giderken ona eşlik etmeyi düşündüm. Önümüzde bir haftalık bir tatil vardı, değil mi?</p>
		<p>“Nesi oluyorsunuz siz?” diye sordu, masamızda oturan güzel bir kadın.</p>
		<p>“Bir çocukluk arkadaşı.”</p>
		<p>“Çocukken de böyle şeylerle uğraşır mıydı?”</p>
		<p>“Hangi şeylerle?”</p>
		<p>Masanın çevresinde, konuşmalar canlılığını yitiriyormuş gibi geldi bana.</p>
		<p>“İyi bilirsiniz...”</p>
		<p>Kadın üsteliyordu.</p>
		<p>“Mucizeler.”</p>
		<p>“Daha o zamandan çok iyi konuşurdu,” diye cevapladım, neden söz ettiğini pek anlamadan.</p>
		<p>Herkes güldü, o da, ve neden güldüklerini anlayamadım. Ne var ki şarap bana, her davranışımı dizginlemeye gerek duymayacağım bir özgürlük kazandırmıştı. Sustum, çevreme bakındım ve aklıma ne geliyorsa söyledim, söyler söylemez de unuttum. Sonra, tatil günlerini düşündüm.</p>
		<p>Burada olmak, yeni yüzler tanımak güzeldi. Bu insanlar, eğlenceli bir hava içinde ciddi şeylerden söz ediyorlardı ve ben, dünyada olup bitenlere, yani yaşama katıldığım izlenimine kapılıyordum. Çevremdeki yaşama, hiç olmazsa bu akşam, televizyondan ve gazetelerden süzülüp gelen biçimiyle edilgin olarak katılan bir kadın değildim. Zaragoza’ya döndüğümde, benim de başkalarına anlatacak şeylerim olacaktı. Meryem Ana Bayramı tatili için bana yapılan teklifi kabul edecek olursam, o günlerin anısıyla tüm bir yılı geçirebilirdim.</p>
		<p>“Soria hakkında anlattığım şeylerin üzerinde durmamakta çok haklıydı,” diye düşündüm. Ve kendime acıdım. Yıllardan beri, belleğimin çekmecesinde hep aynı öyküler birikiyordu.</p>
		<p>“Biraz daha için,” dedi bana ak saçlı bir adam, bardağımı doldurarak.</p>
		<p>İçtim. Çocuklarıma ve torunlarıma anlatacak çok az şeyim olacağını düşündüm.</p>
		<p>“Sana güveniyorum,” diye fısıldadı bana, öyle ki bu sözleri yalnızca ben işittim. “Seninle Fransa’ya kadar gideceğiz.”</p>
		<p>Şarap, dilimi çözmüştü.</p>
		<p>“Bir şeye tam açıklık getirmek koşuluyla.”</p>
		<p>“Neye?”</p>
		<p>“Konuşmanı yapmadan önce, bana kahvede itiraf ettiğin şeye.”</p>
		<p>“Madalyon mu?”</p>
		<p>“Hayır,” dedim, gözlerinin ta içine bakıp, bu arada, sarhoş olduğumu elimden geldiğince belli etmemeye çalışarak. “O anda bana söylediğin şeye.”</p>
		<p>“Bunu daha sonra konuşuruz.”</p>
		<p>Bana aşkını ilan etmişti. Bundan bir daha söz etmeye fırsat bulamamıştık.</p>
		<p>“Seninle birlikte gelmemi istiyorsan, beni dinlemen gerekir,” dedim.</p>
		<p>“Burada tartışmak istemiyorum. Şu anda eğleniyoruz.”</p>
		<p>“Soria’dan çok erken ayrıldın,” diye üsteledim. “Ben, seninle memleketin arasında bir bağdan başka bir şey değilim. Senin, köklerinden uzak kalmamana yardım ettim, buysa yoluna devam edebilmen için seni yüreklendirdi. Hepsi bu. Bunda aşk söz konusu olamaz. Hiçbir biçimde.”</p>
		<p>Hiçbir açıklama yapmadan dinledi beni. Biri, bir konuda düşüncesini sormak için ona seslendi, tartışmayı sürdüremedim.</p>
		<p>“En azından, açık seçik söyledim,” diye düşündüm. Böyle bir aşk, olsa olsa, peri masallarında olurdu. Çünkü gerçek yaşamda aşkın, yaşanabilir bir aşk olması gerekirdi. Hemen karşılık görmese bile –o kişi istediği kadar uzakta olsun–, günün birinde sevilen kişiyi fethetme umudu olmaksızın yaşayamazdı. Bunun dışında her türlüsü katıksız düştü.</p>
		<p>Düşüncelerimi okumuş gibi, masanın öteki ucundan, kadehini bana doğru kaldırdı.</p>
		<p>“Aşka!”</p>
		<p>O da biraz sarhoştu. Durumdan yararlanmak istedim.</p>
		<p>“Bazı aşkların çocukluk olduğunu anlayacak bilgelikte olanlara!”</p>
		<p>“Bilge kişi, sevdiği için bilgedir,” diye cevapladı beni. “Ahmak olana gelince, aşka akıl erdirdiğini ileri sürdüğü için ahmaktır.”</p>
		<p>Bu sözleri, masanın çevresindekiler de işitti; hemen ardından, aşk üstüne ateşli bir tartışma başladı. Her birinin bu konuda kesin bir kanısı vardı ve bunu ateşli biçimde savunuyordu; ateşleri söndürmek için, masaya birçok şişenin daha gelmesi gerekti. Sonunda, içimizden biri, vaktin geç olduğunu ve patronun dükkânı kapamak istediğini fark etti.</p>
		<p>“Beş gün tatilimiz var,” diye bağıranlar oldu başka bir masadan. “Patronun dükkânı kapatmak istemesi, sizin ciddi şeyler konuşmanızdan kaynaklanıyor!”</p>
		<p>Herkes kahkahayı bastı – onun dışında.</p>
		<p>“İyi de, özellikle ciddi konulardan nerede söz etmeli?” diye sordu, yandaki masada oturan sarhoş adama.</p>
		<p>“Kilisede!” diye karşılık verdi adam. Bu kez, lokantada ne kadar insan varsa, kahkahadan kırıldı.</p>
		<p>Ayağa kalktı. Kavgaya tutuşacağını sandım. Hepimiz gençlik dönemimizdeki havayı, dalaşmaların, öpüşlerin, yasak okşamaların, kulak tırmalayan müziklerin ve hızlılığın, geçirdiğimiz akşamların adına yakışır olması için yaşamımızın bir parçası olduğu o havayı yeniden bulmuştuk. Ne var ki o, benim elimden tutarak kapıya yöneldi.</p>
		<p>“En iyisi gitmek. Vakit geç oldu.”</p>
	</div>
  </body>
</html>