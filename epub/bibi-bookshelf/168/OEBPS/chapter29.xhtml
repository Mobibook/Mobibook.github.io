<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Piedra Irmağı’nın Kıyısında Oturdum Ağladım</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="top html5_section">
		<p>İlahilerle, danslarla, göğe açılmış kollarla, mucizeler isteyen, bağışlanma isteyen dualarla yapılan bu tapınmanın ne kadar sürdüğünü bilemiyorum. Birden, töreni yöneten papaz şöyle dedi: “Şimdi, bu karizmatik yenilenmeye ilk kez katılanlar için ilahiler söyleyelim, dualar edelim.”</p>
		<p>Demek ki ilk kez katılan bir tek ben değildim. Bu beni rahatlattı.</p>
		<p>Orada bulunanlar hep bir ağızdan müzik eşliğinde bir dua okumaya başladı. Bu kez, Tanrı’nın bana yardımlarını esirgememesini dileyerek yalnızca dinledim. Buna çok gerekseme duyuyordum.</p>
		<p>“Tanrı bizi kutsayacak,” dedi papaz.</p>
		<p>Herkes yüzünü ırmağın karşı kıyısına, aydınlatılmış mağaraya döndü. Papaz, dualar okudu ve bizi kutsadı. Bunun üzerine herkes birbiriyle kucaklaştı, iyi bayramlar diledi ve her biri kendi yönünde uzaklaştı.</p>
		<div class="margin-top html5_section">
			<p>Bana yaklaştı. Her zamankinden daha neşeli bir hali vardı. “Sırılsıklam olmuşsun.”</p>
			<p>“Sen de,” diye karşılık verdim, gülerek.</p>
			<p>Arabaya binip Saint-Savin’e döndük.</p>
			<p>Bu anı sabırsızlıkla beklemiştim – ama şimdi ona ne diyeceğimi bilemiyordum. Dağdaki evden söz edemiyordum bir türlü, törenden, kitaplardan ve plaklardan, oradakilerin ağzından çıkan tuhaf sözcüklerden, grup halinde yapılan dualardan da.</p>
			<p>İki dünyada birden yaşıyordu. Bu iki dünya, zamanın içinde bir yerde birbiriyle kaynaşıyordu; bunun nasıl olduğunu keşfetmek de bana düşüyordu.</p>
			<p>Bu arada sözcükler, söz konusu keşfi yapmamda bir işe yaramayacaktı. Aşk, kendini sevme ediminin içinde keşfeder.</p>
		</div>
	</div>
</body>
</html>