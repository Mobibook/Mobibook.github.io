<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Piedra Irmağı’nın Kıyısında Oturdum Ağladım</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="top html5_section">
		<p>Bir kahve içmek için durduk.</p>
		<p>“Yaşam sana çok şey öğretmiş,” dedim, konuşmayı başlatmak için.</p>
		<p>“Birçok şeyi öğrenebileceğimizi, kendimizi değiştirebileceğimizi öğretti bana. Bunu yapabileceğimizi düşünmesek de.”</p>
		<p>Konudan ustaca sıyrılmak istiyordu. Yolun kenarındaki bu bara gelinceye kadar geçen iki saat boyunca neredeyse hiçbir şey konuşmamıştık.</p>
		<div class="margin-top html5_section">
			<p>Başlangıçta, çocukluğumuzu anımsatmayı denemiştim, ne var ki o döneme uzak durduğunu kibarca belli ediyordu. Aslında beni dinlediği yoktu. Öyle görünüyordu ki yolunda gitmeyen bir şey vardı. Belki de araya giren zaman ve mesafe onu benim dünyamdan uzaklaştırmıştı. “Büyülü anlardan söz ediyor,” dedim kendi kendime. Carmen’in, Santiago’nun ya da Maria’nın yaşam serüvenleri onu neden ilgilendirsin? Onun başka bir dünyası vardı; Soria onun için uzakta kalmış, zaman içinde taşlaşmış, çocukluk arkadaşlarının çocuk kaldığı, yaşlıların henüz ölmediği, bütün bunların onun belleğinde yirmi dokuz yıl önceki gibi durdukları bir anıya dönüşmüştü.</p>
			<p>Beni arabayla götürmesini kabul ettiğim için pişmanlık duymaya başlıyordum. Kahvede, konuyu yeniden değiştirdiğinde, daha fazla üstelememeye karar verdim.</p>
		</div>
		<div class="margin-top html5_section">
			<p>Bilbao’ya kadar birlikte geçirdiğimiz sonraki iki saat, gerçek bir işkenceydi. O, gözlerini yola dikmişti, ben, yan camdan dışarı bakıyordum; o da, ben de aramızda doğan huzursuzluğu gideremiyorduk. Kiralık arabaya radyo takılmamıştı ve suskunluğu sürdürmekten başka yapacağımız bir şey yoktu.</p>
		</div>
	</div>
</body>
</html>