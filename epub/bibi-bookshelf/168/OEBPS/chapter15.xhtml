<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Oraya vardığımızda, yoğun bir sis vardı, öyle ki, çevremizi hayal meyal görebiliyorduk. Bir küçük meydan, bir sokak lambası, lambanın ölü, sarı ışığıyla aydınlanmış birkaç Ortaçağ evi ve bir kuyu.</p>
		<p>“Sis var!” dedi, büyük bir heyecanla. “Saint-Savin’deyiz.”</p>
		<p>Bu ad bana bir şey ifade etmiyordu. Ama Fransa’daydık, bu beni de heyecanlandırıyordu.</p>
		<p>“Neden buradayız?”</p>
		<p>“Sana satmak istediğim ev yüzünden,” diye cevapladı gülerek. “Ayrıca, Meryem Ana Bayramı’nda burada olmaya söz vermiştim.”</p>
		<p>“Burada mı?”</p>
		<p>“Buraya yakın bir yerde.”</p>
		<p>Arabayı durdurdu. İndiğimizde, elimden tuttu ve yürümeye başladık.</p>
		<p>“Burası, yaşamıma hiç beklemediğim bir biçimde girdi,” dedi.</p>
		<p>“Sen de benim,” diye düşündüm.</p>
		<p>“Burada, bir gün, yolumu kaybettiğimi sandım. Aslına bakılırsa, yolumu yeniden bulmuştum.”</p>
		<p>“Bilmece gibi konuşuyorsun.”</p>
		<p>“Senin yokluğunu ne çok hissettiğimi işte burada anladım.”</p>
		<p>Yeniden çevreme bakındım. Bunları neden söylediğini anlayamıyordum.</p>
		<p>“Bunun, senin yolunla ne ilgisi var?”</p>
		<p>“Kalacak bir oda bulalım. Bu kasabada yalnızca iki otel var, onlar da yazın açık. Daha sonra, iyi bir lokantada yemek yeriz. Huzursuzluk duymadan, belediye zabıtasından korkmadan, arabaya koşarak dönmek zorunda kalmadan. Şarap dilimizi çözdüğünde de uzun uzun konuşuruz.”</p>
		<p>Birlikte güldük. Gerginliğim geçmeye başlamıştı. Yolda gelirken, kafama taktığım şeylerin saçma olduğunun farkına varmıştım. Fransa’yı İspanya’dan ayıran dağları aşarken de ruhumu gerginlikten ve korkudan arındırması için Tanrı’ya dua etmiştim.</p>
		<p>Küçük kız tavırları takınmaktan, erişilmez aşklardan korkan, ama bu “erişilmez aşk”ın ne olduğunu da tam olarak bilemeyen birçok kız arkadaşım gibi davranmaktan bıkmıştım. Böyle sürdürecek olursam, önümdeki birkaç günün bana getirebileceği tüm iyi şeylerden yoksun kalacaktım.</p>
		<p>“Dikkat et!” demiştim kendi kendime. “Barajdaki çatlağa dikkat et. Çatlama olursa, bu çatlağı hiçbir yapıştırıcı kapatamaz.”</p>
		<p>“Bakire Anamız, bundan böyle koru bizi,” demişti.</p>
		<p>Hiç karşılık vermedim.</p>
		<p>“Neden amin demedin?”</p>
		<p>“Çünkü bunu söylemenin anlamı olduğunu sanmıyorum. Yaşamımın bir döneminde dinin benim için önemi vardı. Ama bu artık geçmişte kaldı.”</p>
		<p>Döndü, arabaya geri geldik.</p>
		<p>“Hâlâ dua ediyorum,” diye sürdürdüm. “Pireneler’i geçtiğimiz sırada dua ettim, ama öylesine. Hâlâ inançlı olduğumdan emin değilim.”</p>
		<p>“Neden?”</p>
		<p>“Çünkü acı çektim ve Tanrı bana kulak vermedi. Çünkü –yaşamım boyunca birçok kez– tüm kalbimle sevmek istedim, ama sonunda aşkım ayaklar altına alındı, aşkıma ihanet edildi. Tanrı, aşkın kendisidir, bu duygular içindeyken, yardımını esirgemeyebilirdi benden.”</p>
		<p>“Tanrı aşktır. Ama bu konularda Bakire Anamız bize daha yakındır.”</p>
		<p>Kahkahayı bastım. Gözlerimi ona yeniden çevirdiğimde, ciddi olduğunu gördüm. Şaka yapmıyordu.</p>
		<p>“Bakire Anamız, kendini bütünüyle veren insanın gizlerini bilir,” diye sürdürdü. “Ve sevdiği, acı çektiği için de bizi acılardan kurtarmıştır. İsa’nın bizi günahlarımızdan kurtardığı gibi.”</p>
		<p>“İsa, Tanrı’nın oğluydu. Bakire Anamıza gelince; yalnızca onu karnında taşıma lütfuna erişti.”</p>
		<p>İçimden birdenbire gelen o kahkahayı bağışlatmak, onun inancına saygı duyduğumu göstermek istiyordum. Ne var ki inanç ve aşk tartışılamazdı, özellikle de böyle güzel ve küçük bir kasabada.</p>
		<p>Arabanın bagaj kapağını açıp çantalarımızı çıkarttı. Kendi çantamı almak istediğimde gülümsedi:</p>
		<p>“Bırak ben taşıyayım.”</p>
		<p>“Birinden böyle bir davranış görmeyeli ne kadar zaman oldu?” diye düşündüm.</p>
		<p>Evlerden birinin kapısını çaldık; kadın, oda vermiyordu. Bir başka evin kapısını açan bile olmadı. Üçüncü evde, çok sevimli, ufak tefek bir yaşlı adam, bizi kibarca karşıladı, ama bize gösterdiği odaya gidip baktığımızda, iki kişilik tek bir yatak olduğunu gördük. Ben kabul etmedim.</p>
		<p>“Daha büyük bir kente gitseydik, belki daha iyi olurdu,” dedim, dışarı çıktığımızda.</p>
		<p>“Bir oda bulacağız. Öteki’nin öyküsünü bilir misin? Yüz yıl önce kaleme alınmıştır, yazarı da...”</p>
		<p>“Yazarını bırak da öyküyü anlat bana,” dedim, Saint-Savin’in tek meydanını geçtiğimiz sırada.</p>
		<p>“Adamın biri, uzun süreden beri tanıdığı bir dostuna rastlar; dostu, yaşamda yolunu çizememiş biri izlenimi vermektedir. ‘Ona biraz para vermem gerekecek,’ diye düşünür. Ama o akşam, dostunun zenginleştiğini ve o zamana kadar aldığı borçların tümünü ödemeye kadar vermiş olduğunu anlar.</p>
		<p>“Sık sık uğradıkları bir bara giderler ve bu dost, oradaki herkese içki ısmarlar. Bu ani zenginliğin kaynağını sorduklarında, onlara, son günlere kadar ‘Öteki’ni yaşadığını’ söyler.</p>
		<p>“İyi de, kim bu Öteki? diye sorarlar adama.</p>
		<p>“‘Öteki, bana olmayı öğrettikleri, ama ben olmayan kişidir,’ der. ‘İnsanların, yaşamları boyunca –yaşlandıklarında açlıktan ölmek istemiyorlarsa– nasıl para kazanmaları gerektiğini düşünmek zorunda olduklarına inanır. Ne kadar çok düşünürlerse, o kadar çok plan yaparlar; yaşayan birer varlık olduklarını da, vadeleri dolmak üzereyken anlarlar ancak. O zaman da artık iş işten geçmiştir.’</p>
		<p>“‘Peki, sen kimsin?’</p>
		<p>“‘Ben, aranızda yüreğinin sesini dinleyen herhangi biri gibiyim. Yaşamın gizi karşısında gözleri kamaşan, mucizelere açık, yapıp ettiklerinden sevinç ve heyecan duyan biriyim. Ne var ki şimdiye kadar Öteki, düş kırıklığına uğrama korkusuyla elimi kolumu bağlıyordu.’</p>
		<p>“‘İyi ama, insanlar acı çekmeyi sürdürüyor,’ diye karşılık verir oradakilerin hepsi.</p>
		<p>“‘Sürüp giden, başarısızlıklardır. Bundan kimse paçasını kurtaramaz. İnsanın, düşlerini gerçekleştirmek adına verdiği savaşımda bazı başarısızlıklara uğraması, ne uğruna savaştığını bilmeden yenilgiye uğramaktan daha iyidir.’</p>
		<p>“‘Hepsi bu mu?’ diye sorar, bardaki müşteriler.</p>
		<p>“‘Evet. Bu keşfi yaptıktan sonra gözüm açıldı ve gerçekte her zaman olmak istediğim kişi olmaya karar verdim. Öteki, orada, odamın içinde bana bakakaldı, ama yeniden içime girmesine izin vermedim, zaman zaman, geleceğimi düşünmemekle kendimi tehlikeye attığımı anımsatarak beni korkutmaya kalkmasına karşın buna izin vermedim. Öteki’ni yaşamımdan çıkarıp attığım günden beri, Tanrı’nın gücü mucizelerini göstermeye başladı.’”</p>
		<p>“Bu öyküyü onun uydurduğunu sanıyorum. Güzel bir öykü belki, ama gerçek değil.” Geceyi geçirecek bir yer aramayı sürdürürken, böyle düşündüm. Saint-Savin’deki evlerin sayısı otuzu geçmiyordu, biraz sonra, benim düşündüğümü yapmak, bir başka kente gitmek zorunda kalacaktık.</p>
		<p>O istediği kadar coşkulu olsun, yaşamından Öteki’ni ne kadar uzaklaştırmış olursa olsun, Saint-Savin oturanları, onun düşünün bu gece burada yatmak olduğunu bilmiyordu ve ona yardımcı olmayacaklardı, buna kuşku yoktu. Bununla birlikte, o öyküde kendimi görür gibi oluyordum; korkular içinde olan, kendine yeterince güvenmeyen, yarın her şeyin bitebileceğini ve acı çekeceğini düşündüğünden, kendini olağanüstü her şeye başını döndürüp bakmamaya zorlayan biri.</p>
		<p>Tanrılar zarları atar ve bunu yaparken bize, oynamak isteyip istemediğimizi sormazlar. Bir erkeği, bir yuvayı, bir işi, bir mesleği, bir düşü terk etmiş olmanızla ilgilenmezler. Sizin her şeyin yerli yerinde olduğu bir yaşamınız olması, her arzunun çalışmakla ve direngenlikle gerçekleştirilebileceği umurunda değildir tanrıların. Tanrılar, bizim ne tasarılarımızdan, ne de umutlarımızdan kaygı duyar; evrene zarları atarlar – ve bu, rastlantı sonucu size rastlar. O andan başlayarak, kazanmak ya da kaybetmek bir şans işidir.</p>
		<p>Tanrılar zarları atar ve kafesinde kapalı duran aşkı azat eder. Bu güç, yaratıcı ya da yok edici olabilir; kafesinden çıktığı sırada, rüzgârın hangi yönde estiğine bağlıdır her şey.</p>
		<p>Bu güç, o sırada ona doğru esmekteydi. Ne var ki rüzgârlar, tanrılar kadar kaprislidir – ve ta içimde bir yerlerde fırtınaların koptuğunu hissetmeye başlıyordum.</p>
	</div>
  </body>
</html>