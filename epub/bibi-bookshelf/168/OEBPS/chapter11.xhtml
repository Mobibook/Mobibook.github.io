<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Piedra Irmağı’nın Kıyısında Oturdum Ağladım</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="top html5_section">
		<p>Bilbao’ya yağmur yağıyor, dünyaya yağmur yağıyor. Seven insan, önce kendinden geçmeyi, sonra kendini bulmayı özler.</p>
		<p>O, tam zamanında ortaya çıkarak bu iki özlem arasında güzel bir denge kurdu. Neşeli bir insan, otele dönerken şarkılar söylüyor.</p>
		<blockquote class="poem">
			<p><em>Son los locos que inventaron el amor</em><a class="si-noteref epub-type_noteref" href="#f3" id="backlink-3">3</a></p>
		</blockquote>
		<p>Şarabın etkisi tam olarak geçmedi, renkler de hâlâ, olduğundan daha canlıymış gibi görünüyor bana; yavaş yavaş kendime gelmeye başlıyorum. Kendimi koyvermemeliyim, yola çıkacak durumda olmak istiyorum. Kendimi denetim altında tutmam zor olmayacak, âşık değilim çünkü. Yüreğine söz dinletebilen kişi, dünyayı fethedebilir.</p>
		<blockquote class="poem">
			<p><em>Con un poema y un trombón</em></p>
			<p><em>a develarte el corazón</em><a class="si-noteref epub-type_noteref" href="#f4" id="backlink-4">4</a></p>
		</blockquote>
		<p class="no-indent">diyor şarkı.</p>
		<p>“Yüreğim keşke söz dinlemese,” diyorum. Kendimi olaylara bir bırakabilsem, yalnızca bir hafta sonu bile olsa, yüzüme değen bu yağmur damlalarının başka bir tadı olurdu. Sevmek kolay olsaydı, birbirimizin kollarında olurduk ve şarkının sözleri bir öykü anlatırdı bize, kendi öykümüzü.</p>
		<p>Zaragoza’ya dönmek zorunda olmasaydım, içkinin etkisinin hiç geçmemesini isterdim ve onu öpmek için, okşamak için, âşıkların birbirine fısıldadığı sözleri ona söylemek, aynı sözleri ondan duymak için özgür olurdum.</p>
		<p>Ama hayır. Yapamam bunu.</p>
		<p>İstemiyorum.</p>
		<p>“Salgamos a volar, querida mía<em>,” </em>diyor şarkı. Evet, şarkıdaki gibi, gideceğiz ve kanatlanacağız. Benim koşullarımın sınırları içinde.</p>
		<p>Davetini kabul ettiğimi bilmiyor henüz. Neden bu tehlikeye atıyorum kendimi? Çünkü şu anda kafam bir hoş, birbirinin eşi günler yaşamaktan da bıkkınım.</p>
		<p>Ama bu bıkkınlık geçecek. Ve hemen Zaragoza’ya dönmek isteyeceğim, yaşamımı geçirmek istediğim kente. Çalışmam gereken kitaplar beni bekliyor orada, kamu yönetimi sınavı da. Bir de koca, kendime bir koca bulmam gerekiyor, bu da zor olmayacak. Dingin bir yaşam bekliyor beni, çocuklarımla, torunlarımla, dengeli bir bütçeyle ve yıllık tatillerle. Onun içini saran korkuları bilemiyorum, ama o korkuların benim korkularım olduğunu seziyorum. Onun hakkında bilgi edinmeme hiç gerek yok, şimdiye kadar edindiklerim benim için yeterli.</p>
		<p>Onun gibi bir insana hiçbir zaman –ama hiçbir zaman– âşık olamam. Onu gereğinden çok tanıyorum, çok uzun bir süre yan yana yaşadık, onun tüm zayıflıklarını, tüm korkularını biliyorum. Başkaları gibi hayran olamıyorum ona, yapamıyorum bunu.</p>
		<p>Barajlar gibidir aşk, bunu biliyorum: Bir zerre suyun sızabileceği bir çatlak bırakırsanız, bu su duvarları yavaş yavaş kemirir ve öyle bir an gelir ki, akıntının gücünü artık kimse denetleyemez. Duvarlar yıkılacak olursa, aşk efendi olarak her şeye el koyar; neyi yapabilirim, neyi yapamam, sevdiğim kişiyi yanımda tutabilir miyim, tutamaz mıyım, gibi sorular artık boşunadır... Âşık olmak, denetimi elinden kaçırmak demektir.</p>
		<p>Hayır, duvarda çatlak oluşmasına izin veremem. Çok ince de olsa.</p>
		<p>“Bir dakika!”</p>
		<p>Şarkı söylemeyi birden kesti. Islak zeminde, ayak sesleri çınlıyordu.</p>
		<p>“Gidelim!” dedi, koluma girerek.</p>
		<p>“Durun!” diye bağırdı, arkamızdan bir adam. “Sizinle konuşmam gerek!”</p>
		<p>Adam, giderek adımlarını sıklaştırıyordu.</p>
		<p>“Bize seslenmiyor. Otele gidelim biz.”</p>
		<p>Ne var ki bize seslenmişti. Sokakta bizden başka kimse yoktu. Kalbim küt küt atmaya başladı, içkinin etkisi de bir anda geçti. Kendi kendime Bilbao’da, yani Bask ülkesinde olduğumuzu ve terörist saldırıların bu kentte sık olduğunu söyledim. Adımlar yaklaştı.</p>
		<p>“Ne olur!” diye yineledi, adımlarını daha da sıklaştırarak.</p>
		<p>Ne var ki çok geçti. Tepeden tırnağa ıslanmış bir adam silueti yolumuzu kesti.</p>
		<p>“Durun, rica ederim! Tanrı aşkına.”</p>
		<p>Dehşet içindeydim, çevreye bakıyor, kaçacak bir delik arıyor, bir mucize olsa da bir polis arabası geçiverse, diyordum. İçgüdüyle koluna yapıştım, ama o, benden kurtulup serbest kaldı.</p>
		<p>“Lütfen! Burada olduğunuzu öğrendim. Yardımınız gerekiyor. Oğlum için.”</p>
		<p>Ve adam ağlamaya başladı. Dizlerinin üzerine çöktü.</p>
		<p>“Lütfen! Lütfen!”</p>
		<p>Derin bir soluk aldı, başını eğdi ve gözlerini yumdu. Birkaç saniye sessiz kaldı, yağmura karışan hıçkırık seslerini duyabiliyorduk adamın.</p>
		<p>“Sen otele git, Pilar. Ve uyu. Ben kuşkusuz ancak sabaha karşı dönebilirim.”</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f3"><a class="si-backref" href="#backlink-3">3</a><span class="si-footnote-text">. “Delilerdir aşkı icat eden.” (<em>Balada para um luoco</em> adlı halk şarkısından) (Ç.N.)</span></div>
		<div class="si-footnote html5_aside epub-type_footnote" id="f4"><a class="si-backref" href="#backlink-4">4</a><span class="si-footnote-text">. “Bir şiir ve bir trombon <br/>Altüst edecek yüreğini.” (Ç.N.)</span></div>
	</div>
</body>
</html>