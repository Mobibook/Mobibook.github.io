<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Öğleden sonrayı kanyonda dolaşmakla, birbirimize çocukluğumuzu anımsatmakla geçirdik. İlk kez böyle davranıyordu: Bilbao’ya yaptığımız yolculuk sırasında, Soria ile artık hiç ilgilenmiyormuş gibi görünmüştü. Şimdiyse tersine, ortak dostlarımız hakkında bana en ince ayrıntıları soruyor, onların mutlu olduklarını duymak, nasıl yaşadıklarını öğrenmek istiyordu.</p>
		<p>Sonunda Piedra Irmağı’nın, birçok küçük derenin sularını birleştirip otuz metre kadar yükseklikten aşağı düşüren en büyük çağlayanına vardık. Çağlayanın kıyısında durduk ve suyun kulakları sağır eden gürültüsünü dinleyip büyük çağlayanların düşerken su zerreciklerinden oluşan bulutun içinde ortaya çıkan gökkuşağını hayranlıkla izledik.</p>
		<p>“At Kuyruğu,” deyiverdim ve uzun yıllar önce duyduğum bu sözcükleri o anda anımsamış olmama şaşırdım.</p>
		<p>“Anımsıyorum...” diye söze başladı.</p>
		<p>“Evet! Ne söyleyeceğini biliyorum!”</p>
		<p>Tabii ki biliyordum! Çağlayan, büyük bir mağarayı gizliyordu. Çocukken, Piedra Manastırı’na ilk ziyaretimizi yapıp geri döndüğümüzde, bu yerden bir daha günlerce söz etmemiştik.</p>
		<p>“Mağara,” diye tamamladı. “Oraya kadar gidelim!”</p>
		<p>Akan suyun altından geçmek olanaksızdı. Keşişler vaktiyle, çağlayanın en üst noktasından başlayıp mağaranın tabanına kadar inen bir tünel açmışlardı. Girişini bulmak bizim için zor olmadı. Yazın, bu tünel belki de lambalarla aydınlatılıyordu; ama bu mevsimde buralarda bizden başka kimse yoktu ve tünel tam bir karanlığa gömülmüştü.</p>
		<p>“Yine de giriyor muyuz?” diye sordum.</p>
		<p>“Tabii ki giriyoruz. Güven bana.”</p>
		<p>Çağlayan tarafındaki çukurdan aşağı inmeye başladık. Çevremizi hiç seçemiyor, ama nereye gittiğimizi biliyorduk – ve o benden, kendisine güvenmemi istemişti.</p>
		<p>“Şükürler olsun, Tanrım,” diyordum kendi kendime, kayaların içinde giderek daha aşağılara inerken. “Çünkü yolunu yitirmiş bir kuzuydum ben ve Sen bana yolumu gösterdin. Çünkü yaşamım ölü bir yaşamdı ve Sen ona yeniden can verdin. Çünkü yüreğim sevgisiz kalmıştı ve Sen bana o sevgiyi yeniden bağışladın.”</p>
		<p>Onun omzuna tutunuyordum. Sevdiğim insan, bu karanlık yolda atacağım adımları gösteriyordu bana; aydınlığa yeniden kavuşacağımızı, onu yeniden gördüğümüzde içimizin sevinçle dolacağını biliyordu. Bizi bekleyen gelecekte bunun tersini yaşayacağımız anlar olacaktı belki; o zaman ona, aynı aşkla, aynı güvenle, birlikte güven içinde soluk alacağımız bir yere varıncaya kadar yol gösteren ben olacaktım.</p>
		<p>Ağır ağır ilerliyorduk, bu inişin sonu hiç gelmeyecekti sanki. Hiçbir ışığın parlamadığı yaşamımda bir dönemin sonunu belirleyen yeni bir dönüm noktası mıydı bu? Bu tünelde ilerledikçe, artık hiçbir şeyin yeşermediği o topraklara kök salabilmek için hep aynı yerde yitirdiğim bütün zamanı düşünüyordum.</p>
		<p>Ama Tanrı iyiydi ve unuttuğum heyecanı, özlediğim maceraları, yaşamım boyunca –farkına varmaksızın– bekleyip durduğum erkeği bana yeniden bağışlamıştı. Manastırı bırakmasına neden olduğum için en küçük bir pişmanlık duymuyordum; çünkü, pederin de söylediği gibi, Tanrı’ya hizmet etmenin çok çeşitli yolları vardı ve bizim aşkımız bu yolları daha da çoğaltacaktı. Bundan böyle ona hizmet etme, insanlara yardım etme şansı tanınmıştı bana ve bu onun sayesinde gerçekleşmişti.</p>
		<p>Dünyayı dolaşacaktık. O, başkalarına teselli verecekti, ben de ona.</p>
		<p>“Sana şükürler olsun Tanrım, ona hizmet etmemi sağladığın için şükürler olsun sana. Bu görevi onurumla yerine getirebilmemi sağla. Onun misyonunun bir parçası olabilmem, onun yanında yürüyebilmem, ruhani yaşamıma yeni bir atılım sağlayabilmem için güç ver bana. Gelecekteki bütün günlerimiz, yaşadığımız şu günler gibi olsun – bir yerden bir yere hastaları iyileştirmek, dertlilerin derdine derman olmak, insanlara, Büyük Anamızın hepimize beslediği sevgiyi anlatmak için koşup duralım.”</p>
	</div>
  </body>
</html>