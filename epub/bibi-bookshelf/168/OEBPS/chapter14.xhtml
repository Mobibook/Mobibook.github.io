<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Piedra Irmağı’nın Kıyısında Oturdum Ağladım</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="top html5_section">
		<p>Yemek boyunca iki bardak şarap içtim. Yaşamım boyunca bu kadar çok içki içmemiştim. Alkolik olmak üzereyim.</p>
		<p>“Amma da abarttım!”</p>
		<p>Garson çocukla gevezelik ediyor. Böylece çevrede Romalılardan kalma birçok yıkıntının olduğunu öğreniyor. Konuşmalarını izlemeye çalışıyorum, ama kötü niyetimi gizlemeyi beceremiyorum. Prenses kurbağaya dönüştü. Ne önemi var? Her ne olursa olsun, birilerine bir şey kanıtlamak zorunda mıyım ben, mademki hiçbir şeyin peşinde değilim – ne erkek, ne de aşk?</p>
		<p>“Biliyordum,” diyorum, kendi kendime. “Kendi dünyamın dengesini bozacağımı biliyordum. Aklım beni uyardı, ama yüreğim ona kulak asmadı.”</p>
		<p>Şu anda elimde avucumda olana ulaşabilmek, çok şeye mal oldu bana, istediğim birçok şeyden vazgeçmek, önümde açılan birçok kapıya sırtımı dönmek zorunda kaldım. Daha büyük bir düşü gerçekleştirebilmek için, düşlerimi bir yana ittim: Huzur içinde bir ruha sahip olmaktı, bu büyük düş. O huzurdan vazgeçmek istemiyorum.</p>
		<p>“Çok gerginsin,” dedi, garsonla konuşmasını keserek.</p>
		<p>“Evet, doğru. O yaşlı adamın zabıtaya haber vermeye gittiğini sanıyorum. Bu kasabanın çok küçük olduğunu ve bizim nerede olduğumuzu bildiklerini sanıyorum. Burada yemek yeme konusundaki ısrarının tatilimizi sona erdireceğini düşünüyorum.”</p>
		<p>Madensuyu dolu bardağını parmaklarının arasında döndürüyor durmadan. Bu sıraladıklarımın, gerginliğimin gerçek nedenleri olmadığını çok iyi bilmesi gerekiyor; aslında utanıyorum. Bunu kendimize neden yapıyoruz? Neden gözümüzün içindeki toz tanesini görüyor da, şu dağları, şu tarlaları ve şu zeytin ağaçlarını görmüyoruz?</p>
		<p>“Dinle,” dedi, “böyle bir şeyi yaşamımızda bir daha yaşamayacağız. Yaşlı adam evine döndü, olup biten de aklından çoktan çıktı. İnan bana.”</p>
		<p>Düşünüyorum: “Gerginliğimin nedeni bu değil, ahmak çocuk!”</p>
		<p>“Yüreğini dinle daha çok,” diyor yine.</p>
		<p>“Ben de öyle yapıyorum, yüreğimi dinliyorum. Ve buradan gitmeyi yeğliyorum. Burada kendimi rahat hissetmiyorum.”</p>
		<p>“İçmeyi bırak. Bu bir işe yaramaz.”</p>
		<p>Şu ana kadar kendimi tutmayı başardım. Şimdiyse, yüreğimde ne varsa ortaya dökmek daha iyi olacak:</p>
		<p>“Her şeyi bildiğini düşünüyorsun sen. Bize, büyülü anlardan söz ettin, her birimizin içinde yaşamayı sürdüren unutulmuş çocukluk döneminden... Benim yanımda ne aradığını anlayamıyorum.”</p>
		<p>Gülüyor.</p>
		<p>“Seni hayranlıkla izliyorum. Yüreğine karşı verdiğin savaşımı hayranlıkla izliyorum.”</p>
		<p>“Hangi savaşımı?”</p>
		<p>“Hiç.”</p>
		<p>Ama onun ne demek istediğini çok iyi biliyorum.</p>
		<p>“Boş düşler kurma. İstiyorsan, bu konuda konuşabiliriz. Duygularım hakkında yanılıyorsun.”</p>
		<p>Bardağı döndürmeyi kesip yüzüme bakıyor:</p>
		<p>“Hayır kurmuyorum. Beni sevmediğini biliyorum.”</p>
		<p>Birden, ne yapacağımı daha da bilemez hale geliyorum.</p>
		<p>“Ama, savaşmayı sürdüreceğim. Yaşamda, sonuna kadar savaş vermeye değen şeyler vardır.”</p>
		<p>Verecek bir cevap bulamıyorum.</p>
		<p>“Ve sen, buna değersin.”</p>
		<p>Gözlerimi kaçırıyor, lokantanın dekorasyonuyla ilgileniyormuş gibi yapıyorum. Kendimi kurbağa gibi hissediyordum, yeniden prenses oluyorum. Düşünüyorum: “Söylediklerine inanmak istiyorum.” Bu arada, balıkçı teknelerini, balıkçıları gösteren bir tabloya bakıyorum. “Bu bir şeyi değiştirmeyecek, ama ben en azından kendimi bu kadar kırılgan, bu kadar acınası hissetmeyeceğim.”</p>
		<p>“Bu saldırgan davranışım için beni bağışla,” diyorum.</p>
		<p>Gülümsüyor; garsonu çağırıp hesabı ödüyor.</p>
		<div class="margin-top html5_section">
			<p>Dönüş yolunda, kendimi kafası daha da karışmış hissediyorum. Belki de güneşten? Hayır, sonbahardayız, güneş hiç de yakıcı değil. Öyleyse o yaşlı adam? Ama onun varlığını unutalı epey oluyor. Belki de bana yeni olan her şey yüzünden. Yeni ayakkabı, insanı huzursuz eder. Yaşam da bundan farklı değil: Bizi gafil avlıyor ve istemediğimiz halde, gerek duymadığımız halde bilinmeyene doğru yürümeye zorluyor.</p>
			<p>Dikkatimi manzarada toplamak istiyorum, ama zeytin ağaçları dikili arazileri, tepenin üstündeki kasabayı, önünde yaşlı adamın durduğu küçük kiliseyi seçemiyorum bir türlü. Bütün bunlara aşina değilim.</p>
			<p>Dünkü sarhoşluğumu düşünüyorum ve onun söylediği şarkıyı:</p>
			<blockquote class="poem">
				<p><em>Las tardecitas de Buenos Aires tienen este no sé...</em></p>
				<p><em>¿qué sé yo?</em></p>
				<p><em>Viste, salí de tu casa por Arenales.</em><a class="si-noteref epub-type_noteref" href="#f5" id="backlink-5">5</a></p>
			</blockquote>
			<p>Neden Buenos Aires, oysa biz Bilbao’daydık? O Arenales Sokağı da neyin nesi? Ne demek istiyordu? Soruyorum ona.</p>
			<p>“Dün söylediğin şarkı neydi?”</p>
			<p>“<em>Balada para um luoco.</em><a class="si-noteref epub-type_noteref" href="#f6" id="backlink-6">6</a> Peki, bu soruyu bana neden bugün soruyorsun?”</p>
			<p>“Hiç.”</p>
			<p>Tabii ki hiç değil, bir nedeni var. Neden söylediğini biliyorum, bir tuzaktı o şarkı. Sözlerini bana ezberletti – oysa sınavım için ezbere bilmem gereken o kadar çok şey vardı ki. Daha çok bilinen bir şarkı seçebilirdi, binlerce kez dinlediğimiz bir şarkı, ama benim bilmediğim bir şarkıyı seçti.</p>
			<p>Bu bir tuzak. Böylelikle, daha sonra bu şarkı radyoda çaldığında ya da plağı pikaba konduğunda onu anımsayacağım, Bilbao’yu, ilkbahara dönüşen bu hazan mevsimini. Bu heyecanı, bu serüveni ve içimde Tanrı’nın bildiği bir yerde yeniden canlanan o çocuğu.</p>
			<p>Bütün bunları önceden düşündü. Kafa yordu, deneyimi var bu konuda, bunları daha önce de yaşadı, arzu ettiği kadının kalbini nasıl fethedeceğini biliyor.</p>
			<p>“Keçileri kaçırıyorum,” diyorum kendi kendime. İki gün üst üste şarap içtim diye alkolik olduğumu sanıyorum. Bana öyle geliyor ki, ipleri elinde tutmasını biliyor; beni denetimi altında tutuyor ve yumuşaklığıyla yönlendiriyor.</p>
			<p>“Yüreğine karşı verdiğin savaşımı hayranlıkla izliyorum,” dedi lokantada.</p>
			<p>Ama yanılıyor. Çünkü bu savaşımı ben daha önce yaptım ve yüreğime söz dinlettiğimden bu yana uzun bir zaman geçti. Erişilmez bir aşka düşmeyeceğim. Sınırlarımı biliyorum ben, acıya nereye kadar katlanabileceğimi de.</p>
			<p>Arabaya dönerken, bir şeyler söylemesini istiyorum ondan.</p>
			<p>“Neyi?”</p>
			<p>“Ne olursa. Konuş benimle.”</p>
			<p>Meryem Ana’nın Fatima’ya nasıl birçok kez göründüğünü anlatmaya başlıyor. O konuyu neden açtığını bilemiyorum, ama o “üç çoban” öyküsü havayı değiştiriyor.</p>
			<p>Yüreğim, yavaş yavaş huzur buluyor. Evet, sınırlarımı biliyorum ben, kendimi frenlemeyi de.</p>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f5"><a class="si-backref" href="#backlink-5">5</a><span class="si-footnote-text">.  (İsp.) “Buenos Aires akşamlarında sezemediğim bir şey var... <br/>Ama ne? <br/>Gördün işte, senden çıkıp Arenales Sokağı’na girdim.” (Ç.N.)</span></div>
		<div class="si-footnote html5_aside epub-type_footnote" id="f6"><a class="si-backref" href="#backlink-6">6</a><span class="si-footnote-text">. (İsp.) Delinin Baladı. Aynı zamanda şarkının adı. (Ç.N.)</span></div>
	</div>
</body>
</html>