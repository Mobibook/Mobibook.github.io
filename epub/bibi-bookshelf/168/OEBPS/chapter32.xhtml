<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>“Bir şeyler atıştırmadan dışarı çıkmazsınız umarım!” dedi ev sahibi.</p>
		<p>“İspanyolca konuştuğunuzu bilmiyordum,” dedim şaşırarak.</p>
		<p>“Sınır buraya yakın. Yazın, Lourdes’ya turistler gelir. İspanyolca bilmeseydim odalarımı kiralayamazdım.”</p>
		<p>Üstüne reçel sürülmüş kızarmış ekmekler hazırladı, sütlü kahve yaptı. O günün üstesinden gelebilmek için gerekli havaya soktum kendimi; her saat bir yıl gibi gelecekti bana. Bu kahvaltının beni biraz oyalayacağını düşünüyordum.</p>
		<p>“Ne zamandan beri evlisiniz?” diye sordu.</p>
		<p>“O benim ilk aşkımdı.”</p>
		<p>Ve bu kadar açıklama yeterliydi.</p>
		<p>“Şuradaki dorukları görüyor musunuz?” diye sürdürdü. “Benim ilk aşkım o tepelerde öldü.”</p>
		<p>“Sonradan karşınıza bir başka erkek çıktı ama.”</p>
		<p>“Evet, doğru. Yine de mutlu olabildim. Tuhaf, insan yazgısı: Tanıdığım insanlar arasında neredeyse hiç kimse yaşamının ilk aşkıyla evlenmedi. Sonradan evlenenlerin her biri bana, önemli bir şeyi yitirdiklerini, yaşamaları gereken her şeyi yaşamamış olduklarını söylediler her zaman.”</p>
		<p>Birden sustu.</p>
		<p>“Özür dilerim. Sizi kırmak istemedim.”</p>
		<p>“Beni kırmadınız.”</p>
		<p>“Dışarıdaki kuyuya bakıyorum sık sık. Ve kendi kendime şöyle diyorum: Aziz Savin’in kazmaya karar verdiği güne kadar, kimse suyun nerede olduğunu bilmiyordu; o kazdı ve suyu buldu. Bunu yapmamış olsaydı, kasaba aşağıda, ırmağın çevresinde kalacaktı.”</p>
		<p>“Bunun aşkla ne ilgisi var?”</p>
		<p>“Bu kuyu, umutlar besleyen, düşler kuran, iç çatışmalar yaşayan insanları kendine çekti. Biri çıkıp su aramaya karar verdi, su varlığını gösterdi ve burası herkes için bir çekim merkezi haline geldi. İnsan, yüreklice arayacak olursa, aşk da varlığını gösterir, diye düşünüyorum; o andan sonra da aşkı kendine daha çok çekmeye başlar. Biri bize karşı iyi düşünceler beslerse, herkes besler. Ama insan yalnızsa, yalnızlığı giderek artar. Şu yaşam denen şey ne tuhaf.”</p>
		<p>“<em>Yi Jing </em>başlıklı bir kitaptan söz edildiğini duydunuz mu?”</p>
		<p>“Hayır, hiç duymadım.”</p>
		<p>“O kitapta, bir kentin yerini değiştirebilirsiniz, ama bir kuyunun yerini asla, der. Sevenler birbiriyle buluşur, susuzluklarını giderirler; yuvalarını kurar, çocuklarını kuyunun çevresinde yetiştirirler. Ama çiftlerden biri gitmeye karar verirse, kuyu onu izleyemez. Aşk orada kalır, terk edilmiştir, ama suyu her zaman berraktır.”</p>
		<p>“Çok acılar çekmiş yaşlı bir kadın gibi konuşuyorsunuz, yavrum.”</p>
		<p>“Hayır. Ben her zaman korktum. Kuyuyu hiçbir zaman kazmadım. O işi şimdi yapıyorum ve bunun taşıdığı tehlikeleri de göz ardı etmek istemiyorum.”</p>
		<p>Birden, cebimdeki bir şeyin beni rahatsız ettiğinin farkına vardım. Ne olduğunu anladığımda, yüreğim buz gibi oldu. Kahvemi aceleyle bitirdim.</p>
		<p>Anahtar. Anahtar bendeydi.</p>
		<p>“Burada, bu kasabada, öldüğünde tüm varlığını Tarbes Manastırı’na bırakan bir kadın var mıydı?” diye sordum. “Bu kadının evinin nerede olduğunu biliyor musunuz?”</p>
		<p>Kapıyı açtı ve evi bana gösterdi. Küçük alanın çevresinde yer alan, sırtını vadiye ve dağlara vermiş eski Ortaçağ evlerinden biriydi.</p>
		<p>“Yaklaşık iki ay önce buraya iki din adamı geldi,” dedi. “Ve...”</p>
		<p>Yüzüme şaşkın şaşkın baktı.</p>
		<p>“... Ve bu kişilerden biri kocanıza benziyordu,” diye ekledi, uzun süre bekledikten sonra.</p>
		<p>“O idi,” dedim, dışarı çıkarken, içimde yaşayan çocuğun afacanlık yapmasına izin vermiş olmaktan mutlu.</p>
	</div>
  </body>
</html>