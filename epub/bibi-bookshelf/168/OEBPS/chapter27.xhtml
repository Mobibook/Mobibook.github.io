<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Şimdi, bazilika tam karşımızdaydı. Ben bir şey söylemek için daha ağzımı açamadan, biri onu gördü ve yanına gelip selam verdi. Yağmur şiddetlenmişti ve ben orada daha ne kadar kalacağımızı bilmiyordum. Yanımda, üstümü değiştirecek giysi olmadığını ve ıslak giysilerle kalamayacağımı düşünüyordum durmadan.</p>
		<p>Kendimi bu düşünce üstünde yoğunlaştırmaya çalıştım. Kendi yazgımın bana elini uzatmasını beklerken o evi, yeryüzüyle gökyüzü arasında asılı duran şeyleri düşünmek istemiyordum.</p>
		<p>Beni çağırdı ve bazı kişilerle tanıştırdı. O kişiler, bizim nerede kalmakta olduğumuzu sordular ve Saint-Savin’de kaldığımızı öğrenince de orada kutsal bir keşişin gömülü olduğunu söylediler. Bu keşişin, meydanın ortasındaki kuyuyu bulduğu söyleniyordu. Başlangıçta, kentlerdeki yaşamlarını bırakıp Tanrı’yı bulmak için bu dağlara gelen din adamları için bir barınak yapılması düşünülmüştü.</p>
		<p>“Onlar hep burada,” dedi bir başka kişi.</p>
		<p>Bu öykünün doğru olup olmadığını ya da “hep orada bulunan” kişilerin kimliklerini vurgulamak için mi uydurulmuş olduğunu bilemiyordum.</p>
		<p>Yavaş yavaş daha başka insanlar da gelmeye başlıyordu ve oluşan grup, mağaranın kapısına yöneldi; daha yaşlı olan bir adam bana Fransızca bir şeyler söylemeye çalıştı. Onu anlamakta güçlük çektiğimi görünce, duraksayarak İspanyolca konuşmaya başladı.</p>
		<p>“Tepeden tırnağa olağanüstü bir varlıkla birliktesiniz. Mucizeler gerçekleştirmiş bir kişiyle.”</p>
		<p>Cevap vermedim, ama Bilbao’da, umutsuz bir adamın onunla konuşmaya geldiği geceyi düşündüm. Nereye gittiğini bana söylememişti, ayrıca bu beni ilgilendirmiyordu. Düşüncelerim, neye benzediğini tam olarak bildiğim bir eve yönelmişti. Hangi kitaplar, hangi plaklar vardı o evde, manzarası, dekoru nasıldı?</p>
		<p>Grup, yağmurun altında sessizce ilerledi ve ilahî varlıkların göründüğü yere vardık. Tam düşlediğim gibiydi: mağara, Meryem Anamızın heykeli ve – camdan bir koruyucunun ardında, su mucizesinin gerçekleştiği çeşme. Bazı hacılar dua etmekteydi, daha başkaları mağaranın içinde, gözleri kapalı sessizce oturuyorlardı. Mağaranın önünden bir dere akıyordu, sularının şırıltısı beni yatıştırdı. Heykeli gördüğümde, kısa bir dua ettim; Meryem Anamızdan bana yardım etmesini diledim, çünkü yüreğim daha fazla acı çekmek istemiyordu.</p>
		<p>“Acı gelecekse, hemen gelsin,” dileğinde bulundum. Çünkü yaşamım önümde duruyordu ve onu elimden geldiğince en iyi şekilde kullanmam gerekiyordu. Bir seçim yapacaksa, bunu hemen yapmalıydı. Bu seçime göre onu bekleyecektim ya da unutacaktım. Beklemek insana acı verir. Unutmak acı verir. Ama ne karar vereceğini bilememek, acıların en büyüğüdür.</p>
		<p>Yüreğimin en derin yerinde, benim bu isteğimi duyduğunu hissettim.</p>
	</div>
  </body>
</html>