<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Yarım saatlik bir yürüyüşten sonra küçük kiliseye varıyoruz. Merdivenin basamaklarına yaşlı bir adam oturmuş. Yola koyulduğumuzdan bu yana rastladığımız ilk insan bu, çünkü güz mevsiminin sonundayız ve tarlalar, kutsamasıyla toprağı verimli kılan ve insanların, alınlarının teriyle ondan besinini sağlamasını sağlayan Tanrı’nın özenine emanet edilmiş.</p>
		<p>“Merhaba,” diyor yaşlı adama.</p>
		<p>“Merhaba.”</p>
		<p>“Bu kasabanın adı ne?”</p>
		<p>“San Martín de Unx.”</p>
		<p>“Unx mu?” diyorum. “Cüce cinlerin adına benziyor!”</p>
		<p>Yaşlı adam, şakayı anlamıyor. Adam biraz tedirgin gibi, kilisenin kapısına kadar ilerliyorum.</p>
		<p>“İçeri giremezsiniz,” diyor yaşlı adam. “Öğleleri kapalıdır. İsterseniz, saat dörtte gelebilirsiniz.”</p>
		<p>Kapı açık. Loş olduğundan içerisini iyi seçemiyorum.</p>
		<p>“Yalnızca bir dakikalığına. Bir dua etmek istiyordum.”</p>
		<p>“Çok üzgünüm, ama kapalı.”</p>
		<p>Yaşlı adamla tartıştığımı işitiyor. Sesini çıkarmıyor.</p>
		<p>“Peki, tamam, gidiyoruz,” diyorum. “Tartışmayı sürdürmenin anlamı yok.”</p>
		<p>Gözlerini üstüme dikmeyi sürdürüyor, ama bakışları boş, uzak.</p>
		<p>“Kiliseyi görmek istemiyor muydun?” diye soruyor.</p>
		<p>Davranışımdan hoşlanmadığını biliyorum. Beni gevşek, korkak, istediği şeyi elde etmeyi beceremeyen bir kişi gibi görmüş olmalı. Öpücüğe gerek yok, prenses kurbağaya dönüşüyor.</p>
		<p>“Dünü anımsa,” diyorum. “Barda konuşmaya son verdin, tartışmaya niyetin yoktu çünkü. Ve şimdi, aynı şeyi ben yaptığımda, kızıyorsun.”</p>
		<p>Yaşlı adam bize bakıyor, ilgisiz. Seviniyor herhalde, çünkü tüm sabahların, öğleden sonraların ve akşamların birbirinin aynı geçtiği bir yerde gözlerinin önünde bir şeyler oluyor.</p>
		<p>“Kilisenin kapısı açık,” diyor, yaşlı adama dönerek. “Para istiyorsanız, verebiliriz. Bayan, kiliseyi görmek istiyor.”</p>
		<p>“Ziyaret vakti değil.”</p>
		<p>“Çok yazık, ama biz yine de giriyoruz.”</p>
		<p>Beni kolumdan tutuyor, birlikte içeri giriyoruz.</p>
		<p>Kalbim daha kuvvetli atmaya başlıyor. Yaşlı adam kızabilir, zabıtayı çağırabilir, gezimizi berbat edebilir.</p>
		<p>“Bunu neden yapıyorsun?”</p>
		<p>“Çünkü sen bu kiliseyi görmek istiyorsun.”</p>
		<p>Ne var ki bu tartışma ve benim tutumum, sabahın neredeyse kusursuz olan büyüsünü bozdu.</p>
		<p>Kulağım, dışarıdan gelecek seslerde. Yaşlı adamın uzaklaştığını, belediye zabıtasının geleceğini düşünüyorum her an. Kiliseye zorla girmek. Hırsızlık. Yasak olan bir şeyi yapıyoruz, yasaya karşı geliyoruz. Yaşlı adam, kapalı olduğunu söylemişti, ziyaret saati geçmişti. Zavallı bir ihtiyar, içeri girmemizi engelleyemeyecek kadar yaşlı; bu yüzden belediye zabıtası bize o ölçüde sert davranacak, çünkü saygısızlık ettik.</p>
		<p>Kilisede, kendimi toparlayıp bütünüyle keyifli görünebilecek kadar bir süre kalıyorum. Kalbim o kadar hızlı çarpıyor ki, duyacak diye korkuyorum.</p>
		<p>“Çıkabiliriz,” diyorum, Meryem Ana’ya kısacık bir dua okumak için yeterli zamanın geçmiş olduğuna kanaat getirdikten sonra.</p>
		<p>“Korkma Pilar. Figüranlık yapmak için bulunmuyorsun burada.”</p>
		<p>Yaşlı adamla benim aramda geçen bir şeyin, ikimizin arasındaki bir sorun haline gelmesini istemiyordum. Sakin olmam gerekiyordu.</p>
		<p>“Ne demek istediğini anlamıyorum.”</p>
		<p>“Kimi insanların başkalarıyla arası bozuktur, kendileriyle arası bozuktur, yaşamla arası bozuktur. Bu kişiler tiyatro oynar ve oynadıkları oyunun metnini, yoksun bırakıldıkları şeye göre yazar.”</p>
		<p>“Böyle çok insan tanıyorum. Söz ettiğin şeyi de anlıyorum.”</p>
		<p>“Ama işin kötü yanı, bu kişilerin, yazdıkları oyunu tek başlarına oynayamamalarıdır,” diye sürdürdü. “Dolayısıyla, başka oyuncuları da kendi oyunlarında rol almaya kışkırtırlar.</p>
		<p>“Dışarıdaki adamın yaptığı da tam olarak bu. Hınç almak istiyordu, araç olarak da bizi seçti. Onun yasağına boyun eğmiş olsaydık, bunu yapmış olduğumuza şu anda pişmanlık duyacak, dayak yemiş gibi hissedecektik kendimizi. Onun hımbıl yaşamının ve yoksunluklarının bir parçası olmayı kabullenmiş olacaktık.</p>
		<p>“Bu adamın saldırganlığı apaçık ortadaydı, dolayısıyla onun oyununa gelmemek bizim için kolay oldu. Ne var ki bazıları da, kendilerini kurban gibi gösterip yaşamın adaletsizliklerinden yakındıklarında, bizim kendilerine figüranlık etmemizi isterler. Onları onaylamamızı, düşüncelerine katılmamızı isterler.”</p>
		<p>Gözlerimin ta içine baktı.</p>
		<p>“Dikkat et! Böyle bir oyuna katıldığımızda, her zaman zararlı çıkarız.”</p>
		<p>Haklıydı. Her şeye karşın, o kilisenin içinde kendimi çok huzurlu hissetmiyordum.</p>
		<p>“Duamı yaptım. Yapmak istediğimi yaptım. Artık gidebiliriz.”</p>
		<p>Çıkıyoruz. İçerdeki loşlukla, dışarıda güneş ışığının şiddeti arasındaki karşıtlık, birkaç saniye gözlerimi kamaştırıyor. Gözlerim ışığa alışır alışmaz, yaşlı adamın ortadan kaybolduğunu fark ediyorum.</p>
		<p>“Gidip yemek yiyelim,” diyor, kasabaya yönelirken.</p>
	</div>
  </body>
</html>