<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Piedra Irmağı’nın Kıyısında Oturdum Ağladım</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="top html5_section">
		<p>Evin önünde hareketsiz duruyor, ne yapacağımı bilemiyordum. Sis, her şeyi sarıyordu ve ben, içinde bizi daha da tuhaf yerlere sürükleyen tuhaf siluetlerin belirdiği gri bir düşte yüzer gibiydim.</p>
		<p>Parmaklarımla anahtarın üstüne sinirli sinirli vuruyordum.</p>
		<p>Böylesine kalın bir sis tabakası içinde, pencereden dağları seçebilmek herhalde olanaksızdı. Ev loştu, perdelerine güneş vurmuyordu. Yanımda onun varlığı olmadan, ev bana hüzünlü görünecekti.</p>
		<p>Saatime baktım. Sabahın dokuzuydu. Vakit geçirmemi, onu beklememi sağlayacak bir şeyler yapmalıydım.</p>
		<p>Beklemek. Aşk konusunda öğrendiğim ilk ders buydu. Gün sürüklenip gitmektedir, binlerce plan yaparsınız, olası tüm diyalogları düşlersiniz, davranışınızı değiştirmeye söz verirsiniz kendi kendinize – ve orada öylece beklersiniz, kaygılar içinde, sevdiğiniz insan dönünceye kadar.</p>
		<p>O an geldiğindeyse, ne diyeceğinizi bilemezsiniz. Beklemekle geçen o saatler, gerilime dönüşmüş, gerilim korku halini almıştır; korkuysa, duygularınızı belli etmekten utanç duymanıza yol açar.</p>
		<p>İçeri girmeli miyim, bilemiyorum. Önceki günkü konuşmamızı anımsadım – bu ev bir düşün simgesiydi. Öte yandan, bütün bir gün elim kolum bağlı da kalamazdım. Kendimi toparladım, anahtarı cebimden çıkardım ve kapıya doğru ilerledim.</p>
		<p>“Pilar!”</p>
		<p>Sisin içinden gelen, bozuk bir Fransızcayla çınlayan bir sesti bu. Korkmaktan çok, şaşırdığımı hissettim. Oda kiraladığımız evin ev sahibi olabilirdi bu, ama ona adımı söylediğimi anımsamıyordum.</p>
		<p>“Pilar!” Yeniden, bu kez daha yakın.</p>
		<p>Biri, aceleci adımlarla bana yaklaşıyordu. Sislerin tuhaf biçimlere bürünen karabasanı, gerçek bir biçim almak üzereydi.</p>
		<p>“Durun biraz...” dedi ses. “Sizinle konuşmak istiyorum.”</p>
		<p>Yanıma geldiğinde, bir din adamı olduğunu gördüm. Karikatürleri yapılan köy papazlarına tıpatıp benziyordu: ufak tefek, yusyuvarlak, kelleşmiş kafatasının üstünde dağınık birkaç tel beyaz saçı olan biri.</p>
		<p>“Günaydın!” dedi, elini uzatırken alabildiğine gülümseyerek.</p>
		<p>Ben de onu selamladım, şaşkın.</p>
		<p>“Yazık ki sis tabakası her şeyi örtüyor,” dedi eve bakarak. “Saint-Savin orada, dağda, bu evin de görkemli bir panoraması var. Pencerelerinden, aşağıdaki vadi görülüyor, yukarıda da dorukları karlı dağlar. Bunu biliyorsunuzdur herhalde.”</p>
		<p>O anda anlayıverdim: Manastırın başrahibiydi bu.</p>
		<p>“Burada ne arıyorsunuz?” diye sordum. “Ve adımı nereden biliyorsunuz?”</p>
		<p>Karşılık vermedi, buna karşın o da sordu.</p>
		<p>“Eve mi gireceksiniz?”</p>
		<p>“Hayır. Benim sorularımı cevaplamanızı istiyorum.”</p>
		<p>Biraz ısıtmak için ellerini ovuşturdu ve kaldırımın kenarına oturdu. Ben de onun yanına oturdum. Sis giderek yoğunlaşıyordu; kilise artık seçilmiyordu, oysa yirmi metre ötemizdeydi. Seçebildiğimiz tek şey kuyuydu. Kadının söyledikleri geldi aklıma.</p>
		<p>“Burada,” dedim.</p>
		<p>“Kim burada?”</p>
		<p>“Tanrıça. Bizi sarıp sarmalayan bu sis o.”</p>
		<p>“Demek ki size bundan söz etti!” diye bağırdı gülerek. “Tamam, ben ona Bakire Meryem demeyi yeğliyorum. Alışkanlık sorunu.”</p>
		<p>“Ne arıyorsunuz burada? Adımı nereden biliyorsunuz?” diye sordum yeniden.</p>
		<p>“Buraya geldim, çünkü ikinizi de görmek istiyordum. Dün akşamki karizmatik gruptan biri bana, sizin Saint-Savin’de kalmakta olduğunuzu söyledi. Burası küçücük bir yerdir.”</p>
		<p>“Manastıra gitti o.”</p>
		<p>Rahip gülümsemeyi keserek başını salladı.</p>
		<p>“Üzgünüm,” diye mırıldandı, kendi kendine konuşur gibi.</p>
		<p>“Manastırı ziyarete gitmiş olmasından dolayı mı üzgünsünüz?”</p>
		<p>“Hayır, orada değil. Konuya geliyorum.”</p>
		<p>Birkaç dakika sessiz kaldı. Uyandığımda kafamı meşgul eden düşünceler yeniden aklıma geldi: para, alınacak karar, bizimkilere telefon, dönüş bileti. Ama kendime bir söz vermiştim ve bu sözü tutacaktım.</p>
		<p>Şu anda yanımda duran bir kilise adamıydı. Çocukken, papazlara her şeyi anlatmak gerektiğini öğretmişlerdi bana.</p>
		<p>“Artık tükendim,” dedim, sessizliği bozmak için. “Bir haftadan az bir süre önce, kim olduğumu, yaşamdan ne beklediğimi biliyordum. Şimdiyse, beni oradan oraya savuran bir kasırganın tam ortasında kalmış gibiyim.”</p>
		<p>“Dayanın. Bu önemli.”</p>
		<p>Bu düşünce beni şaşırttı.</p>
		<p>“Korkmayın,” diye sürdürdü, düşüncelerimi okuyormuş gibi. “Kilisenin papazlara gereksemesi olduğunu biliyorum, o da çok iyi bir papaz olabilir. Ne var ki bunun karşılığında ödeyeceği bedel çok yüksek.”</p>
		<p>“Nerede? Beni burada bırakıp İspanya’ya mı döndü?”</p>
		<p>“İspanya’ya mı? İspanya’da yapacak bir işi yok. Onun evi, buradan birkaç kilometre ötedeki manastır. Ama şu anda orada değil. Ve ben, onu nerede bulabileceğimi biliyorum.”</p>
		<p>Bu sözler bana biraz cesaret verdi, yüreğime su serpti. En azından, çekip gitmemişti.</p>
		<p>Ama papaz, artık hiç gülümsemiyordu.</p>
		<p>“Gereğinden çok sevinmeyin,” diye sürdürdü, içimden geçenleri yeniden okuyarak. “İspanya’ya dönseydi, daha iyi ederdi.”</p>
		<p>Ayağa kalktı ve kendisine eşlik etmemi söyledi bana. Görüş mesafesi birkaç metreyi geçmiyordu, ama o nereye gittiğini biliyor gibiydi. Önceki günün akşamı (Ya da yıllar önce miydi?) Bernadette’in öyküsünü dinlediğim yolu izleyerek Saint-Savin’den çıktık.</p>
		<p>“Nereye gidiyoruz?” diye sordum.</p>
		<p>“Onu bulmaya.”</p>
		<p>Yürürken şunları söyledim ona: “Peder, iyi kavrayamadığım bir şey var: Onun burada olmadığını söylediğimde, bana öyle geldi ki, yüzünüzde hüzünlü bir ifade belirdi.”</p>
		<p>“Dinsel yaşam hakkında ne biliyorsunuz, yavrum?”</p>
		<p>“Çok az şey. Papazların, kendi arzularıyla yoksulluğu, dürüstlüğü ve itaati seçtiklerini.”</p>
		<p>Devam edip etmemem gerektiğini düşündüm bir an, sonra devam ettim:</p>
		<p>“Ayrıca, kendileri de aynı günahları işlemekle birlikte başkalarının günahlarını yargıladıklarını. Evlilik ve aşk hakkında her şeyi bildiklerini sandıklarını, oysa yaşam boyu evlenmediklerini. Yaptığımız hatalar yüzünden cehennem ateşinde yanacağımızı söylediklerini, ama aynı hataları yapmaktan kendilerini alıkoyamadıklarını. Tanrı’ yı bize, “tek oğlu”nu öldürdükleri için, insanlardan öc alan bir varlık olarak tanıttıklarını.”</p>
		<p>Güldü.</p>
		<p>“Kusursuz bir Katolik eğitimi almışsınız. Oysa ben sizin Katoliklik hakkında ne bildiğinizi sormuyordum. Ruhani yaşam hakkında ne bildiğinizi soruyorum size.”</p>
		<p>Suskun kaldım.</p>
		<p>“Tam olarak bilemiyorum,” dedim sonunda. “Her şeyden vazgeçip Tanrı’yı arayan insanlar.”</p>
		<p>“Buluyorlar mı peki?”</p>
		<p>“Bu sorunun cevabı sizde. Bu konuda benim hiçbir fikrim yok.”</p>
		<p>Soluk soluğa kaldığımı fark ederek adımlarını ağırlaştırdı.</p>
		<p>“Yaptığınız tanımlama doğru değil,” diye söze başladı. “Tanrı’yı aramaya kalkan kişi, yalnızca zaman yitirir. Bir sürü yol kat edebilir, bir sürü dini, bir sürü tarikatı kucaklayabilir – ama bunları yapmakla Tanrı’ya hiçbir zaman ulaşamaz. Tanrı, burada, şimdi, yanımızda. Onu, şu sisin içinde, şu toprağın üstünde, şu giysilerin, şu ayakkabıların içinde görebiliriz. Uyuduğumuz sırada melekleri bizi korur, çalışırken bize yardım eder. Tanrı’yı bulmak için, çevremize bakmamız yeterlidir. Ne var ki onunla karşılaşmak o kadar basit değil. Tanrı bize gizlerini açtıkça, yolumuzu daha da şaşırmış gibi hissederiz kendimizi. Çünkü o bize sürekli olarak, kendi düşlerimizi, kendi yüreğimizi izlememizi buyurur. İşte zor olan da budur, çünkü biz, farklı biçimde yaşama alışkanlıkları edinmişizdir. Bu yüzden Tanrı’nın, babamız olarak bizi mutlu görmek istediğini keşfettiğimizde şaşkınlığa düşeriz.”</p>
		<p>“Ve anamız,” diye ekledim.</p>
		<p>Sis açılmaya başlıyordu. Önünde, bir kadının sobaya atmak için odun topladığı küçük bir köy evini seçebiliyordum.</p>
		<p>“Ve anamız, evet. Ruhani bir yaşam sürmek için manastıra girmek, oruç tutmak, dünya nimetlerine yüz çevirmek, dürüst olmak istemek, bütün bunları yapmak için yemin etmek gerekmez. İnanmak ve Tanrı’nın varlığını kabul etmek yeterlidir. Bunu yaptığı andan başlayarak herkes “onun yolu”, “onun mucizeleri” haline gelir.”</p>
		<p>Sözünü kestim.</p>
		<p>“Bana sizden söz etti. Bu öğrettiklerinizi bana o da öğretti.”</p>
		<p>“Umarım, onun sahip olduğu Tanrı vergisi yeteneği kabul edersiniz. Çünkü bazılarının sahip olduğu bu tür yeteneklere insanlar kolayca inanmaz, tarih bize bunu öğretiyor. Mısır’da, Osiris’in uzuvları kesildi. Yunan tanrıları, ölümlüler yüzünden birbirine düştü. Aztekler, Quetzalcoatl’ı kovdular. Viking tanrıları, Walhalla’nın bir kadın yüzünden yanıp kül oluşunu izlemek zorunda kaldılar. Ve İsa çarmıha gerildi. Bütün bunlar neden?”</p>
		<p>Ne cevap vereceğimi bilemiyordum.</p>
		<p>“Çünkü Tanrı yeryüzüne, bizim gücümüzü bize göstermek için iner. Biz onun düşünün bir parçasıyız ve o, bu düşün mutlu olmasını ister. Bununla birlikte, ta içimizde bir yerde, Tanrı’nın bizi mutlu olmak için yarattığını bilirsek, bizi üzüntüye ve bozguna götüren her şeyin kendi hatamız olduğunu da kabullenmemiz gerekir. İşte bu yüzden, sonunda Tanrı’yı hep öldürürüz. İster çarmıhta, ister ateşte, ister sürgünde, ister yüreğimizin içinde olsun, öldürürüz onu.”</p>
		<p>“Ama ya onu anlayanlar...”</p>
		<p>“İşte dünyayı değiştirenler onlardır. Çok büyük özveriler pahasına.”</p>
		<p>Çalı çırpı demetini taşıyan kadın, pederi görerek bize doğru geldi.</p>
		<p>“Tanrı sizden razı olsun, peder!” diye bağırdı, ellerini öperek. “O genç adam, kocamı iyileştirdi.”</p>
		<p>“Onu Kutsal Bakire Anamız iyileştirdi,” diye karşılık verdi peder, adımlarını sıklaştırarak. “O yalnızca bir aracı.”</p>
		<p>“O iyileştirdi, o iyileştirdi! İçeri girin, lütfen.”</p>
		<p>O anda, önceki geceyi anımsadım. Bazilikaya vardığımızda, bir adam bana şöyle demişti: “Mucizeler gerçekleştiren bir insanla birliktesiniz!”</p>
		<p>“Acelemiz var,” diye karşı çıktı papaz.</p>
		<p>“Hayır, hiç acelemiz yok,” dedim Fransızca, anadilim olmayan bir dille konuşmaktan çok çekindiğim halde. “Üşüdüm, bir kahve içsem iyi olacak.”</p>
		<p>Kadın, elimden tuttu ve birlikte içeri girdik. Ev konforlu sayılırdı, buna karşın lüks sayılacak hiçbir şey yoktu içerde; duvarlar taştan, tavan ve döşeme ağaçtandı. Altmış yaşlarında bir adam, şöminede yanan ateşin karşısına oturmuştu.</p>
		<p>Pederi görür görmez yerinden kalktı, gelip elini öptü.</p>
		<p>“Ayakta durmayın,” dedi peder. “Henüz tam olarak iyileşmediniz.”</p>
		<p>“Daha şimdiden on kilo aldım,” diye cevapladı yaşlı adam. “Ama henüz karıma yardımcı olamıyorum.”</p>
		<p>“Kaygılanmayın. Kısa bir süre sonra, kendinizi eskisinden daha iyi hissedeceksiniz.”</p>
		<p>“Nerede o delikanlı?” diye sordu adam.</p>
		<p>“Her zaman gittiği yöne doğru gitti,” dedi kadın. “Ama bugün arabayla geçti.”</p>
		<p>Papaz, bir şey söylemeden bana baktı.</p>
		<p>“Bizi kutsayın, peder,” dedi bunun üzerine kadın. “Onun sahip olduğu bu güç...”</p>
		<p>Papaz, onun sözünü kesti.</p>
		<p>“...Kutsal Bakire’nin gücü.”</p>
		<p>“...Kutsal Bakire’nin, evet, ama bu güce siz de sahipsiniz. Onu buraya siz getirdiniz.”</p>
		<p>Peder, bu kez gözlerini gözlerimden kaçırdı. Kadın üsteledi.</p>
		<p>“Kocamı kutsayın, peder; ona dua edin.”</p>
		<p>Peder, derin bir nefes aldı.</p>
		<p>“Önüme gelip ayakta durun,” dedi adama.</p>
		<p>Yaşlı adam, söyleneni yaptı. Peder, gözlerini yumdu ve bir dua okudu. Sonra Kutsal Ruh’u anarak ondan varlığını belli etmesini ve bu adama yardım etmesini diledi.</p>
		<p>Birden, sözcükler ağzından çok hızlı çıkmaya başladı. Sözcükleri seçemiyordum ama bu bir “şeytan kovma duası”nı andırıyordu. Ellerini yaşlı adamın omuzlarına koyuyor, sonra, kollarından parmaklarının ucuna kadar indiriyordu. Bu hareketi birçok kez yineledi.</p>
		<p>Ocaktaki ateş, daha çok çıtırdamaya başladı. Bir rastlantıydı belki, ya da papaz –kim bilir?– belki de nesneler arasında girişimin var olduğu bir alana giriyordu ve ben bunun farkında değildim.</p>
		<p>Kadın ve ben, odunların her çıtırdayışında yerimizden sıçrıyorduk. Peder, buna hiç dikkat etmiyordu; kendini bütünüyle yaptığı işe vermişti – Bakire Anamızın varlığının belirtisi, diye açıklayacaktı biraz sonra. Anlaşılması olanaksız bir dil kullanıyordu. Sözcükleri, insanı şaşırtan bir hızla söylüyordu. Elleri şimdi hareketsiz, karşısında duran adamın omuzlarındaydı.</p>
		<p>Bu belirtiler, birden başladığı gibi hızla sona erdi. Peder, döndü ve sağ eliyle büyük bir haç çizerek bilinen kutsama işaretini yaptı.</p>
		<p>“Tanrı, bu evi hiç terk etmesin!” dedi.</p>
		<p>Ve bana dönerek, yola devam etmemizi istedi.</p>
		<p>“İyi ama kahve?” dedi kadın, gitmeye davrandığımızı görerek.</p>
		<p>“Şimdi kahve içersem uyuyamam,” diye cevapladı peder.</p>
		<p>Kadın güldü ve şuna benzer bir şeyler mırıldandı: “İyi ama henüz sabah!” Biz yola koyulmuştuk bile, tam olarak işitemedim.</p>
		<p>“Bu kadın, kocasını iyileştiren bir genç adamdan söz etti, peder. Bu kişi o idi, değil mi?”</p>
		<p>“Evet.”</p>
		<p>Kendimi iyi hissetmemeye başladım. Önceki günü, Bilbao’yu, Madrid’deki konuşmayı, mucizelerden söz eden insanları, öteki insanlarla el ele tutuşmuş dua ederken hissettiğim varlığı anımsıyordum.</p>
		<p>İnsanları iyi etme yeteneği bulunan bir adamı seviyordum. Kendi geleceğini çizebilecek, başkalarının acılarını azaltabilecek, hastalara şifa, yakınlarına umut verebilecek gücü olan bir adam. Bu misyon, beyaz perdeleri olan bir evle bağdaşmıyordu.</p>
		<p>“Kendinizi suçlamayın, kızım.”</p>
		<p>“Düşüncelerimi okuyorsunuz.”</p>
		<p>“Doğru. Bende de Tanrı vergisi bir yetenek var ve bu yeteneğe layık olmaya çalışıyorum. Bakire Anamız bana, insanların duygusal karmaşasına girmeyi, onları olabildiğince iyi yola yöneltmeyi öğretti.”</p>
		<p>“Siz de mucizeler gösteriyorsunuz.”</p>
		<p>“İnsanları iyileştirme yeteneği yok bende. Kutsal Ruh’un sahip olduğu yeteneklerden biri var yalnızca.”</p>
		<p>“Böylece, içimden geçenleri okuyabiliyorsunuz. Dolayısıyla da onu sevdiğimi ve bu aşkın gitgide büyüdüğünü biliyorsunuz. Biz, dünyayı onunla birlikte keşfettik ve o dünyadayız hâlâ. Şimdiye kadar, istesem de istemesem de o benim yaşamımın her gününde var oldu.”</p>
		<p>Yanımda yürüyen bu din adamına ne diyebilirdim? Yaşamıma başka erkeklerin girdiğini, sevdiğimi ve evlenmiş olsaydım mutlu olacağımı ona anlatamazdım. Küçük bir çocukken, Soria’nın bir meydanında aşkı bulmuş, sonra da yitirmiştim. Her şeyin geri gelmesi için, geçirdiğim üç gün yetmişti bana.</p>
		<p>“Mutlu olmaya benim de hakkım var, peder. Yitirdiğim şeyi buldum ben; onu bir kez daha yitirmek istemiyorum. Mutluluğum için savaşacağım. Bu savaştan vazgeçersem, aynı anda ruhani yaşamdan da vazgeçerim. Bunu yapacak olursam, sizin de söylediğiniz gibi, Tanrı’yı, yeteneğimi, kadınlık gücümü kendi ellerimle itmiş olurum. O insanı elimde tutmak için savaşacağım.”</p>
		<p>Bu iyi yürekli adamın ne yapmaya çalıştığını biliyordum. Onu terk etmem için beni ikna etmeye gelmişti, çünkü onun yerine getirilecek daha önemli bir misyonu vardı.</p>
		<p>Hayır, yanımda yürüyen din adamının bizim evlendiğimizi ve Saint-Savin’de, deminki evin benzeri bir evde oturduğumuzu görmekten mutlu olacağına inanamazdım. Bunu, beni kandırmak için söylüyordu, direncimi kırmak, sonra da –bir gülümsemeyle– beni kafamın içindeki düşüncenin tersine inandırmak için söylüyordu.</p>
		<p>Düşüncelerimi okudu, ama bir şey söylemedi. Belki de yanıltıyordu beni. İnsanların neler düşündüğünü sezmiyor muydu nasıl olsa? Sis hızla kalkıyordu; şimdi yolu, dağın yamacını, tarlaları ve karla kaplı ağaçları seçebiliyordum. Heyecanım da yatışıyordu.</p>
		<p>Allah kahretsin! Bu doğruysa eğer, bu din adamı insanların düşüncelerini gerçekten okuyabiliyorsa, okusun bakalım, ve her şeyi bilsin! Dün benimle sevişmek istediğini bilsin, benim buna yanaşmadığımı bilsin, bu yüzden de kendime kızdığımı bilsin! Dün, beni bırakıp gidecek olursa, eski çocukluk arkadaşımı hiçbir zaman aklımdan çıkaramayacağımı sanıyordum. Saçmaydı bu. Onu içime almamıştım, ama daha da derine işleyen bir şey olmuştu ve bu, yüreğimden yakalamıştı beni.</p>
		<p>“Onu seviyorum, peder,” diye yineledim.</p>
		<p>“Ben de seviyorum. Aşk insana her zaman akılsızca şeyler yaptırır. Ona olan sevgim, içinde bulunduğum şu durumda, onu kendi yazgısından uzaklaştırmaya zorluyor beni.”</p>
		<p>“Onu benden çekip almakta zorlanacaksınız peder. Dün, mağaranın önünde yaptığımız dualar sırasında, ima ettiğiniz o yetenekleri ben de kendimde uyandırabileceğimi keşfettim. Ve onu yanımda tutabilmek için bu yeteneklerden yararlanacağım.”</p>
		<p>“Öyle olsun!” diye bitirdi, hafifçe gülümseyerek. “Belki de başarırsınız.”</p>
		<p>Durdu, cebinden bir tespih çıkardı. Sonra, tespih parmaklarının arasında, gözlerimin ta içine baktı.</p>
		<p>“İsa, yemin etmemek gerektiğini söylemişti, onun için yemin etmeyeceğim. Ama şu anda size, kutsal saydığım şeylerin huzurunda, onun sıradan bir din adamı gibi yaşamasını dilemediğimi söylüyorum. Papaz atanmasını istemiyorum. Tanrı’ya, daha birçok yoldan hizmet edebilir. Sizin yanınızda.”</p>
		<p>Doğruyu söylediğine inanmakta güçlük çekiyordum. Ama öyleydi.</p>
		<div class="margin-top html5_section">
			<p>“Orada,” dedi peder.</p>
			<p>Döndüm. Biraz uzakta park etmiş olan arabayı gördüm. İspanya’dan birlikte geldiğimiz arabaydı bu.</p>
			<p>“Genellikle hep yaya gelir,” dedi gülümseyerek. “Bu kez bizim üstümüzde, çok büyük bir yolculuk yapmış izlenimi bırakmak istedi.”</p>
		</div>
	</div>
</body>
</html>