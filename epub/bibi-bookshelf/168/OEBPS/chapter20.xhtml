<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Meydana geri dönüp bizi kiliseden ayıran birkaç metreyi de aşıyoruz. Kuyuyu, sokak lambasını, bilezik taşının üstündeki şişeyi ve iki kadehi görüyorum. Düşünüyorum: “Orada biraz önce iki âşık vardı. Yürekleri konuşurken onlar suskundular. Yürekleri, söyleyeceklerini söyledikten sonra, şimdi büyük gizleri paylaşmaya başladı.”</p>
		<p>Bir kez daha, aşktan söz etmedik. Önemi yok. Ciddi bir şeyle karşı karşıyaydım ve durumdan, bu şeyi olabildiğince iyi anlayabilmek için yararlanmam gerekiyordu. Çok kısa bir süre, eğitimimi, Zaragoza’yı, yaşamımın –bulduğumu düşündüğüm– erkeğini anımsadım; ne var ki bütün bunlar şu anda benden uzakta, Saint-Savin’i saran sisin içinde kalmıştı.</p>
		<p>“Bana neden Bernadette’in öyküsünü anlattın?”</p>
		<p>“Bunu neden yaptığımı tam olarak bilmiyorum,” diye cevapladı, yüzüme bakmadan. “Belki Lourdes yakınında bulunduğumuz içindir. Belki de yarından sonra Meryem Ana günü olduğu içindir. Ya da benim dünyamın, göründüğü kadar yalnız ve çılgın bir dünya olmadığını kanıtlamak istiyordum. Bu dünyanın bir parçası olan başkaları da var. Ve bu kişiler, benim inancımı paylaşıyor.”</p>
		<p>“Senin dünyanın çılgın bir dünya olduğunu hiç düşünmedim. Çılgın olan belki de benim dünyam: Yaşamımın en değerli anlarını defterler arasında, zaten tanıdığım bir yerden ayrılmama izin vermeyecek bir öğrenimi sürdürerek geçiriyorum.”</p>
		<p>İçinin rahatladığını hissettim: Onu anlıyordum.</p>
		<p>Tanrıça’dan söz etmeyi sürdürmesini umut ediyordum, ama bana dönüp şöyle dedi:</p>
		<p>“Gidip yatalım. Çok içtik.”</p>
	</div>
  </body>
</html>