<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Yazgı bana, Öteki’nin öyküsünün doğru olduğunu –ve evrenin her zaman, düş kuranın yanında olduğunu– göstermek istiyordu ki, kalabileceğimiz, iki yataklı odası olan bir ev bulduk. Önce bir duş aldım, üstümdekileri yıkadım ve satın almış olduğum tişörtü giydim. Kendimi taptaze hissettim, bu da bana yeniden güven verdi.</p>
		<p>“Gerçekten varsa, Öteki bu tişörtü sevmezdi,” dedim kendi kendime, gülerek.</p>
		<p>Ev sahipleriyle birlikte yenen akşam yemeğinden sonra (Lokantalar da sonbahar ve kış mevsimlerinde kapalıydı.), onlardan bir şişe şarap istedi ve ertesi gün yenisini alacağına söz verdi. Ceketlerimizi sırtımıza geçirdik, verdikleri iki kadehi alıp dışarı çıktık.</p>
		<p>“Gidip kuyunun yanına oturalım,” dedim.</p>
		<p>Orada kaldık, soğuğu hissetmemek ve gevşemek için içtik.</p>
		<p>“Öteki, sanki dönüp senin içine girdi,” dedim, şaka olsun diye. “Keyfin yerine gelmiyor bir türlü.”</p>
		<p>Güldü.</p>
		<p>“Bir oda bulacağımızı söylemiştim, öyle oldu. Evren her zaman, istediği kadar saçma görünsün, düşlerimizi gerçekleştirmek için verdiğimiz savaşımda bizim yanımızdadır. Çünkü onlar bizim düşlerimizdir ve o düşleri kurmanın bize nelere mal olduğunu yalnızca biz biliriz.”</p>
		<p>Sokak lambasının sarıya döndürdüğü sis tabakası, meydanın karşı tarafını görmemize izin vermiyordu.</p>
		<p>Derin bir soluk aldım. Olacakları ertelemeye artık olanak yoktu.</p>
		<p>“Aşk hakkında konuşmaya karar vermiştik,” diye başladım söze. “Bunu yapmayı daha fazla savsaklayamayız. Son günleri nasıl yaşadığımı biliyorsun. Yalnızca bana kalsaydı, bu konuyu açmazdık. Ama bir kez açıldığına göre, üstünde kafa yormaktan kendimi alıkoyamam.”</p>
		<p>“Sevmek tehlikelidir.”</p>
		<p>“Biliyorum bunu. Daha önce birini sevdim. Sevmek, uyuşturucu almak gibidir. Başlangıçta kendini iyi hissedersin, bütünüyle verirsin. Ertesi gün, daha fazlasını istersin. Henüz zehirlenmemiş, o duygudan hoşlanmışsındır ve onun üzerindeki egemenliğini sürdürebileceğini sanırsın. Sevdiğin kişiyi iki dakika düşünür, sonraki üç saat boyunca unutursun.</p>
		<p>“Ama, yavaş yavaş onun varlığına alışır, ona bütünüyle bağımlı hale gelirsin. Böylece, onu üç saat düşünüp iki dakika unutmaya başlarsın. Yakınında değilse, bağımlılarının uyuşturucu bulamadıkları zaman hissettikleri şeyi hissedersin. Uyuşturucu bağımlılarının, gerek duydukları şeyi bulamadıkları zaman hırsızlık yaptıkları, kendilerini aşağıladıkları gibi, aşk için her şeyi yapmaya sen de hazırsındır.”</p>
		<p>“Ne korkunç bir benzetme!” diye bağırdı.</p>
		<p>Gerçekten de, içtiğimiz şarapla, başında oturduğumuz kuyu ile, küçük meydanın çevresini saran Ortaçağ evleriyle bağdaşmayan korkunç bir benzetmeydi. Ama doğruydu. Aşkı yüceltmek için ileri sürdüğü bunca şeyden sonra, tehlikelerine de kafa yorması gerekiyordu.</p>
		<p>“İşte bu yüzden, seveceğimiz kişi, yanımızda tutabileceğimiz kişi olmalı,” diyerek bağladım.</p>
		<p>Uzun süre sise baktı. Bu kez, aşk konusunda bir tartışmanın tehlikeli sularında yeniden yol almaya başladığımızı söylemeyecekti, bu açıktı. Katı davrandığımı biliyordum, ama elimden başka bir şey gelmiyordu.</p>
		<p>“Böylece, bu iş rafa kalktı,” dedim kendi kendime. Son üç günü birlikte yaşamış olmamız –üstüne üstlük beni hep aynı kıyafet içinde görmüş olması–, bu konudaki düşüncesini değiştirmeye yetmiştir.</p>
		<p>Kadınlık gururum incinmişti, ama bir bakıma içim rahat etti. “İstediğim gerçekten bu mu?”</p>
		<p>Daha şimdiden, aşk rüzgârlarının getirmekte olduğu fırtınaları hissediyordum. Barajın duvarında küçük bir çatlak oluşmuştu, bunu fark etmeye başlıyordum.</p>
		<p>Ciddi şeylerden söz etmeksizin uzun süre içtik. Ev sahiplerimizden konuştuk, o kasabayı kuran aziz kişiden. Meydanın öteki yanında, kiliseyle ilgili bazı efsaneleri anlattı bana.</p>
		<p>“Dalgınsın,” dedi birden.</p>
		<p>Doğruydu, aklım başka yerlerdeydi. O anda orada, yüreğimi huzursuz kılmayan bir erkekle, o anı, ertesi gün kendisini yitireceğimden korkmadan yaşayabileceğim bir erkekle beraber olmak isterdim. Böylece zaman daha yavaş akıp giderdi, yan yana suskun kalabilirdik, çünkü önümüzde, o anı yeniden konuşabilmek için tüm bir yaşam olurdu. Ciddi şeylerden kaygı duymam, zor seçimler karşısında kararlar almam, katı sözler etmem gerekmezdi.</p>
	</div>
  </body>
</html>