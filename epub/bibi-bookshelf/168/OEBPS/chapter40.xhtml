<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>San Martín de Unx yakınındaki bir köyde mola verdik. Bir gün önce yağan yağmur ve kar yüzünden, Pireneler’i aşmak düşündüğümüzden daha uzun sürmüştü.</p>
		<p>“Acıktım,” dedi, arabadan inerken.</p>
		<p>Yerimden kıpırdamadım.</p>
		<p>“Gel,” diye üsteledi, benim tarafımdaki kapıyı açarak.</p>
		<p>“Sana bir soru sormak istiyorum. Karşılaştığımızdan bu yana henüz sormadığım bir soru.”</p>
		<p>Yüzünde hemen ciddi bir ifade belirdi. Bu kaygılı hali beni eğlendirdi.</p>
		<p>“Önemli mi?”</p>
		<p>“Çok,” diye cevapladım, ciddi bir hava takınmaya çalışarak. “Sorum şu: Nereye gidiyoruz?”</p>
		<p>İkimiz de kahkahayla güldük.</p>
		<p>“Zaragoza’ya,” diye cevap verdi, içi rahatlamış olarak.</p>
		<p>Arabadan indim ve açık bir lokanta aramaya başladık. O saatte açık bir lokanta bulmak neredeyse olanaksızdı.</p>
		<p>“Hayır, olanaksız değil. Öteki, artık benimle birlikte değil. Mucizeler olabilir,” dedim içimden.</p>
		<p>“Ne zaman Barcelona’da olman gerekiyor?” diye sordum.</p>
		<p>Hiçbir şey söylemedi, gülümsemedi de. “Bu tür sorular sormaktan kaçınmam gerekiyor,” diye düşündüm. “Onda, yaşamını denetim altına almaya çalışıyormuşum izlenimi bırakabilir.”</p>
		<p>Bir süre konuşmadan yürüdük. Meydanda ışıklı bir ilan vardı: Mesón El Sol.</p>
		<p>“Açık. Gidip bir şeyler atıştıralım,” dedi yalnızca.</p>
		<p>İçi ançüezle doldurulmuş kırmızı biberler, yıldız biçiminde dizilmişti. Yanında, ince dilimler halinde kesilmiş, neredeyse saydam Mancha peyniri vardı. Masanın ortasında, yanan bir mum ve yarısı dolu bir şişe Rioja şarabı duruyordu.</p>
		<p>“Burası, bir Ortaçağ hanıydı,” dedi, bize hizmet eden garson.</p>
		<p>O saatte, barda kimsecikler yoktu. Kalktı, telefon etti, sonra masaya döndü. İçimden kimi aradığını sormak geçti, ama bu kez kendimi tutmayı başardım.</p>
		<p>“Saat sabahın iki buçuğuna kadar açığız,” dedi garson. “İsterseniz, biraz daha jambon, peynir ve şarap getirebilirim, geceyi de meydanda geçirebilirsiniz. Alkol, içinizi ısıtır.”</p>
		<p>“O kadar uzun boylu kalmayacağız. Gün doğmadan Zaragoza’da olmamız gerekiyor.”</p>
		<p>Garson tezgâhın başına döndü. Kadehlerimizi yeniden doldurduk. Bilbao’da hissettiğim hafiflik izlenimini bu kez de hissettim – Rioja şarabının verdiği tatlı sarhoşluk, zor şeyleri söylememize, duymamıza yardımcı oluyordu.</p>
		<p>“Araba kullanmaktan yoruldun, bir de oturup içki içiyoruz,” diye anımsattım, bir yudum daha içtikten sonra. “Burada kessek galiba iyi olacak. Yolda gelirken gözüme bir otel ilişmişti.”</p>
		<p>Başıyla beni onayladı.</p>
		<p>“Önümüzde duran şu masaya bak,” demekle yetindi. “Japonlar buna ‘şibumi’, yani, yalın şeylerin gerçek lüksü, diyor. İnsanlar para istifliyor, pahalı yerlere girip çıkıyor ve böylece zengin kişiler olduklarını düşünüyorlar.”</p>
		<p>Biraz daha şarap içtim.</p>
		<p>Otel. Onun yanında geçireceğim bir gece daha.</p>
		<p>Mucizevi biçimde geri gelen bakirelik.</p>
		<p>“Bir papaz okulu öğrencisinin ağzından yalın lüksle ilgili sözler işitmek tuhaf oluyor,” dedim, kendimi başka konuya yoğunlaştırmayı denemek için.</p>
		<p>“Oysa, bu benim papaz okulunda öğrendiğim bir şey. İnancımızla Tanrı’ya yaklaştığımız ölçüde, Tanrı bizim gözümüzde yalınlaşıyor. Yalınlaştıkça da varlığı güçleniyor.”</p>
		<p>Elini hafifçe masanın üstünde gezdirdi.</p>
		<p>“İsa’ya görevi, odun kesip iskemleler, yataklar, dolaplar yaparken bildirildi. O, dünya üzerine bir marangoz kılığında geldi ve her yolun bizi –neyle uğraşırsak uğraşalım, bunun bir önemi yok– Tanrı sevgisine ulaştırabileceğini gösterdi.”</p>
		<p>Birden konuşmayı kesti:</p>
		<p>“Söylemek istediğim bu değil, başka bir sevgiden söz etmek istiyorum ben.”</p>
		<p>Yüzümü ellerinin içine aldı.</p>
		<p>Şarap, düşündüklerini yapmasını kolaylaştırıyordu. Benim de.</p>
		<p>“Neden birden duruverdin? Neden Tanrı’dan, Bakire Anamızdan, ruhani dünyadan söz etmek istemiyorsun?”</p>
		<p>Suskunluğunu sürdürdü.</p>
		<p>“Başka bir sevgiden söz etmek istiyorum ben. Bir erkekle bir kadının paylaştığı sevgiden, öteki sevgide olduğu gibi, içinde mucizelerin gerçekleştiği sevgiden.”</p>
		<p>Ellerini ellerimin içine aldım. Tanrıça’nın en büyük gizlerini bilebilirdi – ama aşk hakkında benden fazla bir şey bilmiyordu. Dünyayı o kadar gezmiş olmasına karşın. Ve bunun bedelini ödemesi gerekiyordu, yani harekete geçmesi. Çünkü kadın, en büyük bedeli ödüyordu: Kendini veriyordu.</p>
		<p>Öylece uzun süre kaldık, ellerimiz ellerimizin içinde. Gerçek aşk, aşmamız gereken daha başka birçok engel gibi önümüzde yükseldiğinde içimizde uyanan o ilksel korkuları gözlerinden okuyordum. Dün geceki reddedişi, birbirimizden uzakta geçirdiğimiz uzun zamanı, böyle şeylerin olup bitmediği, kendine bir dünya aramakla geçirdiği manastır yıllarını gördüm o gözlerde.</p>
		<p>Bu anı binlerce kez düşlediğini, çevremizdeki dekoru, saçlarımın biçimini, giysilerimin rengini düşündüğünü okuyordum gözlerinde. Evet, demek istiyordum, onu en iyi biçimde kabulleneceğimi, savaşı yüreğimin kazandığını söylemek istiyordum. Onu ne kadar çok sevdiğimi, şu anda onu ne kadar çok arzu ettiğimi söylemek istiyordum.</p>
		<p>Ama suskunluğumu korudum. Kendi içinde sürdürdüğü savaşımı, bir rüyadaymış gibi izledim. Reddedilme korkusunun, beni yitirme korkusunun karşısına dikildiğini, benzeri durumlarda işittiği katı sözleri düşündüğünü –çünkü hepimiz böyle anlar yaşar, bu anların yara izlerini içimizde biriktiririz– görüyordum.</p>
		<p>Gözleri parlamaya başladı. Bütün bu engelleri aşmakta olduğunu biliyordum.</p>
		<p>O anda, elimin birini çektim. Bir bardak alarak masanın hemen kenarına koydum.</p>
		<p>“Düşecek,” dedi.</p>
		<p>“Doğru. Ben de senin o bardağı düşürmeni istiyorum.”</p>
		<p>“Bardağı kırayım mı yani?”</p>
		<p>“Evet, kır o bardağı. Görünüşte basit, ama hiçbir zaman anlayamayacağımız korkuları da içeren bir hareket. Sıradan bir bardağı kırmakta ne kötülük olabilir – bunu hepimiz en az bir iki kez yapmışızdır, değil mi?”</p>
		<p>“Bardağı kırayım mı?” diye yineledi. “Neden peki?”</p>
		<p>“Bazı nedenler sıralayabilirim. Ama aslında yalnızca kırmış olmak için.”</p>
		<p>“Senin yerine mi?”</p>
		<p>“Tabii ki hayır.”</p>
		<p>Masanın kenarında duran bardağa bakıyordu – her an düşebileceğinden kaygılı.</p>
		<p>“Senin de çok iyi bildiğin gibi bu bir geçiş anı,” demek geçti içimden. “Yasak olan şey. İnsan, bile bile bardak kırmaz. Bir lokantada ya da kendi evimizde, bardakları masanın kenarına koymayız. Kafamızın içindeki dünya bizi, bir bardağı düşürüp kırmamak için dikkat etmeye zorlar. Bu arada, kaza ile bir bardak kıracak olsak, bunun aslında hiç de önemli olmadığının farkına varırız, diye düşündüm. Garson, ‘Önemli değil,’ der; ayrıca, kırılan bir bardağın hesaba ilave edildiğini şimdiye kadar hiç görmedim. Bardak kırmak, yaşamımızın bir parçasıdır ve bunun için lokantada kendimizi hiç suçlamayız.”</p>
		<p>Elimin içiyle masaya vurdum. Bardak titredi, ama düşmedi.</p>
		<p>“Dikkat!” dedi, içgüdüsel olarak.</p>
		<p>“Kır şu bardağı,” diye üsteledim.</p>
		<p>“Kır şu bardağı,” diye düşündüm içimden. “Çünkü simgesel bir hareket bu. Benim kendi içimde bardaktan çok daha önemli şeyleri kırdığımı, bunu yapmaktan da mutlu olduğumu anlamaya çalış. Kendi içinde yürüttüğün savaşımı düşün ve şu bardağı kır. Analarımız babalarımız bize bardaklara ve bedenlere özen göstermeyi öğrettiler. Çocukluk tutkularımızın olanaksız olanın alanına girdiğini, papazları yollarından döndürmemek gerektiğini, insanların mucize gerçekleştirmediklerini ve hiç kimsenin, nereye gittiğini bilmeden yola çıkmadığını öğrettiler. Bütün bunlara inat, kır şu bardağı, yalvarırım sana; ve bizi o lanetli önyargılardan, her şeyi açıklama, öte yandan yalnızca başkalarının onayladığı şeyleri yapma saplantısından kurtar.”</p>
		<p>“Kır şu bardağı,” dedim bir kez daha.</p>
		<p>Gözlerini gözlerime dikti. Sonra, elini masanın üstünde ağır ağır kaydırdı, bardağa dokundu. Ve hiç sakınmadan itip düşürdü.</p>
		<p>Çıkan ses, herkesin dikkatini çekti. Özür dilemek yerine, bana gülümseyerek baktı – ben de ona gülümsedim.</p>
		<p>“Önemli değil!” diye bağırdı, müşterilere hizmet eden garson.</p>
		<p>Ama o buna kulak vermedi. Ayağa kalkmış, beni saçlarımdan yakalamış öpüyordu.</p>
		<p>Ben de onu saçlarından tutup var gücümle göğsüme bastırdım; dudaklarını ısırdım, dilinin ağzımın içinde gezindiğini hissettim. Uzun süreden beri beklediğim, çocukluğumuzun ırmaklarının kıyılarında, aşkın henüz ne anlama geldiğini bilmediğimiz zamanlarda doğmuş bir öpüştü bu. Büyüdüğümüzde havada asılı kalmış, bir madalyonun anısıyla dünyayı dolaşmış, devlet memuriyetine girebilmek için okunması gereken ders kitaplarının oluşturduğu yığınların ardında kalmış bir öpüştü. Defalarca yitirilmiş, şimdi yeniden bulunmuş bir öpüş. Bu öpüşün süresi içinde, arayışla, düş kırıklıklarıyla, olanaksız düşlerle geçen yıllar vardı.</p>
		<p>Bu öpüşe ben de aynı güçle karşılık verdim. Kahvede bulunan birkaç kişinin bize bakmış olmaları ve kuşkusuz yalnızca öpüştüğümüzü düşünmüş olmaları gerekir. Bu öpüşme anının, benim tüm yaşamımın, umut eden ve yolunu güneşin aydınlığında arayan birinin yaşamının özeti olduğunu bilmiyorlardı.</p>
		<p>O öpüşme süresinin içinde, yaşadığım sevinç anlarının tümü vardı.</p>
	</div>
  </body>
</html>