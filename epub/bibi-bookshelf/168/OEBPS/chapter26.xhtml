<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Piedra Irmağı’nın Kıyısında Oturdum Ağladım</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="top html5_section">
		<p>“Sana bir şey sormam gerekiyor,” dedim, arabaya bindiğimiz sırada. “Aklımdan silmeye çalışıyorum ama başaramıyorum.”</p>
		<p>“Manastır mı?”</p>
		<p>“Evet, manastır. Bunu anlayamıyorum.”</p>
		<p>“Nedenini ille de öğrenmemin artık bir önemi kalmamış olsa da,” diye düşündüm.</p>
		<p>“Seni her zaman sevdim. Başka kadınlarla birlikte oldum ama seni her zaman sevdim. Günün birinde sana rastlayıp ‘Seni seviyorum,’ diyerek geri vereceğimi düşündüğümden, madalyonu hep üzerimde taşıyordum. Dünyanın tüm yolları beni sana çıkarıyordu. Sana mektuplar yazıyordum; senden gelen mektupları da, kendine bir yaşam arkadaşı bulduğunu okumaktan korkarak açıyordum. İşte o sıralarda içimde, beni dinsel yaşama çağıran sesi duydum. Daha doğrusu, bu çağrıyı o sıralarda kabul ettim, çünkü bu çağrı benim içimde –sende de olduğu gibi– ta çocukluğumdan beri vardı. Tanrı’nın yaşamımda çok önemli bir yeri olduğunu, onun çağrısına uymazsam mutlu olamayacağımı keşfettim. Dolaştığım her yerde, rastladığım yoksul insanların yüzünde İsa’nın yüzünü görüyordum, başka türlü davranamıyordum.”</p>
		<p>Sustu, ben de daha fazla üstelememeyi yeğledim. Yirmi dakika sonra arabayı durdurdu ve indik.</p>
		<p>“İşte Lourdes’dayız. Burayı yazın görmelisin.”</p>
		<p>Gördüğüm, ıssız sokaklar, kapalı dükkânlar, kapılarının dışına demir kafesler konmuş otellerdi.</p>
		<p>“Burayı her yaz altı milyon insan ziyaret ediyor,” diye sürdürdü, heyecanla.</p>
		<p>“Bana göre, görünüşte bir hayalet kent.”</p>
		<p>Bir köprüyü geçtik. Karşımıza, bir kanadı açık, üzerinde melek kabartmaları bulunan çok büyük bir demir kapı vardı. İçeri girdik.</p>
		<p>“Sözüne devam et,” dedim, oysa birkaç dakika önce üstelememeye karar vermiştim. “Bana İsa’nın yüzünden söz et yine.”</p>
		<p>Bu konuşmayı sürdürmeye niyetli olmadığını hissettim. Belki de bunun ne sırası ne de yeriydi. Ama mademki başlamıştı, sonuna kadar götürmesi gerekiyordu.</p>
		<div class="margin-top html5_section">
			<p>Karlarla kaplı bir çimenliğin ortasındaki geniş gezi yolunda ilerledik. Yolun sonunda, göğe yükselen bir kilisenin siluetini seçebiliyordum.</p>
			<p>“Devam et,” dedim yeniden.</p>
			<p>“Gerisini zaten biliyorsun. Manastıra girdim. İlk yıl boyunca Tanrı’ya, sana olan aşkımı, tüm insanlara duyulan bir aşka dönüştürmesi için dua ettim. İkinci yıl içinde, Tanrı’nın benim sesimi duyduğunu hissettim. Üçüncü yılda, duyduğum pişmanlıklar henüz canlıydı, ne var ki aşkımın yavaş yavaş merhamete, duaya, muhtaç insanlara yardım duygusuna dönüştüğünden bütünüyle emindim.”</p>
			<p>“Peki, beni neden yeniden görmeye çalıştın? Benim içimdeki o ateşi neden yeniden yaktın? Bana neden Öteki’nden söz edip kendi varlığımın sıradanlığını hissetmeme neden oldun?”</p>
			<p>Sözler, dilimin ucuna sırasız geliyor, sesim titriyordu. Dakikalar geçtikçe onu manastıra daha yakın, kendime daha uzak buluyordum.</p>
			<p>“Neden geri döndün? Neden bütün bunları bana bugün, seni sevmeye başladığım şu anda anlatıyorsun?”</p>
			<p>Cevabını biraz geciktirdi.</p>
			<p>“Söyleyeceğimi saçma bulacaksın.”</p>
			<p>“Hiç de öyle olmayacak. Gülünç duruma düşmekten korkmuyorum artık. Bunu bana sen öğrettin.”</p>
			<p>“Bundan iki ay önce başrahip, öldükten sonra tüm malını mülkünü manastırımıza bağışlayan bir kadına giderken, kendisine eşlik etmemi istedi. Kadın, Saint-Savin’de oturuyordu ve malının mülkünün listesini yapmak gerekiyordu.”</p>
		</div>
		<div class="margin-top html5_section">
			<p>Attığımız her adımda bazilika biraz daha yaklaşıyordu. Sezgilerim, oraya varır varmaz bu konuşmanın kesileceğini söylüyordu bana.</p>
			<p>“Durma,” dedim. “Bir açıklama istiyorum, buna hakkım var.”</p>
			<p>“O eve girdiğim anı anımsıyorum. Pencereler Pireneler’e bakıyordu ve karlardan daha da şiddetle yansıyan güneş ışığı her şeyi aydınlatıyordu. Liste çıkarmaya koyuldum, ama birkaç dakika sonra durdum. O kadınla zevklerimizin tam olarak uyuştuğunu fark ettim. O manzaraya bakarken, üzerinde benim de dinlemeyi düşüneceğim müzikler olan plaklar satın almış olduğunu gördüm. Raflarda kitaplar vardı – bazılarını okumuştum, geriye kalanları da okumaktan zevk duyardım. Mobilyalara, tablolara, şuraya buraya serpiştirilmiş küçük eşyalara dikkatle baktım; sanki hepsini ben seçmiştim.</p>
			<p>“O günden bu yana, o evi aklımdan çıkaramadım. Dua etmek için kiliseye her gidişimde, dünyadan henüz tam olarak el etek çekmediğimi yineliyordum kendi kendime. O evde kendimi seninle birlikte düşlüyor, öyle bir evde oturduğumuzu, birlikte plak dinlediğimizi, şöminede ateş yanarken karlı dağlara baktığımızı düşünüyordum. Çocuklarımızın evin içinde koşuşturduğunu, Saint-Savin çevresindeki kırlarda oynadığını düşlüyordum.”</p>
			<p>O eve hiç ayak basmamış olmama karşın, nasıl bir ev olduğunu tam olarak anlamıştım. Ve daha iyi düşleyebilmek için, artık hiçbir şey söylememesini diledim.</p>
			<p>Ama o, konuşmayı sürdürdü:</p>
			<p>“İki haftadan beri, ruhumdaki bu üzüntüyü artık taşıyamaz olmuştum. Başrahibi görmeye gittim. Sana olan aşkımı ve o eve liste düzenlemeye gittiğimizde hissettiklerimi ona anlattım.”</p>
			<p>İnceden bir yağmur yağmaya başladı. Başımı eğdim, ceketime daha sıkı sarındım. Gerisini dinlemekten korkuyordum.</p>
			<p>“Bunun üzerine başrahip bana şunları söyledi: ‘Tanrı’ya hizmet etmenin birçok yolu vardır. Kendi yazgınızın bu olduğunu düşünüyorsanız, o kadının peşine düşün. Ancak mutlu olan insanlar çevrelerine mutluluk verebilir.’</p>
			<p>“‘Yazgımın bu olup olmadığını bilemiyorum,’ diye cevap verdim ona. ‘Bu manastıra girmeye karar verdiğimde yüreğim huzur buldu.’</p>
			<p>“‘Öyleyse oraya gidin ve içinizdeki tüm kuşkuları dağıtın,’ dedi. ‘Ya o dünyada kalın ya da manastıra geri dönün. Olmayı düşlediğiniz yerde tüm benliğinizle olmanız gerekiyor. Bölünmüş bir krallık, düşmanların saldırısına karşı koyamaz. Kafasının içi bölünmüş bir insan, yaşamın yükünü gerektiği gibi kaldıramaz.’”</p>
			<p>Elini cebine soktu ve bir şey çıkarıp bana gösterdi. Bir anahtardı bu.</p>
			<p>“Başrahip, o evin anahtarını bana verdi. Eşyaları satışa çıkarmadan önce biraz beklememi söyledi bana. Seninle birlikte o eve gitmemi istediğini biliyordum. Madrid’deki konuşmayı o düzenledi; birbirimizi yeniden görmemizi sağlamak için.</p>
			<p>Elinde tuttuğu anahtara baktım ve yalnızca gülümsedim. Ama içimin ta derinlerinde bir yerde sanki çanlar çalıyor ve önümde gökyüzü açılıyordu. Tanrı’ya başka türlü hizmet edecekti, benim yanımda. Böyle olması için elimden gelen çabayı gösterecektim.</p>
			<p>“Al anahtarı,” dedi.</p>
			<p>Elimi uzattım ve anahtarı cebime koydum.</p>
		</div>
	</div>
</body>
</html>