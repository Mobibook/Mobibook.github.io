<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Saatlerce yürüdük, aç karnına; karlı yolu çiğnedik; sonra, adını hiç anımsamadığım, içinde havuzlu bir çeşme, çeşmenin üstünde de birbirine sarılmış bir yılanla bir güvercinin tek bir hayvan gibi göründüğü bir heykel bulunan bir kasabada sabah kahvaltısı yaptık.</p>
		<p>Bu görüntü onu gülümsetti. “Bu bir simge. Aynı figür içinde birleşmiş erkekle dişi.”</p>
		<p>“Dün bana söylediğini bugüne kadar hiç düşünmemiştim. Oysa mantıklıydı.”</p>
		<p>“Tanrı onu hem erkek hem dişi yarattı,” dedi, <em>Yaratılış</em>’tan bir cümle söyleyerek. “Onun imgesi ve benzerliği buydu çünkü: erkek ve kadın.”</p>
		<p>Gözlerinin bir başka türlü parladığını gördüm. Mutluydu ve en ufak bir şey bile onun yüzünü güldürmeye yetiyordu. Yolda rastladığımız tek tük kişilerle konuşuyordu: gri giysiler giymiş, işlerinin başına giden çiftçiler: bir tepeyi aşmaya hazırlanan, renkli giysilere bürünmüş dağ insanları.</p>
		<p>Ben suskun kalıyordum, çünkü Fransızcam çok kötüydü, ama onu öyle gören ruhum sevinç doluyordu. Öyle bir havaya bürünmüştü ki, onunla söyleşen herkes gülümsüyordu. Belki de yüreğine bir şeyler doğmuştu ve onu sevdiğimi artık biliyordu – ona bir çocukluk arkadaşı gibi davranmayı sürdürmeme karşın.</p>
		<p>“Daha mutlu görünüyorsun,” dedim.</p>
		<p>“Çünkü burada seninle birlikte olmayı, bu dağlarda yürümeyi ve güneşin altın meyvelerini toplamayı her zaman düşledim.”</p>
		<p>“Güneşin altın meyveleri”: Çok uzun süre önce yazdığı bir dizeydi bu ve onu şimdi tam zamanında yineliyordu.</p>
		<p>“Sevinçli olmanda bir başka neden daha var,” diye ekledim.</p>
		<p>“Ne gibi?”</p>
		<p>“Benim hoşnut olduğumu biliyorsun. Bugün burada, defterlerimin ve kitaplarımın oluşturduğu dağdan uzakta, gerçek dağlara tırmanmakta oluşum senin sayende. Beni mutlu kılıyorsun. Ve mutluluk, bölündükçe çoğalan bir şeydir.”</p>
		<p>“‘Öteki’ni düşünme egzersizi’ mi yaptın sen?”</p>
		<p>“Evet. Nereden biliyorsun?”</p>
		<p>“Çünkü sen de değiştin. Çünkü o egzersizi yapmayı hep tam zamanında öğreniriz.”</p>
		<p>Öteki, o sabah boyunca sürekli beni izledi. Bana yaklaşmaya çalışıyordu. Oysa, dakikalar geçtikçe sesi zayıflıyor, imgesi kayboluyordu. Canavarın tuzla buz olduğu bir vampir filminin sonunu izler gibiydim.</p>
		<p>Tepesinde Bakire Meryem’in küçük bir heykeliyle haç bulunan bir başka sütunun önünden geçtik.</p>
		<p>“Ne düşünüyorsun?” diye sordu bana.</p>
		<p>“Vampirleri. Bir yere kapatılmış, birinin eşliğine umutsuzca gerek duyan gece yaratıklarını. Ne var ki onlar kimseyi sevemez. Bu yüzden de, efsaneye göre, vampiri ancak, yüreğine saplanan bir kazık öldürebilir; böylelikle yüreği uyanır, aşkın enerjisini özgür kılar, bu da kötülüğü ortadan kaldırır.”</p>
		<p>“Hiç düşünmemiştim bunu. Ama mantıklı.”</p>
		<p>O kazığı saplamayı başarmıştım. Kötü düşüncelerden kurtulan yüreğim, her şeye egemen oluyordu.</p>
		<p>Öteki’ne barınabilecek hiçbir yer kalmamıştı artık.</p>
		<p>Elini tutmak geçti içimden, bin kez; ama buna bir kez olsun cesaret edemedim. Yolumu şaşırmış gibiydim biraz: Ona, onu sevdiğimi söylemek istiyordum, ama bunu nasıl yapacağımı bilemiyordum.</p>
		<p>Gevezelik ettik, dağlardan, ırmaklardan söz ettik. Ormanın içinde bir saat kadar kaybolduk, sonra, izlediğimiz keçiyolunu yeniden bulduk. Sandviç yedik, karları eritip suyunu içtik. Güneş alçalmaya başladığında, Saint-Savin’e dönmeye karar verdik.</p>
	</div>
  </body>
</html>