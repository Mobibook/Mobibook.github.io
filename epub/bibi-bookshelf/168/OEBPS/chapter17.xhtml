<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Susuyoruz – ve bu, bir şeyin belirtisi. Bir şişe daha şarap bulmak için yerinden doğrulduğunda, susmakta olduğumuzun farkına belli belirsiz varıyorum.</p>
		<p>Susuyoruz. Bir saati aşkın bir süredir, içerek ve sisi seyrederek başında oturduğumuz kuyuya doğru yaklaşan ayak seslerini duyuyorum.</p>
		<p>İlk kez, gerçek bir suskunluk içindeyiz. Madrid’den Bilbao’ya gelirken, arabanın içindeki zorlama sessizlik değil bu. San Martín de Unx yakınındaki kilisenin içinde, korkuya kapılmış yüreğimin korkusu değil bu.</p>
		<p>Bana, birbirimize açıklama yapmaya artık gerek kalmadığını söyleyen bir suskunluk.</p>
		<p>Ayak sesleri kesildi. Bana bakıyor – ve gördüğü şeyin güzel olması gerekiyor: Sisli gecede, lambanın ışığında, kuyunun kenarına oturmuş bir kadın.</p>
		<p>Ortaçağ evleri, on birinci yüzyıldan kalma kilise, ve sessizlik.</p>
	</div>
  </body>
</html>