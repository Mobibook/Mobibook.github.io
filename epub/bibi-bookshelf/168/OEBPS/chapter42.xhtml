<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Uyandığımda, kollarını göğsüme dolamıştı. Gün bütünüyle ağarmış, yandaki bir kilisenin çan sesleri duyuluyordu.</p>
		<p>Beni öptü. Elleri, bedenimi yeniden okşadı.</p>
		<p>“Gitmek gerek,” dedi. “Tatil bugün bitiyor, yollar kalabalıktır herhalde.”</p>
		<p>“Zaragoza’ya dönmek istemiyorum. Sen nereye gidiyorsan, oraya gitmek istiyorum. Bankalar birazdan açılacak, kredi kartımı kullanıp kendime yeni giysiler almak istiyorum.”</p>
		<p>“Çok paran olmadığını söylemiştin bana.”</p>
		<p>“Çaresine bakarım. Geçmişimden bütünüyle kopmam gerekiyor. Zaragoza’ya dönecek olursam, aklımın başına gelmesinden, sınavlarımı düşünmekten ve iki ay daha ayrı kalmamızın normal olduğunu düşünmeye başlamaktan korkuyorum. Ve sınavı başarırsam, bir daha Zaragoza’dan ayrılamam. Hayır, oraya dönmek istemiyorum. Önceki ben ile aramdaki köprüleri atmak istiyorum.”</p>
		<p>“Barcelona,” dedi, kendi kendiyle konuşur gibi.</p>
		<p>“Nasıl?”</p>
		<p>“Hiç. Yolumuza devam edeceğiz.”</p>
		<p>“Ama senin bir konuşma yapman gerekiyor.”</p>
		<p>“İki gün sonra,” diye cevapladı; sesinin tonu bir tuhaftı. “Başka bir yere gidelim. Dosdoğru Barcelona’ya gitmek istemiyorum.”</p>
		<p>Kalktım. Sorun dinlemek istemiyordum – belki de herkesin ilk aşk gecesinden sonra uyandığı gibi uyanmıştım: belirli bir çekingenlik, belirli bir kaygı içinde.</p>
		<p>Pencereye gittim, perdeleri araladım ve karşıdaki dar sokağa baktım. Balkonlarda, kurumakta olan çamaşırlar vardı. Uzakta, kiliselerin çanları çalıyordu.</p>
		<p>“Aklıma bir şey geldi,” dedim. “Çocukken birlikte gittiğimiz yerlerden birine gidelim. O zamandan bu yana oraya hiç gitmedim.”</p>
		<p>“Nereye?”</p>
		<p>“Piedra Manastırı’na.”</p>
	</div>
  </body>
</html>