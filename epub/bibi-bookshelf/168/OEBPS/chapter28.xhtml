<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Piedra Irmağı’nın Kıyısında Oturdum Ağladım</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="top html5_section">
		<p>Bazilikanın saati gece yarısını vurduğunda, çevremizi saran kalabalık epeyce artmıştı. Yaklaşık yüz kişiydik; bunların arasında belirli sayıda rahip ve din adamı vardı; hepsi, gözlerini Meryem Ana’nın heykeline dikmiş, yağmurun altında hareketsiz bekliyordu.</p>
		<p>“Günahsız Gebe Meryem Anamız, seni selamlıyorum,” dedi yanımda biri, çan sesi kesilir kesilmez.</p>
		<p>Bu sözleri bir alkış salvosu izledi.</p>
		<p>Hemen ardından bir polis memuru yaklaşarak, bizden gürültü etmememizi istedi. Öteki hacıları rahatsız ediyorduk.</p>
		<p>“Bizler uzaktan geliyoruz,” dedi gruptakilerden biri.</p>
		<p>“Onlar da öyle,” diye karşılık verdi polis memuru, yağmurun altında dua eden inananları göstererek. “Onlar, sessizce dua ediyorlar.”</p>
		<p>Polis memuru gruba dağılmasını söyleseydi keşke. Onunla yalnız kalmak istiyordum, buradan uzakta, ellerini ellerimin içinde tutarak ona o anda neler hissettiğimi söylemek istiyordum. Evi konuşmamız gerekiyordu, planlar yapmamız, aşktan söz etmemiz. Onu inandırmam gerekiyordu, ona olan sevgimi daha iyi göstermem, düşlediği şeyi gerçekleştirebileceğini, çünkü ona yardım etmek için her zaman yanında olacağımı söylemem.</p>
		<p>Polis memuru hemen uzaklaştı ve papazlardan biri, tespih çekerek okunan duayı alçak sesle okumaya başladı. Duayı bitiren amentü bölümüne geldiğimizde, herkes gözleri kapalı, sessiz, öylece kaldı.</p>
		<p>“Kim bu insanlar?” diye sordum.</p>
		<p>“Karizmatik kişiler.”</p>
		<p>Bu sözcüğü daha önce duymuştum, ama ne anlama geldiğini tam olarak bilmiyordum. Bunun farkına vardı.</p>
		<p>“Bunlar, Kutsal Ruh’un ateşinin içlerinde yanmasını kabullenmiş kişilerdir. İsa’nın bize bıraktığı ateşi kendi içlerinde yakmayı başaran ender kişiler. Herkesin mucize gösterebildiği dönemde, Hıristiyanlığın özündeki gerçeğe çok yakın olan kişilere benzer kişiler. Üzerine güneşi kuşanmış Meryem Anamızın yönlendirdiği kişiler,” diye ekledi, gözleriyle Bakire Meryem’i göstererek.</p>
		<p>Bu arada grup, görünmez bir elle yönetiliyormuşçasına, alçak sesle ilahi okumaya başladı.</p>
		<p>“Üşüyorsun, dişlerin birbirine vuruyor. Katılmak zorunda değilsin.”</p>
		<p>“Sen kalıyor musun?”</p>
		<p>“Evet. Bu benim yaşamım.”</p>
		<p>“Öyleyse ben de katılmak istiyorum.” Oysa o anda oradan uzakta bulunmayı yeğlerdim. “Senin dünyan buysa, onun bir parçası olmayı öğrenmem gerekiyor.”</p>
		<p>Grup, ilahi okumayı sürdürüyordu. Gözlerimi yumdum, Fransızcamın iyi olmamasına karşın, ilahinin sözlerini söylemeye çalıştım. Müzik ilerledikçe, anlamını anlamadan sözcükleri yineliyordum. Bu, zamanın daha çabuk geçmesini sağlıyordu. Yakında bitecekti. Birlikte Saint-Savin’e geri dönebilecektik.</p>
		<p>İlahiyi yalnızca dudaklarımla okumayı sürdürdüm. Yavaş yavaş, müziğin içimi kapladığını hissettim, beni kendimden geçirmeyi sağlayacak kendine ait bir dünyası vardı sanki. Üşümem yavaş yavaş geçiyor, yağmuru ve üstümü değiştirecek giysim olmadığını giderek düşünmez oluyordum. Müzik bana iyi geliyordu, ruhumu neşelendiriyor, beni, Tanrı’nın insanlara daha yakın olduğu zamana taşıyor ve bana yardım ediyordu.</p>
		<p>Kendimi bütünüyle bırakacağım sırada müzik kesildi.</p>
		<p>Gözlerimi açtım. Bir din adamı, gruptaki bir papazla konuşuyordu. Alçak sesle süren bu kısa konuşmadan sonra, ondan uzaklaştı.</p>
		<p>Papaz, bize döndü.</p>
		<p>“Dualarımızı, ırmağın karşı kıyısında yapacağız.”</p>
		<p>Bize gösterilen yere sessizlik içinde gittik. Mağaranın neredeyse tam karşısında bulunan köprüyü aşıp ırmağın karşı kıyısına geçtik. Burası daha güzel bir yerdi: Ağaçlar, geniş bir çayırlık ve ırmak vardı. Buradan, aydınlatılmış olan heykeli daha iyi görebiliyor, daha yüksek sesle, sakınmadan konuşabiliyorduk. Ötekilerin dualarını bozduğumuz duygusuna da kapılmıyorduk. Gruptakiler, ilahilerini daha yüksek sesle söylemeye başladılar ve yüzlerini gökyüzüne kaldırarak gülümsediler, yağmur damlaları yanaklarından süzülüyordu. İçlerinden biri, kollarını göğe kaldırdı, bir dakika sonra hepsi kollarını göğe kaldırmış, müziğin ritmine uyarak sallanmaya başlamışlardı.</p>
		<p>Tüm gücümle kendimi bırakmaya çalışıyordum – bu arada onların ne yaptığını da gözlemek istiyordum. Yanımdaki bir papaz, ilahiyi İspanyolca okuyordu, ağzından çıkan sözleri yinelemeye çalıştım. Kutsal Ruh’a, Bakire Meryem’e yönelen sözlerdi bunlar. Onlardan burada bulunmalarını, bizi kutsamalarını ve güçlerini her birimize aktarmalarını diliyordu.</p>
		<p>“Dillerin bağışı üzerimize olsun,” dedi bir başka papaz. Aynı sözleri İspanyolca, İtalyanca ve Fransızca olarak yineledi.</p>
		<p>Daha sonra olup biteni pek iyi anlayamadım. Oradakilerin her biri, bildiğim dillerden hiçbirine benzemeyen bir dilde bir şeyler söylemeye başladı. Dilden çok, anlaşılmaz bir hayhuya benziyordu ve bu anlamsız sözcükler, her birinin ruhundan doğrudan gelir gibiydi. Hemen, kilisede yaptığımız konuşmayı, bana iç aydınlanmasından söz ettiğini, insanın tüm bilgileri, kendi ruhunu dinleyerek kazanabileceğini söylediğini anımsadım.</p>
		<p>“Belki de meleklerin dilidir bu,” dedim kendi kendime; onların söylediklerini söylemeye çalışıyor, kendimi gülünç buluyordum. Hepsi, karşı kıyıdaki Bakire Meryem heykeline bakıyordu ve kendilerinden geçmiş gibiydiler. Gözlerimle onu aradım ve benden biraz uzakta durduğunu fark ettim. Kollarını göğe kaldırmıştı, o da hızlı hızlı bazı sözcükler mırıldanıyordu; sanki onunla konuşuyordu. Gülümsüyordu, onaylıyordu, kimi zaman, yüzünde şaşırmış bir ifade beliriyordu. “İşte onun dünyası,” diye düşündüm.</p>
		<p>Bütün bu olup bitenler beni korkutmaya başlıyordu. Yanımda olmasını istediğim erkek, Tanrı’nın aynı zamanda kadın olduğunu söylüyor, anlaşılmaz diller konuşuyor, transa geçiyor, meleklere yaklaşmış gibi görünüyordu. Dağdaki ev bana fazla gerçek değilmiş, onun çoktan terk ettiği bir dünyaya aitmiş gibi geliyordu.</p>
		<p>Birlikte geçirdiğimiz bu günler –Madrid’deki konuşmadan başlayarak– bir düş, kendi varlığımın zamanının ve mekânının dışında yapılmış bir yolculuk gibi geliyordu bana. Yine de bu yolculukta, bu dünyadan bir şeyler, bir roman tadı, yeni serüvenlerin tadı vardı. Bütün direnmelerime karşın, aşkın alevinin bir kadının yüreğini kolaylıkla sarıvereceğini, fırtınanın esmesine ve suyun barajı yıkıp götürmesine karşı duramayacağımı, bunun yalnızca zaman sorunu olduğunu biliyordum. Başlangıçta hiç istememiş olsam da onu sevmiştim ve böyle bir durumda nasıl davranacağımı bildiğimi sanıyordum. Ne var ki karşı karşıya kaldığım bu yeni durumda kavrayamadığım bir şeyler vardı. Bu, bana okulda öğretilen Hıristiyanlık değildi. Ve yaşamımın erkeğini de böyle düşünmemiştim.</p>
		<p>“Yaşamımın erkeği... Tuhaf!” dedim kendi kendime, aklıma gelen bu sözcüklere şaşarak.</p>
		<p>O mağaranın ve ırmağın önünde hem korktum hem de kıskançlık duydum. Korktum, çünkü bütün bunlar benim için yeniydi ve yenilikler beni her zaman biraz korkuturdu. Kıskançlık duydum, çünkü onun aşkının sandığımdan çok daha büyük olduğunu, yavaş yavaş şimdiye kadar benim hiç girmediğim alanlara uzandığını anlıyordum.</p>
		<p>“Bağışla beni Kutsal Bakire,” dedim. “Bayağı davranıyorsam, sıradan davranıyorsam, bu erkeğin aşkını tümüyle kendim için istiyorsam, bundan dolayı bağışla beni.”</p>
		<p>Peki ya onun yolu bu dünyadan el etek çekmek, manastıra kapanmak ve melekleriyle söyleşmekse? Evi, kitapları ve plakları bırakıp asıl yoluna dönmek için ne kadar süre dayanabilir? Ya da manastıra bir daha geri dönmeyecek bile olsa, onu gerçek düşünden alıkoymak için benim ödeyeceğim bedel ne olur?</p>
		<p>Oradaki herkes, kendini yapmakta olduğu şeye vermişti, benim dışımda. Gözlerimi ona dikmiştim, meleklerin dilini konuşuyordu.</p>
		<p>Sonra, korku ve kıskançlık, yerini yalnızlık duygusuna bıraktı. Melekler birileriyle iletişim kurabilirlerdi, ama ben yalnızdım.</p>
		<p>Beni de o tuhaf dili konuşmaya iten şeyin ne olduğunu bilemiyorum. Belki de ona ulaşmak için, hissettiklerimi ifade etmek için duyduğum önlenemez istekti. Belki de ruhumu serbestçe açma gereğini duyuyordum – yüreğim sorularla doluydu ve ne pahasına olursa olsun o soruların cevaplarını almak istiyordum.</p>
		<p>Ne yapacağımı tam olarak bilemiyordum; bütün bunların çok gülünç olduğu duygusu içindeydim. Ne var ki orada her yaştan kadın ve erkek vardı, papazlar ve din adamı olmayan insanlar, papaz çömezleri, rahibeler, öğrenciler, yaşlı insanlar. Bu beni yüreklendirdi ve Kutsal Ruh’tan, korkumu yenmemi sağlayacak engeli kaldırmasını diledim.</p>
		<p>“Dene,” dedim kendi kendime. “Ağzını açman ve kendinin de anlamadığın sözcükler söylemen bunun için yeterli olacak. Dene.”</p>
		<p>Karar verdim. Ama daha önce, bu gecenin benim için bir 6 Ocak Yortusu, yeni bir başlangıç olmasını diledim.</p>
		<p>Tanrı’nın beni işittiği duygusuna kapıldım. Sözcükler, dilimin ucuna kolayca geldi. İçimdeki utanç silindi, güven duygusu büyüdü, dilim giderek çözüldü. Ağzımdan çıkanları anlamıyordum, ama ruhum için anlamı olan şeyler söylüyordum.</p>
		<p>Anlamı olmayan sözler etme konusunda gösterdiğim bu basit yüreklilik, rahatlamamı sağladı. Özgürdüm, yaptığım şeyleri kendi kendime açıklama gereğini duymuyordum. Ve bu özgürlük beni gök katına çıkarıyordu – orada daha büyük bir aşk, her şeyi bağışlayan ve kendini bırakılmış gibi hissetmeyen bir aşk beni kucaklıyordu.</p>
		<p>“Bana öyle geliyor ki, inancımı yeniden buluyorum,” diyordum kendi kendime, aşkın gerçekleştirebileceği bütün mucizeler karşısında şaşkınlık duyarak. Bakire Meryem’i yanı başımda hissediyordum, beni kollarında tutuyor, bana sarılıyor, beni şalının içinde ısıtıyordu. Ağzımdan giderek peş peşe tuhaf sözler çıkmaya başlıyordu.</p>
		<p>Farkında olmadan ağlamaya başladım. Yüreğimi sevinç kaplıyor, beni içine alıyordu. Korkulardan, benim zavallı gerçeklerimden, yaşamımın her saniyesini denetim altında tutma girişimlerimden daha güçlüydü bu sevinç. Bu gözyaşlarının bana bir bağış olduğunu biliyordum, çünkü okuldayken rahibeler bana, azizlerin kendilerinden geçtiklerinde ağladıklarını söylemişti. Gözlerimi açtım, gökyüzünün karanlığını hayranlıkla izledim ve gözyaşlarımın yağmura karıştığını hissettim. Yeryüzü canlıydı, gökyüzünün en yüce katından düşen yağmur, mucizeyi yeniliyordu. Ve bizler bu mucizenin birer parçasıydık.</p>
		<p>“Öyleyse Tanrı kadın olabilir,” dedim kendi kendime, çok alçak sesle, ötekiler ilahiler okurken. “Bu çok güzel. Böyleyse eğer, sevmeyi bize onun kadın yüzü öğretmiştir.”</p>
		<div class="margin-top html5_section">
			<p>“Sekizer kişilik gruplar halinde dua edeceğiz,” dedi rahip İspanyolca, İtalyanca ve Fransızca olarak.</p>
			<p>Biri bana doğru yaklaştı ve elini omzuma koydu. Bir başkası, öte yanıma yaklaşarak aynı şeyi yaptı. Böylelikle, sekiz kişiden oluşan bir daire oluşturduk. Sonra öne doğru eğildik ve başlarımız birbirine değdi. Duruşumuz, tüm enerjilerimizi, tüm sıcaklıklarımızı birleştirmemizi sağlıyordu.</p>
			<p>“Günahsız Gebe Meryem Anamız oğluma yardım etsin ve ona yol göstersin,” dedi sağ yanımda, elini omzuma atmış olan kişi. “Sizden, oğlum için <em>Ave</em> demenizi istiyorum.”</p>
			<p>“Amen,” diye cevapladı ötekiler. Ve sekizi birden <em>Ave Maria</em>’yı söyledi.</p>
			<p>Her biri kendi dileğini söylüyordu ve herkes dua ederek bu dileğe katılıyordu. Bana gelince; kendime şaşıyordum, çünkü çocuklar gibi dua ediyordum ve bu duaların kabul edileceğine bir çocuk saflığıyla kesinlikle inanıyordum.</p>
			<p>Grup, çok kısa bir an sessiz kaldı. Bu kez dilekte bulunma sırasının bana geldiğini anladım. Başka koşullarda olsa, utançtan yerin dibine girerdim. Ama orada gizli bir varlık vardı ve bu varlık bana güç veriyordu.</p>
			<p>Şöyle dedim: “Bakire Anamız, benim kendisi gibi sevmemi sağlasın. Ve bu aşk beni yüceltsin, adandığı erkeği yüceltsin. <em>Ave Maria</em>’yı söyleyelim.”</p>
			<p>Birlikte dua ettik ve ben özgürlüğüme yeniden kavuştuğum duygusuna kapıldım. Yıllar boyu yüreğime karşı savaşmıştım, çünkü üzülmekten, acı çekmekten, terk edilmekten korkuyordum. Gerçek aşkın bütün bunların üstünde olduğunu, hiç sevmemektense ölmenin daha iyi olacağını her zaman biliyordum. Ama bu cesarete yalnızca başkalarının sahip olduğunu düşünüyordum. Ve şimdi, şu anda, bunu yapabilecek gücün bende de bulunduğunu keşfediyordum. Ayrılık, yalnızlık, üzüntü anlamına da gelse, aşk her şeye değerdi.</p>
			<p>Böyle şeyler düşünmeyi kesmem gerek, kendimi yapılması gerekenlere yoğunlaştırmalıyım.</p>
			<p>Rahip, grupların ayrılmasını ve hastalar için dua edilmesini istedi. Zaman zaman herkes, yine anlaşılmaz şeyler söylüyor, havaya kaldırdıkları kollarını sallıyorlardı.</p>
			<p>“Aramızda, gelini hasta olan biri var; o kişi bilsin ki gelini şu anda iyileşmeye başladı,” dedi bir kadın.</p>
			<p>Dualar yeniden başladı, dualarla birlikte de ilahiler ve sevinç belirtileri.</p>
			<p>Daha sonra bana, bunun peygamberlere özgü olduğunu, bazı kişilerin uzak bir yerde ne olup bitmekte olduğunu ya da ne olacağını hissedebildiklerini söyledi.</p>
			<p>Ama benim, olacakları önceden hissetmeme olanak yoktu; ben, mucizelerden söz eden o sese inanıyordum. Zamanı geldiğinde, bu topluluk içinde bulunan iki kişinin aşkından söz edeceğini umuyordum. Umuyordum, evet, bu aşkın meleklerin hepsi tarafından, bütün azizler tarafından, Tanrı tarafından ve Tanrıça tarafından kutsandığını söyleyeceğini umuyordum.</p>
		</div>
	</div>
</body>
</html>