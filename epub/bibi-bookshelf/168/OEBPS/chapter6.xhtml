<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Piedra Irmağı’nın Kıyısında Oturdum Ağladım</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="top html5_section">
		<p>Bana göz kırpan genç kadın kapıda bekliyordu.</p>
		<p>“İkimiz de aynı geleneğin insanlarıyız, bunu biliyorum,” dedi. “Benim adım Brida.”</p>
		<p>“Neden söz ettiğinizi anlamıyorum.”</p>
		<p>“Tabii ki anlıyorsunuz.” Ve güldü.</p>
		<p>Koluma girdi ve ben daha bana açıklama yapmasını istemeye fırsat bulamadan, birlikte dışarı çıktık. Çok soğuk bir geceydi ve ertesi sabaha kadar ne yapacağımı tam olarak bilemiyordum.</p>
		<p>“Nereye gidiyoruz?” diye sordum.</p>
		<p>“Tanrıça’nın<a class="si-noteref epub-type_noteref" href="#f1" id="backlink-1">1</a> heykeline.”</p>
		<p>“Bu geceyi geçirebileceğim ucuz bir otel bulmam gerekiyor.”</p>
		<p>“Sana bir otel öneririm, ama daha sonra.”</p>
		<p>Bir kahvede oturmayı, biraz gevezelik etmeyi, onun hakkında öğrenebileceğim her şeyi öğrenmeyi yeğlerdim. Ne var ki bu kadınla konuşmak istemiyordum; beni Paseo de la Castellana boyunca götürerek, bunca yıl sonra Madrid’i yeniden görmemi sağlamasına ses çıkarmadım.</p>
		<p>Caddenin ortasında durdu ve gökyüzünü gösterdi.</p>
		<p>“İşte!” diye bağırdı.</p>
		<p>Çıplak ağaç dallarının arasından dolunay görünüyordu. Ona katıldım.</p>
		<p>“Güzel.”</p>
		<p>Ama o beni dinlemiyordu. Kollarını, başıyla haç oluşturacak biçimde açtı, avuç içlerini gökyüzüne çevirdi ve dolunayı hayranlıkla izlemeye koyuldu.</p>
		<p>“Elimi acaba hangi eşekarısı kovanına soktum?” diye düşündüm. Oraya din konusunda bir konuşma izlemeye gelmiştim, oysa şimdi, bu çılgın kadınla birlikte Paseo de la Castellana Caddesi’ndeydim, ertesi gün de Bilbao’ya hareket edecektim.</p>
		<p>“Ey Yer Tanrıçası’nın<a class="si-noteref epub-type_noteref" href="#f2" id="backlink-2">2</a> gökyüzündeki yansısı,” dedi, gözleri kapalı. “Gücümüzü öğret bize, erkeklerin bizi anlamasını sağla. Gökyüzünde parlaklığınla doğup ölüyor, sonra da yeniden dirilerek, döllenmenin ve meyve vermenin çevrimini gösteriyorsun bize.”</p>
		<p>Ellerini göğe kaldırdı ve o durumda uzun süre kaldı. Gelip geçenler bakıp gülüyorlardı, ama o buna hiç aldırmıyordu; onun yanında bulunduğumdan dolayı utancımdan kahrolan bendim.</p>
		<p>“Bunu yapmam gerekiyordu,” diye açıkladı, dolunayı uzun uzun, saygıyla selamladıktan sonra. “Tanrıça’nın bizi koruması için.”</p>
		<p>“İyi ama siz neden söz ediyorsunuz?”</p>
		<p>“Dostunuzun sözünü ettiği şeyden, ama bunu doğru sözcüklerle yapıyorum.”</p>
		<p>Konuşmayı daha dikkatle izlemediğime pişman oldum. Onun neler söylediğini tam olarak anımsamıyordum.</p>
		<p>“Biz, Tanrı’yı kadın yüzüyle tanıyoruz,” dedi genç kadın, yeniden yürümeye başladığımızda. “Bizler, Ana Tanrıça’yı anlayan ve seven kadınlar. Bu bilgimizi, cezalandırılmalar ve yakılmalar pahasına elde ettik ve varlığımızı sürdürmeyi başardık. Şimdi, onun gizlerini biliyoruz artık.”</p>
		<p>Büyücü kadınlar. Üzerinde insan yakılan odun yığınları.</p>
		<p>Ona daha dikkatli baktım. Güzel kadındı, kızıl kahve, bakır yansımalı saçları sırtının ortasına kadar iniyordu.</p>
		<p>“Erkekler avlanmaya gittiklerinde, biz mağaralarımızda, Ana’nın karnında kalıp çocuklarımıza bakıyorduk. İşte o zaman Anaların Anası bize her şeyi öğretti.</p>
		<p>“Erkekler hep hareket halindeydiler, oysa biz Ana’nın karnında kalmayı sürdürüyorduk. İşte bu yüzden tohumların bitkiye dönüştüğünü öğrendik ve bunu erkeklerimize söyledik. İlk ekmeği biz yaptık ve onları besledik. Su içebilmeleri için, ilk toprak kaba biçim veren biz olduk. Ve yaratılışın çevrimini anladık, çünkü bedenimiz, ayın ritmini yineliyordu.”</p>
		<p>Birden sustu.</p>
		<p>“İşte!”</p>
		<p>Baktım. Çevresinde araçların döndüğü bir meydanın ortasında bir çeşme yükseliyordu ve havuzun ortasında, aslanların çektiği bir arabayı temsil eden bir heykel vardı.</p>
		<p>“Kybele Meydanı,” dedim, Madrid’i bildiğimi göstermek için.</p>
		<p>Bu anıtı daha önce onlarca kartpostalın üstünde görmüştüm. Ama o beni dinlemiyordu. Yolun tam ortasında, arabaların arasında zikzaklar çiziyordu.</p>
		<p>“Oraya gidelim!” diye bağırdı bana, elini kolunu sallayarak.</p>
		<p>Onun yanına gitmeye karar verdim, hiç olmazsa kalabileceğim otelin adını öğrenmek için. Bütün bu zirzopluklar beni yoruyordu ve gidip yatmam gerekiyordu. Havuzun yanına neredeyse aynı anda ulaştık, benim kalbim yerinden çıkacakmış gibi atarken, onun dudaklarında gülümseme vardı.</p>
		<p>“Su, su onu temsil ediyor.”</p>
		<p>“Rica ediyorum, bana ucuz bir otel gerek.”</p>
		<p>Ellerini suya soktu.</p>
		<p>“Sen de yap. Dokun suya.”</p>
		<p>“Olmaz. Benim için kaygılanmayın. Gidip kendime bir otel arayacağım.”</p>
		<p>“Bir dakika...”</p>
		<p>Çantasının içinden küçük bir flüt çıkarıp çalmaya başladı. Çaldığı müziğin insanı hipnotize eden bir etkisi vardı sanki: Geçen araçların gürültüsü yavaş yavaş uzaklaştı ve yüreğim duruldu. Çeşmenin kenarına oturdum, gözlerim tepemizdeki dolunaya dikili, suyun şırıltısını, flütün nağmelerini dinlemeye başladım. Kadın yanımı birazıyla bunların oluşturduğunu belli belirsiz duyumsuyordum.</p>
		<p>Ne kadar süre flüt çaldığını bilmiyorum. Bitirdiğinde, yüzünü çeşmeye döndü.</p>
		<p>“Kybele,” dedi. “Ana Tanrıça’nın suretlerinden biri. Hasatları düzenleyen, kentleri koruyan, kadına rahibelik görevini veren Tanrıça.”</p>
		<p>“Kimsiniz siz? Neden sizinle birlikte gelmemi istediniz benden?”</p>
		<p>Bana döndü.</p>
		<p>“Ben, senin olduğumu sandığın varlığım. Toprak dininin bir parçasıyım.”</p>
		<p>“Ne istiyorsunuz benden?” diye üsteledim.</p>
		<p>“Seni gözlerinden okuyabilirim. Yüreğinden okuyabilirim seni. Âşık olacaksın. Ve acı çekeceksin.”</p>
		<p>“Ben mi?”</p>
		<p>“Neden söz ettiğimi biliyorsun. Onun sana nasıl baktığını gözlerimle gördüm. Seni seviyor.”</p>
		<p>Bu kadın çılgındı.</p>
		<p>“İşte bu yüzden benimle birlikte gelmeni istedim,” diye sürdürdü. “Çünkü o önemli biri. İsterse saçmalasın, en azından Ana Tanrıça’yı biliyor. Yitip gitmesine izin verme onun. Yardım et ona.”</p>
		<p>“Ne söylediğinizi bilmiyorsunuz siz. Hayal dünyanızın içinde yitip gitmişsiniz,” diye bağırdım, karşıya geçmek üzere arabaların arasında yeniden kıvrılarak ilerlemeye başladığım sırada.</p>
		<p>Ve o kadının sözlerini bir daha asla düşünmemeye kendi kendime söz verdim.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f1"><a class="si-backref" href="#backlink-1">1</a><span class="si-footnote-text">. Burada Tanrıça, Meryem Ana’yı simgeler. Kitap boyunca aynı anlamda Ana Tanrıça, Anaların Anası, Bakire Anamız, Günahsız Gebe, Kutsal Bakire ve Kutsal Anamız gibi ifadeler de kullanılmıştır. (Y.N.)</span></div>
		<div class="si-footnote html5_aside epub-type_footnote" id="f2"><a class="si-backref" href="#backlink-2">2</a><span class="si-footnote-text">. Gaia, Yunan mitolojisinde Yer’i simgeleyen tanrıça. Yunanistan’da Helenlerin Zeus kültürü yaymalarından önce, tapınılan ana tanrıça olabilir. (Y.N.)</span></div>
	</div>
</body>
</html>