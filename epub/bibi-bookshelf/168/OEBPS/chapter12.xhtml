<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>Aşk tuzaklarla doludur. Kendini göstermek istediğinde, bize yalnızca ışığıyla belirir, ve bu ışığın içindeki gölgeleri gözümüzden saklar.</p>
		<p>“Çevremizi saran topraklara bir bak,” dedi. “Gezegenimizin yüreğinin attığını duymak için yere uzanalım.”</p>
		<p>“Biraz sonra. Yanımda getirdiğim tek ceketin kirlenmesini istemiyorum.”</p>
		<p>Zeytin ağaçları dikili tepede dolaştık. Dün Bilbao’ya yağan yağmurdan sonra güneş bende, bir düşte yaşıyormuşum izlenimi bırakıyordu. Güneş gözlüğüm yoktu, yanıma hiçbir şey almamıştım, çünkü aynı gün Zaragoza’ ya dönecektim. Bana ödünç verdiği bir gömlekle uyumak zorunda kalmıştım; ve üstümdekini yıkayabilmek için, otele yakın bir dükkândan kendime bir tişört almıştım.</p>
		<p>“Beni hep aynı kıyafet içinde görmekten bıkmışsındır,” dedim, şaka yollu, sıradan bir cümlenin beni gerçeğe döndürüp döndüremeyeceğini anlamak için.</p>
		<p>“Yanımda olmandan mutluyum.”</p>
		<p>Madalyonu verdiğinden bu yana, aşktan bir daha söz etmedi, ama keyfi yerinde, yeniden on sekiz yaşına dönmüş gibi. Yanımda yürüyor, sabah aydınlığı ona da tepeden tırnağa vurmuş.</p>
		<p>Ufuktaki Pireneler’i göstererek soruyorum:</p>
		<p>“Orada ne yapman gerekiyor?”</p>
		<p>“O dağların öte yanında Fransa var.”</p>
		<p>“Coğrafya konusunda bilgim var. Oraya neden gitmemiz gerekiyor, benim öğrenmek istediğim bu.”</p>
		<p>Bir an konuşmadı, gülümsemekle yetindi.</p>
		<p>“Sana bir evi göstermek için. İlgini çeker belki.”</p>
		<p>“Emlakçı rolüne soyunduysan, hemen vazgeç. Çünkü param yok.”</p>
		<p>Benim için, bir Navarra kasabasında bulunmak ya da Fransa’ya kadar gitmek fark etmiyordu. İstemediğim tek şey, tatili Zaragoza’da geçirmekti.</p>
		<p>“Görüyor musun?” diyordu aklım yüreğime. “Daveti kabul etmiş olmaktan hoşnutsun. Değiştin, ve bunun farkında değilsin.”</p>
		<p>Hayır, değiştiğim falan yok. Üzerimdeki gerginliği biraz attım, hepsi bu.</p>
		<p>“Yerdeki çakıltaşlarına bak.”</p>
		<p>Hepsi yusyuvarlak, köşeleri aşınmış. Kaydırak taşına benziyor. Oysa burada hiç deniz olmadı, bu Navarra kırlarında.</p>
		<p>“Çiftçilerin ayakları, hacıların ayakları, serüven peşinde koşanların ayakları aşındırdı bu taşları. Taşlar değişime uğradı, üzerinden geçip gidenler de.”</p>
		<p>“Bütün bildiklerini, yaptığın yolculuklar mı öğretti sana?”</p>
		<p>“Hayır. Tanrı esininin mucizeleri.”</p>
		<p>Anlamadım, bu sözlerin anlamını derinleştirmeye de çalışmadım. Tepeden tırnağa güneşin ışığıyla, bu kır manzarasıyla ve ufuktaki dağlarla doluydum.</p>
		<p>“Nereye gidiyoruz şimdi?” diye sordum.</p>
		<p>“Hiçbir yere. Sabahın varlığından, güneşin ışığından yararlanıyoruz. Daha sonra, arabayla kat edeceğimiz uzun bir yolumuz var.”</p>
		<p>Bir an duraksıyor ve soruyor:</p>
		<p>“Madalyon yanında mı?”</p>
		<p>Evet, diyorum ve daha hızlı yürümeye başlıyorum. O konuya geri dönmesini, bu sabahın verdiği özgürlüğü ve zevki bozmasını istemiyorum.</p>
		<p>Karşımızda bir kasaba beliriyor. Ortaçağ kasabaları gibi bir tepenin üstüne kurulmuş ve –uzaktan– kilisenin çan kulesini ve yıkık bir şatonun kalıntılarını seçebiliyorum. Şunu öneriyorum:</p>
		<p>“Oraya kadar gidelim.”</p>
		<p>Duraksıyor, ama sonunda kabul ediyor. Yol üstünde küçük bir kilise var; o kiliseyi ziyaret etmek istiyorum. Dua etmesini bilmem, ama kiliselerin sessizliği bana her zaman huzur verir.</p>
		<p>“Kendini suçlu hissetme,” diyorum kendi kendime. “Âşıksa, onun sorunu bu.”</p>
		<p>Madalyonu sordu bana. Çok iyi biliyorum: Kahvede yarım bıraktığımız konuşmaya yeniden başlamayı umut ediyordu. Aynı zamanda, duymak istemediği şeyleri duymaktan da korkuyor; bu yüzden, daha ileri gidip konuyu yeniden açmıyor.</p>
		<p>Beni gerçekten seviyor belki de. Ama biz bu aşkı başka bir şeye, daha derin bir şeye dönüştürmeyi başaracağız.</p>
		<p>“Gülünç,” diyorum, kendi kendime. “Aşktan daha derin hiçbir şey yoktur. Çocuk masallarında, prensesler kurbağalara öpücük verir ve kurbağalar sevimli prenslere dönüşür. Gerçek yaşamdaysa, prensesler prensleri öper ve prensler kurbağaya dönüşür.”</p>
	</div>
  </body>
</html>