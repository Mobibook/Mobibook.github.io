<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Piedra Irmağı’nın Kıyısında Oturdum Ağladım</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="top html5_section">
		<p>O gece, buz gibi toprağa uzandım ve soğuk kısa sürede beni hissizleştirdi. Bir an, üzerime örtecek bir şey bulamazsam ölebileceğimi düşündüm – peki, sonra ne olacaktı? Yaşamımda var olan en değerli şeyler, şu bir haftalık zaman süresi içinde bana bağışlanmıştı – ve sonra, bir dakikada, tek bir söz etmeye fırsat bulamadan elimden alınmıştı.</p>
		<p>Bedenim titremeye başladı, ama umurumda değildi. Kendini yeniden ısıtmak için tüm enerjisini harcadığında, titremesi kesilecekti. Her zamanki dinginliğini yeniden kazanacak ve ölüm beni kollarına alacaktı.</p>
		<p>Bir saati aşkın bir süre titreyip durdum. Sonra duruldum.</p>
		<p>Gözlerimi kapamadan önce, annemin sesini duydum. Bana küçüklüğümde anlattığı bir masalı anlatıyordu, ama ben o zaman, o masalın benim masalım olacağını düşünemiyordum.</p>
		<p>“Bir delikanlıyla bir genç kız birbirlerine çılgıncasına âşık olmuşlardı,” diyordu annemin sesi, ben rüya ile kendimden geçme arasında bocalarken. “Ve nişanlanmaya karar verdiler. Nişanlılar her zaman birbirlerine armağan sunarlar. Ama delikanlı yoksuldu – sahip olduğu tek zenginlik, ona dedesinden kalan saatti. Sevgilisinin güzel saçlarını düşünerek, ona çok güzel bir gümüş tarak alabilmek için, dedesinden kalan saati satmaya karar verdi.</p>
		<p>“Genç kızın da sevdiği erkeğe nişanlılık armağanı alacak parası yoktu. O da, yaşadığı yerin en büyük tüccarına giderek saçlarını sattı. Eline geçen parayla da, sevdiği adamın saatine altın bir köstek satın aldı.</p>
		<p>“Ve nişanlanacakları gün yeniden buluştuklarında, genç kız ona, sattığı saat için bir köstek armağan etti; delikanlıysa genç kıza, kestirdiği saçlarını taraması için gümüş bir tarak.”</p>
	</div>
  </body>
</html>