<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mulkiyet Nedir</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">Yeteneklerdeki eşitsizlik servet eşitliğinin zorunlu koşuludur.</p>

    <p class="normal">Buna itiraz ediyorlar ve bu itiraz, Saint-Simon’un vecizesinin ikinci, Fourier’nin vecizesinin üçüncü kısmını oluşturur.</p>

    <p class="normal">Her iş eşit derecede kolay değildir. Kimi iş vardır, yetenek ve zekâ yönünden büyük bir üstünlük talep eder ve hatta ürüne kıymet veren kimi zaman bu üstünlüktür. Sanatçı, bilgin, şair, devlet adamı ancak üstünlükleri sebebiyle tercih edilirler; bu üstünlük sıradan insanlarla aralarındaki denkliği ortadan kaldırır: Bilimin ve dehanın dorukları karşısında eşitlik yasası kaybolur. Hâlbuki mutlak olmayan bir eşitlik, eşitlik değildir. Şairden romancıya, heykeltıraştan taş yontucuya, mimardan duvarcıya, kimyagerden aşçıya vb. gidelim. Yetenekler düzenlere, cinslere ve türlere bölünür; üstün yetenekler ortalama yeteneklerle birbirine bağlanır. İnsanlık geniş bir hiyerarşi sunar; bu hiyerarşi içinde birey kendini karşılaştırma yoluyla değerlendirir ve kamuoyunun ürettiğine verdiği değerle layığını bulmuş olur.</p>

    <p class="normal">Hep dişli bir itiraz gözüyle bakıldı buna: İktisatçıları olduğu kadar eşitlik yanlılarını da tökezletti. İktisatçıları feci hatalara itti, eşitlik yanlılarını inanılmaz bayağılıklara sürükledi. Gracchus Babeuf her tür üstünlüğün sert şekilde baskılanmasını ve hatta toplumsal bir belâ gibi sürülüp atılmasını istiyordu. Hayalindeki cemaatin temellerini atmak için, bütün vatandaşları, en aşağıdakinin seviyesine indiriyordu. Cahil seçmenlerin bilgi eşitsizliğini yok saydıklarına rastlanmıştır ve başkalarının erdem eşitsizliklerine karşı çıktıklarını görmek beni şaşırtmazdı. Aristoteles sürgün edildi, Sokrates baldıran zehri içti, Epaminondas ise sersem ve yoz birtakım demagoglar karşısında akıl ve erdem yönünden üstün olduğunu kanıtladığı için yargılandı. Mal sevgisiyle kör olmuş ve ezilmiş avam, servet eşitsizliği sebebiyle yeni despotların ortaya çıkacağından korktuğu müddetçe bu tür çılgınlıklar yinelenecektir.</p>

    <p class="normal">Çok yakından baktığımız her şey tuhaf görünür ve çoğu zaman gerçeğe en az benzeyen şey gerçeğin ta kendisidir. Öte yandan J.-J. Rousseau, “Her gün gördüğümüz şeyi gözlemleyebilmek için enikonu felsefeye dalmak gerekir,” der; keza d’Alembert, “Hayatın sıradan gerçeklerine dikkat çekilmediği sürece insanlar bu gerçeklere karşı duyarsızdır,” diyor. İktisatçıların babası olan ve bu iki alıntıyı kendisinden aktardığım Say onları kendi yararına kullanabilirdi, ama Say körlere gülerken gözlük takması gereken, dikkat edeceğim derken miyop olan biri gibidir.</p>

    <p class="normal">Ne tuhaf iş! İnsanları bu denli korkutan şey son noktada eşitliğe yönelik bir itiraz değil, tam da eşitliğin şartı olan şeydir aslında.</p>

    <p class="normal">Doğal eşitsizliğin servet eşitliğinin koşulu olması! Ne paradoks ama! İddiamı yineliyim ki gaf yaptığım zannedilmesin: Yeteneklerdeki eşitsizlik, servet eşitliğinin sine qua non şartıdır.</p>

    <p class="normal">Toplumdaki iki şeyi birbirinden ayırmak gerekir: Görevler ve Gelirler.</p>

    <p class="normal2">I. Görevler</p>

    <p class="normal">Her işçi yüklendiği işi görmeye ehil kabul edilir veya amiyane tabirle, usta dediğin işini bilir. İşçi işine ehil olduğundan, görev ile görevli arasında denklik vardır.</p>

    <p class="normal">Bir toplumda işler farklı farklıdır, birbirine benzemez; bu yüzden farklı yetenekler olmalıdır. Ayrıca bazı görevler daha yüksek zekâ ve güç gerektirir, bu yüzden de üstün yetenek ve zekâya sahip insanlar vardır. Çünkü görülecek iş zorunlu olarak işçiyi de beraberinde getirir: İhtiyaç fikri doğurur ve üreticiyi ortaya çıkaran şey de bu fikirdir. Bizler sadece duyularımızın uyarılması sonucu arzu ettiğimiz şeyi, zihnimizin neyi istediğini biliriz. Ancak enikonu tasarladığımız şeyi şiddetle arzu ederiz ve ne kadar iyi tasarlarsak, üretmeye de o kadar yetenekli hale geliriz.</p>

    <p class="normal">Öyleyse görevler ihtiyaçlardan, ihtiyaçlar arzulardan, arzular da doğal tasarılardan ve hayal gücünden kaynaklandığına göre hayal eden zekâ aynı zamanda üretebilir de. Dolayısıyla görülecek hiçbir iş işçiye üstün değildir. Sözün kısası, görev görevliyi gerektiriyorsa, buna sebep gerçekte görevlinin zaten görevden önce var olmasıdır.</p>

    <p class="normal">Doğadaki işleyişe hayran olalım: Doğanın bize verdiği çok çeşitli ihtiyaçlar vardır ve bunlar tek başına bir insanın karşılayabileceği gibi değildir. Çünkü doğa bireyden esirgediği gücü türe bahşetmiştir: Yeteneklerin uzmanlaşmasına dayanan işbölümü ilkesinin kaynağı budur.</p>

    <p class="normal">Dahası kimi ihtiyaçları tatmin etmek sürekli bir çalışma gerektirirken, bazıları tek kişinin çalışmasıyla asırlar boyu, binlerce insan için karşılanmış olur. Örneğin giysi ve yiyecek ihtiyacı sürekli bir üretimi gerektirirken dünyanın yapısıyla ilgili bilgi ihtiyacını iki üç seçkin kişi temelli karşılayabilir. Irmakların akışı ticareti kolaylaştırır ve çarkları döndürür, ama güneş uzayın ortasında bir başına dünyayı aydınlatır. Çiftçiler ve çobanlar nispetinde Platon’lar, Vergilius’lar, Newton’lar veya Cuvier’ler yaratabilecek olan doğa buna kalkışmaz, çünkü dehanın nadideliğini verdiği ürünün ömrüyle orantılar ve yeteneklerin sayısını yeterlikleriyle dengeler.</p>

    <p class="normal">Yetenek ve zekâ yönünden iki insan arasındaki farkların acınası uygarlığımızdan kaynaklanıp kaynaklanmadığını veya bugün yeteneklerdeki eşitsizlik denilen şeyin daha ideal koşullarda yeteneklerdeki çeşitlilikten ibaret olup olmayacağını burada sorgulamayacağım. En kötü ihtimali göze alacağım ve güçlüklerden yan çizmekle suçlanmamak için akla gelebilecek her türlü yetenek eşitsizliğini varsayacağım.<sup class="calibre2"><a href="../Text/Mulkiyet%20Nedir_split_049.html#footnote-600-40" id="footnote-600-40-backlink">[40]</a></sup> Farklılıkları törpüleme meraklısı kimi filozoflar, bütün kafaların eşit olduğunu ve aradaki farkın tamamıyla eğitimden kaynaklandığını ileri sürüyor. İtiraf edeyim ben bu kuramı paylaşmıyorum, çünkü bu kuram doğru olsa bile burada tasarladığımızın tam aksi bir sonuca götürür bizi. Nitekim kaba saba, pis veya yıpratıcı işler vardır ki –kimsenin karşı çıkmayacağı gibi– bunlara daha çok ücret talep edilir ve çapları ne olursa olsun bütün yetenekler eşitse, bu durum eşitliğe olduğu kadar, her yeteneğe yaptığı işe göre ilkesine de aykırı olur. Tersine her yetenek türünün sayıca ihtiyacı karşılayacak kadar olduğu ve her üreticiden uzmanlığına göre üretilmesinin beklendiği bir toplum verin bana, görevler hiyerarşisine halel getirmeden mantıksal olarak servet eşitliğini çıkarabilirim.</p>

    <p class="normal">Değinmek istediğim ikinci nokta da bununla ilgili.</p>

    <p class="normal2">II. Gelirler</p>

    <p class="normal">Emek unsurunu incelerken, üretken hizmetler kategorisi içerisinde kamusal iş görme yeteneğinin herkes tarafından paylaşıldığından yola çıkarak, kişilerin güçlerindeki eşitsizliğin herhangi bir şekilde ücret eşitsizliğini temellendiremeyeceğini gösterdim. Ancak kimi yeteneklerin kimi hizmetleri görmekte yetersiz kaldığı haklı olarak söylenebilir; öyle ki insanların gayreti sadece tek tür üretim biçimine yönelmiş olsaydı, derhal sayısız beceriksizlikler, dolayısıyla da büyük bir toplumsal eşitsizlik ortaya çıkardı. Fakat benim söylememe kalmadan herkesin gördüğü gibi farklı üretim alanlarının oluşu bu durumu engelliyor; bu o kadar alelade bir hakikat ki üzerinde durmayacağım. Dolayısıyla, görevlerin birbirine eşit olduğunu ve aynı görevi paylaşan işçilerin de eşit olduklarını ispatlamaya kalıyor iş.</p>

    <p class="normal">Dehaya, bilime, cesarete, tek kelimeyle dünyanın hayranlık duyduğu üstünlüklere övgüler düzemeyişime, iktidar payesi vermeyişime şaşılabilir. Hâlbuki bunları vermeyen ben değilim; ekonomi, adalet ve özgürlük bunu yasak ediyor. Özgürlük, evet. Bu tartışmada ilk defa anıyorum özgürlük adını. Bırakalım özgürlük kendi davasını savunsun, kendi zaferini kazansın.</p>

    <p class="normal">Her alışveriş hizmet ve ürün değiştokuşunu amaçladığından, ticari işlem olarak nitelenebilir.</p>

    <p class="normal">Ticaret diyen eşit değerlerin mübadelesinden bahsediyordur; zira değerler eşit değilse ve mağdur olan taraf bunu fark edecek olursa, mübadeleye rıza göstermez ve ticaret de imkânsız olur.</p>

    <p class="normal">Ticaret sadece özgür insanlar arasında yapılır. Alışverişin şiddetle veya hileyle yapıldığı yerde ticaret de yoktur.</p>

    <p class="normal">Özgür insan, aklını ve yetilerini kullanan, ihtirasla kör olmamış, korkuları tarafından güdülüp alıkonmayan, aslı astarı olmayan görüşlere kapılıp gitmeyen kişidir.</p>

    <p class="normal">Bu itibarla taraflardan birinin öteki aleyhine kazanmaması her mübadelede var olan ahlaki bir yükümlülüktür. Yani ticaretin meşru ve doğru olması, her türlü eşitsizlikten uzak olmasına bağlıdır; ticaretin ilk şartıdır bu. İkinci şart ise ticaretin gönüllü olması, yani tarafların özgür ve birbirlerine karşı açık olmalarıdır.</p>

    <p class="normal">Dolayısıyla ben ticareti veya mübadeleyi toplumsal bir edim olarak tanımlıyorum.</p>

    <p class="normal">Bir bıçak için karısını, bir cam parçası için çocuklarını ve nihayet bir konyak için kendisini satan yerli özgür değildir. Muhatap olduğu tüccar onun ortağı değil düşmanıdır.</p>

    <p class="normal">Bir somun ekmek pişirip de bir lokmasını yiyebilen, saray inşa edip de ahırda yatan, lüks kumaşlar dokuyup da paçavralar giyen, her şeyi üretip de her şeyden mahrum kalan uygarlaşmış işçi, özgür değildir. Hizmet ve yevmiye değiştokuşunda işçinin ortağı olmayan patron onun düşmanıdır.</p>

    <p class="normal">Yurduna gönülden değil, korku zoruyla hizmet eden asker özgür değildir; silah arkadaşları ve komutanları, bakanlar veya askeri yargı organları hep onun düşmanlarıdır.</p>

    <p class="normal">Toprağa kira veren köylü, sermayesini kiralayan fabrikatör; yol vergisi, tuz vergisi, patent parası, lisans ücreti, personel ve emlak vergisi vb. ödeyen vergi mükellefi; mecliste bu vergileri oylayan vekil, hepsi de ne akla ne de hür iradeye göre hareket ediyor. Mülk sahipleri, kapitalistler ve hükümet bu insanların düşmanıdır.</p>

    <p class="normal">İnsanlara özgürlük verin, dimağlarını aydınlatın ki yaptıkları sözleşmelerin ne manaya geldiğini bilsinler; o zaman bilgi ve yetenek üstünlüğüne bakılmadan, en âlâsından eşitliğin alışverişlere hâkim olduğunu görürsünüz. Ve ticari işlerde, yani toplumsal alanda üstünlük lafının manadan yoksun olduğunu kabul edersiniz.</p>

    <p class="normal">Homeros dizelerini söylesin ben de bu yüce dehayı dinleyeyim. Basit bir çoban, naçiz bir ırgat olan ben Homeros’a kıyasla hiçbir şeyim. Gerçekten de, işler kıyaslanacak olursa bir İlyada karşısında benim ürettiğim fasulye, peynir nedir ki? Fakat Homeros o benzersiz şiirleri karşılığında sahip olduklarımı elimden almaya, beni kölesi yapmaya kalkarsa memnuniyetle dizelerinden vazgeçer, kendisine hoşça kal derim. İlyada olmadan da yapabilirim ve eğer gerekirse Aeneis’in yazılmasını bekleyebilirim. Fakat Homeros benim ürettiklerim olmadan yirmi dört saatini geçiremez. Bu yüzden benim kendisine sunduğum çoban armağanını kabul etsin, onun şiirleri de beni yüreklendirip teselli etsin.</p>

    <p class="normal">“Nasıl? İnsanlar ve tanrılar için şarkılar düzen kişinin durumu bu mu olacak,” diyeceksiniz. “Payına sadaka ve onunla gelen zillet ve ıstırap mı düşecek! Ne insanlık dışı bir cömertliktir bu!” Fakat rica ederim heyecanlanmayın. Mülkiyet bir şairi Karun da yapar, dilenci de; onu onurlandırıp övecek olan yalnızca eşitliktir. Eşitlik ne mi yapar? Şarkı söyleyen ile onu dinleyenin haklarını düzenler. Şimdi sorunun çözümü açısından son derece önemli olan şu noktaya dikkat buyurun: Dinleyici de, şarkıcı da hizmeti satmakta ve almakta özgürdürler. Bu noktadan itibaren iki tarafın da yüksekten atması boşa gider, çünkü birinin dizelerine, öbürünün ise keyfine yüksek paha biçmesi sözleşmeyi zerre kadar etkilemez. Ürünü değerlendirirken artık yeteneğe değil, ortaya koyulan ürünün kendisine bakılmaktadır çünkü.</p>

    <p class="normal">Akhilleus’un ozanının hak ettiği karşılığı alması için öncelikle kendini kabul ettirmesi gerekir: Bu olduktan sonra bir mısraın karşılığı ne şekilde verilirse verilsin, bu alışveriş özgür bir edim olduğundan aynı zamanda adil bir edimdir de. Yani şairin ücreti ürettiğine denk olmalıdır. Peki, ama bu ürünün değeri nedir?</p>

    <p class="normal">Öncelikle İlyada’nın, yani adil biçimde ödüllendirilmesi söz konusu olan bu başyapıtın aslında paha biçilmez, sonsuz değerde olduğunu varsayıyorum. Eseri satın almakta özgür olan halk eğer bunu reddederse, alınıp satılmayan şiirlerin özünde değeri düşmemekle birlikte mübadele değerinin veya üretken faydasının sıfıra ineceği, hiç olacağı açıktır. Dolayısıyla tespit edilecek ücretin yekûnunu, sonsuz ile sıfır noktası arasında bir yerde aramalıyız ve burası her ikisine de eşit bir mesafede olmalıdır, zira bütün hak ve özgürlüklere eşit ölçüde saygı gösterilmesi beklenir. Diğer bir deyişle tespit edilmesi gereken satılan şeyin özündeki değeri değil, nispi değeridir. Artık sorun sadeleşmeye başladı: Öyleyse bu nispi değer nedir? İlyada gibi bir şiirin yazarının hak ettiği ücret nedir?</p>

    <p class="normal">Tanımlarını ortaya koyduktan sonra siyasal iktisadın çözmesi gereken ilk sorun budur. Gel gelelim bu sorun çözülmemekle kalmamış, çözülemez ilan edilmiştir. İktisatçılara göre malların nispi değerleri veya mübadele değerleri mutlak biçimde belirlenemez, özü itibariyle oynaktır.</p>

    <p class="normal">“Bir malın değeri,” diyor Say, “pozitif bir niceliktir, fakat bu sadece belirli bir anda böyledir. Bu değer, doğası gereği sürekli farklılaşır, bir mekândan diğerine değişir. Onu değişmeyecek şekilde sabitlemek mümkün değildir, çünkü bu değer ihtiyaçlara ve üretim araçlarına bağımlıdır ki bunlar da her dakika değişmektedir. Bu değişkenler siyasal iktisadın ele aldığı olayları karmaşıklaştırır ve genelde gözlenmesi ve çözülmesi çok güç olaylar haline getirir. Bu durumun çaresini göremiyorum. Şeylerin doğasını değiştirmek harcımız değildir.”</p>

    <p class="normal">Say başka bir yerde de değerin temelinde faydanın bulunduğunu ve faydanın bütünüyle ihtiyaçlarımıza, arzularımıza, modaya vb. bağlı olduğunu, bu yüzden de değerin görüşlerle birlikte değiştiğini söylüyor ve bunu tekrar da ediyor. Gel gelelim siyasal iktisat değerleri, onların üretimini, dağıtımını, mübadelesini ve tüketimini ele alan bir bilim olduğuna göre, şayet mübadele değeri tam olarak belirlenemiyorsa siyasal iktisat nasıl mümkün olabilir? Nasıl bilim olabilir? İki iktisatçı birbirinin yüzüne gülmeden nasıl bakabilir? İktisatçılar, metafizikçileri ve psikologları ne hakla küçümsemeye cüret edebilirler? Bakın hele! Descartes çılgını, felsefenin sarsılmaz bir temele –aliquid inconcussum’a– ihtiyacı bulunduğunu, bilimi bu temel üzerine bina edebileceğimizi tasarlıyordu ve böyle bir temel arayacak kadar da safdildi. Hâlbuki iktisadın Hermes’i, Trismegistus Say siyasal iktisat bilimdir lafını anlatmaya yarım cilt ayırdıktan sonra, bu bilimin konusunu belirleyemediğini –yani bu bilimin temelden mesnetten yoksun olduğunu– iddiaya cüret edebiliyor. Öyleyse meşhur Say, bilimin ne olduğunu bilmiyor veyahut neden bahsettiğini bilmiyor.</p>

    <p class="normal">Say’ın örneği semeresini veriyor: Bugün geldiği noktada siyasal iktisat, ontolojiye benzemektedir; sebepler ve sonuçlar hakkında ahkâm keser, ama ne bildiği ne açıkladığı bir şey vardır, ne de bir konuda hükme varmışlığı. İktisat yasaları diye anılma onuru bahşedilen şeyler, süslü bir üslupla cilalanarak güya derin bir hava verilen harcıâlem genellemelerdir. İktisatçıların toplumsal sorunlara önerdikleri çözümlere gelince, bunlar hakkında söylenebilecek tek şey var: Bu çözümlerde ne zaman bönlüğün ötesine geçen bir zekâ parıltısı belirse hemen gerisingeri mantıksızlığa düşülür. Yirmi yıldır siyasal iktisat, ağır bir sis tabakası gibi Fransa’nın üstüne çullanmış, özgürlüğe sınırlar çiziyor, fikriyat hamlesine set çekiyor.</p>

    <p class="normal">Her sanayi ürününün parayla karşılanabilir, mutlak, değişmez ve dolayısıyla yasal ve gerçek bir değeri var mıdır? Evet.</p>

    <p class="normal">İnsanın ürettiği her şey, yine insan ürünü bir başka şeyle mübadele edilebilir mi? Yine evet.</p>

    <p class="normal">Bir çift ayakkabı kaç çivi eder?</p>

    <p class="normal">Bu ürkütücü sorunu çözebilseydik, insanlığın altı bin yıldır arayıp bulamadığı toplumsal sistemin anahtarını ele geçirmiş olurduk. Bu sorun karşısında iktisatçı, kafası karışmış halde geriliyor. Ne okuması ne yazması olan köylü ise tereddüt etmeden yanıtlıyor: “Eşit sürede ve eşit masrafla ne kadar yapılabiliyorsa o kadar eder.”</p>

    <p class="normal">Demek ki bir malın mutlak değeri ne kadar zaman ve harcamaya mal oluyorsa o kadardır: Maliyeti yalnız kumdan toplanmak olan elmasın değeri nedir? Hiçtir, çünkü elmas insan ürünü değildir. Kesildiği ve monte edildikten sonra değeri nedir? İşçinin harcadığı zaman ve ettiği masraf kadardır. Peki elmas neden bu kadar pahalıya satılıyor? İnsanlar özgür değil de ondan. Toplum en yaygın malların yanında en nadide olanların da mübadelesini ve dağıtımını düzenlemelidir, böylece herkes bu mallardan bir pay ve tat alabilir. Peki elmasın insanların kanılarına dayanan değeri gerçekte nedir? Bir yalan, adaletsizlik ve hırsızlıktır.</p>

    <p class="normal">Bahsettiğimiz bu kuralla herkesin uyuşması kolaydır. Sonsuz değerle sıfır arasında aradığımız orta nokta, her mal için harcanan zaman ve paranın toplamı olarak açıklanırsa yazarının otuz yıllık emeğine ve 10.000 franklık seyahat, kitap vb. masrafına mal olan bir şiirin bedeli, bir işçinin otuz yıllık asgari ücreti ile 10.000 franklık tazminatın toplamıdır. Bütün tutarın 50.000 frank olduğunu varsayalım; bu şahesere kavuşan toplumun nüfusu bir milyon ise, benim payıma 5 santim düşer.</p>

    <p class="normal">Buradan bazı tespitlerde bulunabiliriz:</p>

    <p class="indentmetin"><span class="idebold">1.</span> Farklı zaman ve mekânlardaki aynı ürün, muhtelif çalışma süresine ve harcamaya mal olur. Bu itibarla değerin değişken bir nicelik olduğu doğrudur. Fakat bu değişkenlik iktisatçıların anladığı türden değildir, çünkü onlar değişkenliğin sebepleri olarak üretim araçlarını, zevki, arzuları, modayı, kamuoyunu sayarlar. Kısacası bir malın gerçek değeri, cebirsel ifadesiyle değişmezken, parasal ifadesi değişebilir.</p>

    <p class="indentmetin"><span class="idebold">2.</span> Talebi olan her ürünün bedeli, tamı tamına mal olduğu zaman ve harcama üzerinden ödenmelidir: Talep edilmeyen ürün ise üretici için ziyandır ve ticari değeri yoktur.</p>

    <p class="indentmetin"><span class="idebold">3.</span> Değer biçme ilkesinden bihaber olmak ve pek çok durumda bu ilkeyi uygulama güçlüğü ticari hilelerin kaynağı, servet eşitsizliğinin en güçlü sebeplerinden biridir.</p>

    <p class="indentmetin"><span class="idebold">4.</span> Bazı ustalıkların, bazı ürünlerin alıcı bulması için en nadide yetenekleri, en pahalı ürünleri, çeşitli türden zanaat ve tekniği barındırabilecek denli kalabalık bir toplum gerekir. Örneğin elli işçi istihdam eden bir toplum bir öğretmen barındırabiliyorsa, bir kunduracı için yüz işçinin, bir nalbant için yüz elli işçinin, bir terzi için iki yüz işçinin vb. istihdamı gerekir. İşçilerin sayısı binden on bine, yüz bine vb. çıkarsa, bu sayının artış hızına göre temel ihtiyaçları gören görevlilerin sayısı da aynı oranda artmalıdır. Bu itibarla yüksek görevler sadece güçlü toplumlarda var olabilir.<sup class="calibre2"><a href="../Text/Mulkiyet%20Nedir_split_049.html#footnote-600-41" id="footnote-600-41-backlink">[41]</a></sup> Yeteneklerin özel durumu bununla sınırlıdır: Dehanın karakteri, zaferlerinin tarihte bıraktığı iz ancak büyük ulusların bağrında doğup gelişebilir. Fakat dehanın bu tür fiziksel koşulları, onun toplumsal haklarını artırmaz: Tam tersine dehanın ortaya çıkmakta gecikmesi, ekonomi ve hukuk alanında en yüksek düşünsel çabaların servet eşitliğinin hizmetinde olduğunu kanıtlar – dehadan önce gelen ve ona tacını giydiren eşitliktir bu.</p>

    <p class="normal">Bu, gururumuza ağır gelir, ama acımasız bir gerçektir de. Bu noktada psikoloji siyasal iktisadın yardımına yetişir ve bize yetenek ile maddi ödül arasında ortak bir nokta bulunmadığını anlatır. Bu açıdan bütün üreticiler eşit şartlardadır; dolayısıyla da ne üreticiler arasında kıyaslama yapmak ne de servet farklılıkları mümkündür.</p>

    <p class="normal">Gerçekten de insan elinden çıkan her eser hammaddesine kıyasla paha biçilmezdir. Bu açıdan bir çift nalınla bir ceviz kütüğü arasında Scopas’ın heykeli ile bir mermer bloku arasındaki kadar mesafe vardır. Sıradan bir ustanın dehasının kullandığı malzeme üzerindeki etkisi, Newton’un uzaklıklarını, kütlelerini ve devinimlerini hesapladığı gök cisimleri üzerindeki etkisi kadardır. Deha ve yeteneğin karşılığı olabilecek ödülleri ve payeleri soruyorsunuz: Benim için bir oduncunun yeteneğine paha biçin, ben de size bir Homeros’unki için biçeyim. Zekânın karşılığı olabilecek bir şey varsa o da zekâdır. Farklı alanlardan üreticiler karşılıklı birbirlerini takdir edip övdüklerinde olan şey budur. Fakat karşılıklı ihtiyaçları karşılamak için ürünlerin mübadele edilmesi söz konusu olunca durum böyle midir? Bu tür mübadele ancak yetenek ve deha mütalaalarına kayıtsız bir ekonomik akıl uyarınca gerçekleştirilir. Bu aklın yasaları ise manasız ve müphem bir hayranlıktan değil, borçlar ve alacaklar arasındaki adil dengeden, yani kısacası ticari muhasebeden çıkar.</p>

    <p class="normal">Satma ve satın alma özgürlüğünün ücretlerdeki eşitliğin tek temeli olduğu düşünülmesin ve yeteneklerin üstünlüğüne karşı toplumun tek sığınağının hukukla hiç ilgisi olmayan bir tür atalet olduğu zannedilmesin diye, neden bütün yeteneklerin eşit şekilde ödüllendirilmesi gerektiğini, yetenek farkına denk gelen ücret eşitsizliklerinin niçin adaletsiz olduğunu açıklayacağım. Yeteneğin özünde topluma inmek zorunluluğunun bulunduğunu göstereceğim ve servetlerin eşitliğini tam da dehanın üstünlüğüne dayandıracağım. Az önce ücretlerin eşitliğiyle ilgili redde dayalı bir ispat verdim, şimdi ise bu eşitliğin doğrudan ve olumlu kanıtını vereceğim.</p>

    <p class="normal">İlkin iktisatçıya kulak verelim, zira bir iktisatçının nasıl akıl yürüttüğüne ve adaleti nasıl anladığına bakmak daima keyif verir. Dahası iktisatçı olmasa, onun o eğlenceli gafları ve enfes argümanları olmasa herhalde hiçbir şey öğrenemeyecektik. İktisatçının o denli iğrendiği eşitlik her şeyini siyasal iktisada borçludur.</p>

    <p class="indentmetin">“Bir hekimin ailesi (gerçi metinde avukat geçiyor, ama o pek iyi bir örnek değil) evladının eğitimi için 40.000 frank harcadığında, bu paraya çocuk için yatırılmış bir sermaye gözüyle bakabiliriz. Şu halde bunu yıllık getirisi 4.000 frank olan bir yatırım gibi de düşünebiliriz. Hekim 30.000 frank kazandığında, ona doğa tarafından bahşedilmiş yeteneğin getirisi 26.000 bin frank oluyor. Faiz oranını yüzde ondan hesaplarsak bu doğal sermaye demek oluyor ki, 260.000 frank artı ailesinin okul harcamaları için verdikleri sermaye olan 40.000 franktır. Hekimin serveti bu iki sermayenin toplamı kadardır.” (Say, Cours Complet<sup class="calibre2"><a href="../Text/Mulkiyet%20Nedir_split_049.html#footnote-600-42" id="footnote-600-42-backlink">[42]</a></sup>)</p>

    <p class="normal">Say hekimin servetini iki kısma ayırıyor: Biri eğitimini karşılayan sermaye, öbürü hekimin şahsi yeteneği olan sermaye. Bu ayrım doğrudur, eşyanın doğasına uygundur. Ayrıca evrensel olarak kabul görür ve yeteneklerin eşitsizliğini ileri süren büyük iddiaya dayanak görevi görür. Bu dayanağı hiç çekincesiz kabul ediyorum, ama bakalım bunun sonuçları ne olacak?</p>

    <p class="normal"><span class="idebold">1.</span> Say hekimin eğitimine harcanan 40.000 frankı onun alacak hanesine yazıyor. Hâlbuki bu meblağ hesabın borç hanesine yazılmalıdır. Çünkü para hekim için harcansa da onun tarafından harcanmıyor. Dolayısıyla hekim bu 40.000 frankı sahiplenmek bir yana onu üretim masrafları arasında saymalı ve ilgili kişilere bu parayı geri ödemelidir. Dahası burada Sayın geri ödeme yerine gelirden bahsettiğini, çünkü sermayenin üretici olduğu şeklindeki yanlış ilkeden kalkarak düşündüğünü belirtelim. Bir yeteneğin eğitim masrafları o yeteneğin borçlandığı bir paradır. Bu yetenek salt varlığıyla bile, işlenme masraflarına denk bir meblağın borçlusu haline gelir. Bu o kadar doğru, o kadar ortadadır ki, bir ailede çocuklardan birinin eğitimi kardeşlerinin eğitiminden iki üç misli pahalıya geldiyse, bu kardeşler miras paylaşılmadan önce orantılı bir pay talep etme hakkına sahiptirler. Bir vesayet söz konusu ise mallar reşit olmayanlar adına idare edildiğinden bu tür bir güçlük yaşanmaz.</p>

    <p class="normal"><span class="idebold">2.</span> Yetenekli kişinin eğitim masraflarını geri ödeme yükümlülüğüne girdiğini söylememiz iktisatçıyı sıkıntıya sokmaz. Nitekim iktisatçıya göre yetenekli kişi ailesinin mirasçısı olduğundan, kendisine verilmiş 40.000 franklık borcu da miras alır ve sonuçta o mülkün de sahibi haline gelir. Fakat bu, yeteneğin sahip olduğu haklar dairesinden çıkıp yeniden ihraz hakkı konusuna dönmek demektir ve II. Bölüm’de sorduğumuz sorular yeniden gündeme gelir: İhraz hakkı nedir? Miras nedir? Miras hakkı biriktirme hakkı mıdır, yoksa sadece seçme hakkı mı? Hekimin babası servetini nerden bulmuştur? Bu kişi mülk sahibi midir, yoksa sadece kullanıcı mıdır? Şayet zenginse servetinin hesabını versin; fakirse nasıl bu denli yüklü bir masraf yapabilmiştir? Mali yardım almışsa, bu yardımı hangi hakka dayanarak velinimetinin aleyhine kullanmıştır vb.?</p>

    <p class="normal"><span class="idebold">3.</span> “Hekime [...] doğa tarafından bahşedilmiş yeteneğin getirisi 26.000 bin frank oluyor.” (Say, supra cit.) Say bu öncülden yola çıkarak hekimin yeteneğinin 260.000 franklık bir sermayeye eşit olduğu sonucuna varıyor. Hesap uzmanı Say sonucu kaide yerine koyuyor, nitekim yeteneği kazançla değerlendirmemek, tersine ücreti yetenekle değerlendirmek gerekir. Çünkü bütün liyakatine rağmen söz konusu hekimin hiçbir şey kazanamaması vaki olabilir. Buradan kalkarak hekimin sermayesinin veya yeteneğinin sıfır olduğu sonucuna mı varılmalıdır? Gel gelelim Say’ın muhakemesinin sonucu budur ve şüphesiz bu sonuç saçmadır.</p>

    <p class="normal">Öyleyse ne çeşit olursa olsun yeteneğe para cinsinden değer biçmek imkânsızdır, çünkü yetenek ve para birbiri cinsinden olmayan niteliklerdir. Hangi makul sebepten yola çıkarak bir hekimin bir köylüden iki, üç veya yüz misli çok para kazanması gerektiği sonucuna varabiliriz? Bu çıkarımdaki kaçınılmaz güçlüğün üstesinden kimse gelememiştir; işin içinden çıkan sade cimrilik, zaruret ve baskıdır. Yeteneğin hakkı bu şekilde tespit edilmemelidir. Peki, ama bu tespit nasıl yapılacak?</p>

    <p class="normal"><span class="idebold">4.</span> Hekimin diğer üreticilere kıyasla kayrılamayacağını, onun diğerleriyle aynı kefede tutulması gerektiğini söyleyeyim ilkin. Bunu ispatlamaya girişmeyeceğim. Ardından, hekim diğer üreticilere üstün tutulamayacağını, çünkü yeteneğinin kolektif bir mülk olduğunu, bu mülkün karşılığını ödemediğini ve sonsuza dek bunun borçlusu kalacağını ekleyeceğim.</p>

    <p class="normal">Bütün üretim araçlarının kamusal bir gücün ürünü olması gibi bir insandaki yetenek ve bilgi de evrensel aklın, genel bir bilgi birikiminin ürünüdür. Sayısız öğretmen tarafından yavaş yavaş ve pek çok alt sanayinin yardımı sayesinde biriktirilmiş bir bilgi söz konusudur. Nasıl ki kapitalist işçilere verdiği ücretle kendi şatosunu ve arazisinin bedelini ödemiş olmuyorsa, hekim de öğretmenleri, kitapları, diploması ve her türlü eğitim gideri için verdiği parayla yeteneğinin bedelini ödemiş olmaz. Yetenekli kişi, kendisini faydalı bir araca dönüştüren süreçte üzerine düşeni yaptı; bu yüzden bu yeteneğin sahibi değil ortağıdır. Onun şahsında hem hür bir emekçi hem de birikmiş toplumsal sermaye mevcuttur. Emekçi vasfıyla bir aracın kullanımından, bir makinenin idaresinden mesuldür ki o da kendi kapasitesidir. Sermaye vasfıyla ise kendisine ait değildir, zira kendini, yine kendisi için değil, başkaları için kullanır.</p>

    <p class="normal">Yetenek, uğruna yapılan fedakârlıkların telafisini kendi mükemmelliğinde bulmuyorsa eğer, yine de yeteneğe verilen ücreti düşük tutmak ortalamanın üstünde tutmaya yeğdir. Her üretici eğitim görür, her işçi bir yetenek, bir kapasite, yani kamusal bir değerdir. Ama her yeteneğin yaratılması aynı pahaya mal olmaz. Bir ustayı, çiftçiyi yetiştirmek için pek az öğretmene, yıla ve eğitime ihtiyaç vardır. Üretici çaba –bu dili kullanmam caizse– toplumsal gebelik süresi, kabiliyetin inceliğiyle doğru orantılıdır. Hekimler, şairler, sanatçılar ve ilim ehli uzun süre sonunda ve kısıtlı miktarda üretmekle birlikte ırgatın üretimi çok daha az şüphelidir ve uzun yıllar da istemez. Dolayısıyla bir insanın kapasitesi ne olursa olsun, ortaya çıkarıldığı andan itibaren kişiye ait değildir artık. Mahir ellerin şekil verdiği hammaddeye benzer şekilde bu kapasite de adeta ortaya çıkmak için can atar ve ona varlık kazandıran şey de toplumdur. Vazo toprakçıya, “Ben neysem oyum ve sana hiçbir borcum yok,” diyebilir mi hiç?</p>

    <p class="normal">Sanatçı, bilgin, şair hayatlarını bilime ve sanata adayabilmeleri için toplumun kendilerine verdiği izin sayesinde haklı bir ödüle kavuşmuş olurlar. Bu yüzden onlar aslında kendileri için değil, onları yaratan ve başka işlerden azade tutan toplum için çalışırlar. Toplum gerekirse nesirden, dizelerden, müzikten, resimden vazgeçebilir; ayın hareketlerini, kutup yıldızını bilmese de olur, ama barınak ve yiyecek olmadan tek gün yaşayamaz.</p>

    <p class="normal">Tabii ki insan sadece ekmekle yaşamaz; İncil’e göre insanın Tanrı kelamıyla yaşaması, yani hayrı sevmesi ve hayırla amel etmesi, güzeli tanıması ve övmesi, doğanın harikalarını araştırması gerekir. Fakat ruhunu kemale erdirmek için vücuduna bakmakla iş başlamalıdır. İlki ne kadar soylu bir görevse, ikincisi de o kadar elzemdir. İnsanları eğitmek ve eğlendirmek kadar onları beslemek de azizdir. Öyleyse bir toplum işbölümü kaidesi uyarınca, mensuplarından birine sıradan işleri terk edip kendini sanat veya bilimle vakfetme izni verdiğinde, el işi üretimden alıkoyduğu oranda o kişiye borçlanır, ama sadece bu kadarını borçlanır. Bu kişi eğer daha fazlasını istiyorsa, toplum da onun hizmetlerini reddederek, iddialarını boşa çıkarır. Bu durumda yaşamak mecburiyetiyle, doğanın kendisi için uygun görmediği bir işe koşulan yetenekli kişi kendi acizliğini hissedecek ve pek nahoş bir hayat yaşamak zorunda kalacaktır.</p>

    <p class="normal">Ünlü bir kadın ses sanatçısının hizmeti karşılığında Rus imparatoriçesi II. Katerina’dan iki bin ruble istediği rivayet edilir. Katerina, “Bu söylediğinizi ben mareşallerime vermiyorum.” Öbürü, “Majesteleri bundan böyle mareşallerine şarkı söyletsin öyleyse,” diye karşılık verir.</p>

    <p class="normal">II. Katerina’dan daha muktedir olan Fransa, Matmazel Rachel’e: “Ya 100 louis’ye çıkar oynarsınız ya da pamuk örersiniz,” diyordu. Bay Duprez’e ise: “Ya 2.400 franka söylersiniz ya da bağların yolunu tutarsınız,” diyordu. Oyuncu Rachel ile şarkıcı Duprez’in tiyatroyu bırakması olacak şey mi? Bıraksalar herkesten önce kendileri üzülürlerdi.</p>

    <p class="normal">Rivayete göre Matmazel Rachel Comédie Française’den yılda 60.000 frank alıyormuş: Onun gibi bir yetenek için bu az bir ücrettir. Neden 100.000 frank veya 200.000 frank değil? Kendisine hazineden bir bütçe neden ayrılmasın? Ne adilik ama! Matmazel Rachel gibi bir sanatçıya pazarlık mı edilir?</p>

    <p class="normal">Cevap olarak, tiyatro idarecilerinin zarar etmeden daha fazla ödemelerinin kabil olmadığı, genç ortaklarının üstün yeteneğini kabul ettikleri, fakat ücretini belirlerken tiyatronun gelir gider dengesini de gözetmek gerektiği söyleniyor.</p>

    <p class="normal">Bütün bunlar doğrudur ve benim söylediğim şeyi doğrular: Bir sanatçının yeteneği sınırsız olabilir, fakat ticari talepleri muhakkak ki sınırlı olmak durumundadır. Bu sınır bir yanda onu ödüllendiren topluma verdiği hizmetle, öte yanda toplumun kaynaklarıyla ilgilidir. Başka deyişle satıcının talebi alıcının haklarıyla denge içinde olmalıdır.</p>

    <p class="normal">Rivayete göre Matmazel Rachel, Théâtre Français’ye ferah ferah 60.000 frank kazandırıyormuş: Kabul ederim, ama o zaman da tiyatroya çatarım. Théâtre Français bu parayı kimden topluyor? – Hepsi de hür mü hür tiyatro meraklılarından. – Evet, ama işçiler, kiracılar, yarıcılar, mallarını rehine bırakıp veya faize girip borç alanlar, yani bu meraklıların tiyatroya verdiği parayı karşılayacak olanlar, onlar özgür mü peki? Ve ürünlerinin büyük kısmı el âlem tarafından oyunlarda tüketilirken, bu insanların ailelerinin yokluk çekmediğine temin edebilir misiniz beni? Fransa halkı, sanatçılara, bilginlere ve devlet memurlarına verilecek ücreti düşünüp bu konudaki hükmünü ve iradesini net biçimde ortaya koyuncaya dek, Matmazel Rachel ve onun gibilerin aylıkları, gururlarını tatmin ve sefahatlerine destek kabilinde zorla sökülüp alınmış bir vergi olarak kalacaktır.</p>

    <p class="normal">Bütün bunlara sebep de bizim yeterince bilinçli ve özgür olmamamız, hileli ticarete katlanıyor oluşumuz; şöhretin saygınlığı ile yeteneğin bencilliğinin tembelin merakından aldığı haracı işçilerin ödenmesi ve kamuoyu tarafından teşvik edilip alkışlanan bu korkunç eşitsizliklerin zilletiyle yaşayıp gitmemizdir.</p>

    <p class="normal">Yazarlar, bilginler, sanatçılar ve memurlar aylıklarını hangi ellerden alırsa alsınlar, aslında onlara ücret veren sadece halktır, halkın tamamıdır. Halk bu insanlara hangi esasa göre para verecek? Eşitlik esasına göre. Yeteneğin değerini ele alarak bunu ispat ettim; bir sonraki bölüde ise bunu, toplumsal eşitsizliğin olanaksızlığını<sup class="calibre2"><a href="../Text/Mulkiyet%20Nedir_split_049.html#footnote-600-43" id="footnote-600-43-backlink">[43]</a></sup> göstererek doğrulayacağım.</p>

    <p class="normal">Şimdiye kadar neyi ispatlamış olduk? Aslında aptalca görünecek kadar basit şeyleri:</p>

    <p class="indentmetin">Nasıl ki yolcu üzerinden geçtiği yolu sahiplenmiyorsa, işçi de ektiği tarlayı sahiplenmez.</p>

    <p class="indentmetin">Şayet bir işçi zanaatı sayesinde işlediği malzemeyi kendine mal edebilseydi, eli her iş tutan bu vasfı sayesinde mülk sahibi haline gelirdi.</p>

    <p class="indentmetin">İster maddi ister düşünsel olsun, her sermaye kamusal bir ürün olduğundan ötürü kamusal bir mülktür.</p>

    <p class="indentmetin">Ne güçlünün zayıfın ekmeğiyle oynamaya ne de uyanık kişinin temiz kalpli olanın saflığından yararlanmaya hakkı vardır.</p>

    <p class="indentmetin">Son olarak kimse ne arzu etmediği bir şeyi satın almaya ne de hele satın almadığı bir şeyi ödemeye zorlanabilir. Dolayısıyla bir malın mübadele değeri satıcının veya alıcının kanaatiyle değil, mal olduğu zamanla ve masraflarla ölçüldüğünden her ikisinin mülkü daima eşit olacaktır.</p>

    <p class="normal">Bütün bunlar çok son derece sıradan gerçekler değiller mi? Pek güzel sayın okuyucu! Fakat size çok sıradan gelseler de başkalarının bayağılık ve aptallıkta bunları aşacağından emin olabilirsiniz. Çünkü biz geometricilerin tersi bir yol tutturmuşuz: Onlar ilerledikçe problemleri güçleşir, ama tersine bizim en karmaşık önermelerden yola çıkıp aksiyomlara varmamız gerekir.</p>

    <p class="normal">Bu bölümü tamamlamadan önce, ne hukukçuların ne iktisatçıların aklına gelmiş şaşırtıcı gerçeklerden birini ortaya koymam gerekiyor.</p>
  </div>
</body>
</html>
