<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-3 {font-weight:bold;font-style:italic;}
  span.sgc-2 {font-style:bold;}
  span.sgc-1 {font-variant:small-caps; font-size:130%}
</style>
</head>

<body>
  <p style="text-align: center;"><b>ÜÇÜNCÜ BÖLÜM</b></p>

  <p style="text-align: center;"><b><br /></b></p>

  <p style="text-align: center;"><b><br /></b></p>

  <p style="text-align: center;"><b><br /></b></p>

  <p style="text-align: center;"><b><br /></b></p>

  <p style="text-align: center;"><b><br /></b></p>

  <p><span class="sgc-2"><br /></span></p>

  <p class="p1"><span class="ilkharf">“S</span><span class="sgc-1">evgili</span> oğlum”. Yazı titrek, “g” nin üstünde aksan yok. “Telgrafımı almışsındır”. Çok titrek yazı. Bazan harfler birbirinin üstüne biniyor. Karanlıkta yazılmış gibi. “Mersin’e gelinceye kadar iyi idim. Fakat yol yorgunluğu mu nedir, biraz da galiba deniz tuttu, buraya gelince başım fazlaca dönmeye başladı. Agerin... Agapim...” Nedir bu kelime? Alt tarafını okuyalım: “Beni bugün Memleket hastanesine götürecek” Ha... “Ağabeyim”. Yazı gittikçe daha okunaksız: “Burada havalar çok güzel. Yol yorgunluğum geçerse düzeleceğimi ümit ediyorum. Bu musibet<a href="../Text/foot.xhtml#a157" id="k157"><sup>*</sup></a> hastalığın panez... panzam...pan... panzehiri sıkı perhiz. Herhalde buraya geldiğime çok memnunum. On gün kadar kalacağım. Ağabeyim ve yenge aylardan bahsediyorlar. Tabiîdir ki imkân yoktur. Sizleri o kadar yalnız bırakmak istemem. Ber.. bur., burka.. barka...”</p>

  <p>Ferhat mektubu yere atacakmış gibi elini bir salladı ve bağırdı:</p>

  <p>- Okunmuyor be. Yazarken eli çok titremiş. Neyse biraz orada dinlensin. Yenge hanım ona iyi bakar.</p>

  <p>Mektubu katlayıp ceketinin dış cebine soktu, pardesüsünü çıkardı ve Emine’nin omuzuna attı:</p>

  <p>- Meral gelmedi daha, değil mi?</p>

  <p>- Neredeyse gelir.</p>

  <p>Ferhat bağırdı:</p>

  <p>- Ne biliyorsun hemen geleceğini? Sen de onun evin içinde yardakçısısın değil mi? Bana bir kahve yap.</p>

  <p>Koridoru hızla geçti ve salona girdi. Koltuğa oturmasıyle kalkması bir oldu. Sinirli adımlarla dolaşmağa başladı. Saat yediyi geçiyor. O kadar tembih ettim ona ben, eve erken gel diye. Ne işi var müdüriyette Feriha ile? Pasaport mu çıkarıyor? Paris’e mi kaçacak? Babası Mersin’de. Fırsat bu fırsat. Yapar mı yapar. Turgut onları görmüş, onlar görmemişler. Koridorda bekliyorlarmış. Bir kere o Feriha ile hâlâ konuşması, müdüriyetlere gitmesi filân kâfi. Tepeme kan çıkıyor. Selmin de alt üst etti asabımı. Az daha selâm vermeden geçecekti. Ne bakıştı o. Zehir doluydu gözleri. Lütfen konuştu birkaç kelime benimle. Fakat hakkı var. Biz yüzüne bakılacak insanlar değiliz. Samim de on gündür Meral’le kesmiş selâmı sabahı. Ben olsam vururum be. Ne kahpelik! O ne çirkin yalan! Kulaklarımın dibine kadar kızardım.</p>

  <p>Ferhat kahveyi almak için elini uzatırken durdu:</p>

  <p>- Bu ne be? dedi, ne biçim kahve? Köpüğü yok, zifirî karanlık.</p>

  <p>- Bir daha pişireyim.</p>

  <p>- İstemez. Ver.</p>

  <p>Ferhat fincanı alırken kahveyi tabağına ve biraz da eline döktü. Bir küfür savurdu. Emine göz ucuyle ona bakarak sordu:</p>

  <p>- Mektuba mı üzüldünüz, küçük bey?</p>

  <p>Kahve fincanını piyanonun üzerine koyan Ferhat bir sigara yaktı ve bağırdı:</p>

  <p>- Mektuba, Selmin’e, Meral’e, sana, ona, buna, kahveye, kendime, kadere, her şeye, kâinata sinirleniyorum. Çığırından çıktı bu ev. Dünya çığırından çıktı. Ne dünyası be? Kendimiz bir haltettik mi dünyayı da beraber suçlandırırız. Ne dünyası? Bu evin temeli bozuk zaten. Babammm... Tövbe estağfurullah... Şimdi hasta adama ağzımdan bir küfür çıkacak. Aldı başını, gitti Mersin’e. İsabet. Bu evde bir tarafına inecekti. Anam rahibe gibi çekilmiş bir köşeye. Onun gözünde biz yokuz. Asıl benim cinlerimi başıma üşüştüren o domuz kızdır. Müdüriyette görmüşler onu bugün. Şimdi gelsin, soracağım. Gizlerse hapı yuttu. Çakarım ben. Hazırlanıyor. Gidecek o kaltakla Paris’e.</p>

  <p>Emine’nin üstüne yürüdü ve bir elini onun omuzuna koyarak vücudunu sarstı:</p>

  <p>- Bana bak. Bu evin yıkılmamasını istiyorsan doğru söyle, Emine, dinin, imanın hakkı için söyle. Bir şeyler biliyor musun? Yahut da seziyor musun bir şeyler?</p>

  <p>Emine önüne baktı. Sol omuzu belli belirsiz bir hareketle yukarı doğru kalktı ve başı hafifçe sağa yattı.</p>

  <p>- Hiçbir şey bilmiyorum, vallahi, küçük bey... dedi. Konuşmaz benimle zaten küçük hanım. O da çok sinirli son zamanlarda.</p>

  <p>- Hiç şüphelenmiyor musun bir şeyden?</p>

  <p>- Ne gibi? Hiç bilmem ki... Yalnız şu üç gün içinde bir şey... Sokağa çıkarken bir paket götürüyor, büyük bir paket.</p>

  <p>Ferhat elini çekti, doğruldu ve tekrarladı:</p>

  <p>- Büyük bir paket!</p>

  <p>Biraz daha doğruldu ve kaşlarını çattı.</p>

  <p>- Ne zamandan beri bu? diye sordu.</p>

  <p>- Üç... Üç günden beri... Hergün çıkarken büyük bir paket var elinde.</p>

  <p>Ferhat başını salladı:</p>

  <p>- Elbiselerini taşıyor, dedi, kaçacak. Hazırlanıyor. Ya bavulunu bir arkadaşının evinde hazırlıyor, yahut da satıyor elbiselerini. Öyle ya, Paris’te yenilerini yapar. Babasının yüreğine indirecek. Şeytan gebert şu kahpeyi diyor. Yahu, Emine, bak, ben çapkınım, külhanbeyim, hergeleyim, filân falan ama yüreğim temizdir. Yahu ben utanmasını bilirim be. Yerin dibine geçtim bugün Selmin’in önünde. Kız üç beş lâf etti, ok gibi ciğerime işledi. Ağır bir söz söylemedi. Fakat mânâsına bak sen lâfın. Zehirdi zehir. Ömrüm oldukça unutamam. Haklıdır bu kız. Samim de haklıdır. Bizim suratımıza bakılmaz, Emine. Düşün. Anamızdan başlıyor terslik. Babam nedir sanki? Ben neyim be? İçim temizmiş. Ulan, içim temiz olmuş da ne olmuş? Selmin’e karşı yapmadığım münasebetsizlik kaldı mı? Çiğnedi geçti kız beni. Şimdi ben ona vurgunum. Öyledir bu dünya. Ötekiler gözümde değil şimdi. Bu da ayrı mesele. Bak, senden başka bu evin içinde dert ortağım yok. Kız kardeşimle konuşamıyorum da sana açıyorum kalbimi. Her işi ters bu evin. Kahvesi de bozuldu.</p>

  <p>- Bir daha pişireyim, küçük bey.</p>

  <p>- Yok yahu. Kabahat sende değil. On defa pişirsen yine budur. Ev bir kere çığrından çıktı, diyorum sana. Öyledir. Artık istesen de iyi kahve pişiremezsin sen. Havagazı kesilir, elin titrer, bir şey olur. Öyledir. Çünkü tılsımı bozuldu bu evde her şeyin.</p>

  <p>Ferhat durdu. Kulak verdi.</p>

  <p>- Geldi, dedi, kapı çalınıyor. Ağzından bir şey kaçırayım deme ha!</p>

  <p>Emine salondan çıktı ve Ferhat pencereye doğru yürüdükten sonra kapıya doğru gitti, koridora baktı. Meral yatak odasına doğru gidiyordu.</p>

  <p>Ferhat saate baktı: Yedi buçuk.</p>

  <p>Bekledi. Meral görünmüyordu.</p>

  <p>Koridora çıktı, biraz yürüdü, durdu ve seslendi:</p>

  <p>- Meral!</p>

  <p>Cevap alamayınca, kız kardeşinin odasına doğru birkaç adım daha attı ve bağırdı:</p>

  <p>- Meral!</p>

  <p>Kız kardeşinin sesi geldi:</p>

  <p>- Ne var?</p>

  <p>Ferhat dişlerini sıktı. Ne var! Elinin körü var. “Efendim” diyemez. Küstah. Ne var! Yani “Sana ne oluyor, ne karışıyorsun, ben senin halayığın mıyım?”</p>

  <p>Ferhat bağırdı:</p>

  <p>- Gel buraya!</p>

  <p>Salona döndü ve bekledi.</p>

  <p>Biraz sonra Meral geldi. Ferhat onun yüzüne bakmak istemiyordu. Yumuşamaktan mı, daha fazla öfkelenmekten mi çekiniyordu? Ona doğru yürürken gözleri yerde idi.</p>

  <p>- Saat kaç? diye sordu.</p>

  <p>Meral cevap vermedi. Onun yanından geçti ve radyonun başındaki koltuğa oturdu.</p>

  <p>Ferhat ona doğru ağır ağır yürüdü, karşısında durdu. Hep yere bakıyordu.</p>

  <p>- Bugün nerede idin? diye sordu.</p>

  <p>Ve kız kardeşinin yüzüne baktı. Göz göze geldiler. Meral’de cesaretini toplamaya çalışıyormuş gibi bir hal vardı. Kaşları çatıktı. Yüzü kızarıyordu.</p>

  <p>- Ne oluyorsun Ferhat? dedi, Perihan’da idim. Bırakmadı beni.</p>

  <p>- Başka bir yere gitmedin mi?</p>

  <p>- Hatırlamıyorum.</p>

  <p>- Hatırla.</p>

  <p>Ferhat ona arkasını döndü ve yürüdü. Piyano iskemlesine oturdu. Başını önüne sarkıttı. Dizleri birbirine vuruyordu. Bekledi. Titremeye başlamıştı. Yalan söylerse şimdi? Kendini tut, Ferhat, elinden bir kaza çıkacak.</p>

  <p>Dişleri birbirine geçiyordu. Hapsedilmiş bir öfkenin boğuk sesiyle sordu:</p>

  <p>- Hatırlayamadın mı hâlâ?</p>

  <p>Meral ayağa kalktı, oda kapısına doğru yürürken, Ferhat yerinden fırlayarak bir sıçrayışta onun karşısına dikildi ve yolunu kesti.</p>

  <p>Bakıştılar. İkisinin de yüzü bembeyazdı. Meral’in dudakları uzuyor, yanakları çöküyor ve burnunun üstünde, kaşlarının ucu yukarı kalkıyordu. İsyan etmek isteyip de cesaret bulamadığı zaman yüzünün bu hali aldığını Ferhat iyi bilirdi.</p>

  <p>- Kaçamazsın, dedi, hiçbir kuvvet seni benim elimden kurtaramaz. Bak, haber vereyim: Suratının iki dakikalık ömrü var. Doğruyu söylemezsen ağzını, burnunu dağıtacağım. Bağırayım deme, gebertirim. Git otur oraya.</p>

  <p>Meral sallandı. Geriye döndü, sendeleyerek yürüdü ve eski yerine oturdu.</p>

  <p>Ferhat da eski yerine oturdu ve birbirine vurmaması için dizlerini tuttu. Dişlerini de sıkıyor ve soluyordu. Gözlerini Meral’e doğru kaldırıp indirdi. Kız kardeşi donmuş bir tereddüttü. Kımıldamıyor, gözleri bile kırpılmıyordu.</p>

  <p>Ferhat bekledi. Ne kadar zaman geçtiğini bilmiyordu. Yalan söylerse çok fena. Kendini tutamayacak. Dişlerini sıkmaktan çenesinde hafif bir ağrı vardı. Ayağa kalkmak ve dolaşmak istiyor, fakat hareket haline geçmekten korkuyordu. Kendi kendinden, Meral kadar korkuyordu. Bir daha onun yüzüne bakmadı. İçinde biriken yıldırımları zaptetmek için derin bir nefes aldı.</p>

  <p>Nihayet Meral’in titrek sesi çıktı:</p>

  <p>- Feriha’ya gittim.</p>

  <p>- Sonra?</p>

  <p>- Sonra... Perihan’a gittim işte.</p>

  <p>Ferhat ayağa kalktı:</p>

  <p>- O kadar mı?</p>

  <p>Meral susuyordu.</p>

  <p>Ferhat ona doğru bir adım atarak tekrarladı:</p>

  <p>- O kadar mı?</p>

  <p>Kız kardeşi elini kalbinin üstüne koydu ve başını arkaya salıverdi:</p>

  <p>- Ayyy... dedi, bayılacağım ağabey, şimdi bayılacağım vallahi... Ne oluyorsun? Eşber piyesi mi oynuyoruz? Söyledim işte. Feriha’ya gittim diyorum sana.</p>

  <p>Ferhat üçüncü defa sordu:</p>

  <p>- O kadar mı?</p>

  <p>Ve Meral’e doğru bir adım daha attı.</p>

  <p>Kız kardeşi büyük bir korku içinde büzüldü. Başını önüne eğmiş, gözlerini yukarı kaldırarak ağabeysine dikmişti. Dudakları titriyordu. Mırıldandı:</p>

  <p>- Sonra söylerim.</p>

  <p>- Sonra ne demek? Şimdi istiyorum.</p>

  <p>Meral başını bir avucunun içine aldı:</p>

  <p>- Şimdi çok fenayım, dedi, su., su içmek istiyorum.</p>

  <p>- Demek söylemekten korktuğun bir şey var.</p>

  <p>Meral yine başını arkaya attı ve yalvardı.</p>

  <p>- Ağabey... Rica ederim... Bana... Yarım bardak su.</p>

  <p>Ferhat bitişik salona geçti ve yemek masasının üstüne sarkan puvara bastı. Biraz sonra içeriye giren Emine’den su istedi. Kadın yan gözle Meral’e baktı ve koştu, suyu getirdi. Ferhat bardağı elinden alırken ona:</p>

  <p>- Sen burada durma! dedi.</p>

  <p>Kadın çıkarken, Ferhat salona döndü ve bardağı Meral’e uzattı. Sonra dolaşmaya başladı.</p>

  <p>Belki daha fena bir şeyleri var. İtiraf etmekten korkuyor. Fakat söyleteceğim.</p>

  <p>Yan gözle baktı. Meral bardağı radyonun üstüne koyuyordu.</p>

  <p>- Ben bu evde boğuluyorum, dedi.</p>

  <p>Sonra Ferhad’ın, taşmasından korktuğu öfkesini yatıştırmak için, yine yalvardı:</p>

  <p>- Ağabey, dedi, biraz anla beni, ne olursun? Ben bir kızım nihayet. Bana karşı bu kadar sert olman doğru mu?</p>

  <p>Ferhat ona doğru yürüyerek bir elini salladı:</p>

  <p>- Şimdi yeni meseleler çıkarıp lâkırdıyı karıştırma. Söyle, Feriha’dan başka nereye gittin?</p>

  <p>- Vallahi Perihan’a gittim.</p>

  <p>Ferhat durdu ve ayağını yere vurdu:</p>

  <p>- Kaçamaklı cevap istemem. Ben sana Perihan’a gidip gitmediğini sormuyorum. Feriha ile ondan başka bir yere gittin mi, gitmedin mi?</p>

  <p>Meral önüne baktı, biraz tereddütten sonra:</p>

  <p>- Feriha ile biraz çıktık, dedi.</p>

  <p>- Nereye gittiniz?</p>

  <p>- Dolaştık biraz.</p>

  <p>- Nerede?</p>

  <p>Meral derin bir nefes alıp bıraktı.</p>

  <p>- Polis müdüriyetine kadar gittik, dedi, Feriha’nın pasaport muamelesi vardı. O kadar vallahi. Başka bir yere gittimse gözüm çıksın.</p>

  <p>Ferhat öksürüğe benzeyen kısık ve çatlak bir kahkaha ile gülerek sormaya devam etti:</p>

  <p>- Müdüriyete yalnız Feriha’nın pasaport muamelesi için mi gittiniz?</p>

  <p>- Tabiî.</p>

  <p>- Bu kadar basit bir şeyi benden saklaman için baygınlıklar geçirmene lüzum yoktu, değil mi?</p>

  <p>Meral üstünden bir yük atar gibi iki kolunu havaya kaldırarak doğruldu:</p>

  <p>- Tabiî, dedi, sen o kadar üstüme yürüyorsun ki... Fenalıklar geçiriyorum.</p>

  <p>Ferhat bağırdı:</p>

  <p>- Saçmalama! Sen benden bir şey gizlediğin için üstüne yürüyorum senin. Evvelâ Perihan’dan başka bir yere gitmedim dedin. Sonra Feriha’ya gittiğini söyledin. Sonra yine başka yere gitmediğini iddia ettin. Saklıyorsun.</p>

  <p>- Tabiî. Şaşırtıyorsun beni.</p>

  <p>Ferhat birdenbire atıldı ve iki eliyle Meral’in saçlarına yapıştı:</p>

  <p>- Bağırayım deme, gebertirim seni. Çabuk söyle. Müdüriyete niçin gittiniz?</p>

  <p>Meral küçük ve ürkek bir çığlık kopardıktan sonra:</p>

  <p>- Bırak saçlarımı, dedi, söyleyeceğim.</p>

  <p>Ferhat bıraktı ve doğruldu.</p>

  <p>Meral saçlarını düzelterek bir isyan hamlesiyle bağırdı:</p>

  <p>- Boğuluyorum diyorum sana bu evde.</p>

  <p>- Sonra?</p>

  <p>- Sonrası bu işte: Paris’e gideceğim.</p>

  <p>Bu itiraftan sonra omuzları yukarı kalkan Meral, göğsünü tamamiyle boşaltan uzun bir nefes bıraktı.</p>

  <p>Ferhat ona arkasını çevirdi ve pencereye doğru gitti. Bu evde boğuluyormuş. Çünkü bu ev onun namuslu olmasını istiyor. Onu boğan bu ev değil, bu., bu., cemiyet, bu memleket.</p>

  <p>Geriye döndü ve Meral’in karşısında durarak aynen tekrarladı:</p>

  <p>- Bu evde boğuluyorsun, çünkü bu ev senin namuslu olmanı istiyor. Seni boğan bu ev değil, bu cemiyet, bu memleket. Paris’te seni kimse tanımayacak. Orada Nail Bey’in kızı, Ferhad’ın kızkardeşi Meral değilsin. Sürü sürü aşifteler arasında bir Matmazel Meral... Seni kimse tanımayacak, kimse senden hesap sormayacak. Yanındaki o şıllıkla istediğin gibi fıng atacaksın.</p>

  <p>Ayağının ucuyla dalgın duran Meral’in diz kapağına dokundu:</p>

  <p>- Şimdi... Dikkatle dinle beni. Yarın sabah müdüriyete beraber gideceğiz ve pasaport muamelesini iptal ettireceğiz. Bir daha sana yalnız başına sokak da yok. Yanına bir adam koyacağım. Bir uşak. İki adım arkandan gelir. Her sabah bana nereye gideceğini haber verirsin, müsaade alırsın, başka hiçbir yere gidemezsin. Evleninceye kadar... Yoksa ben seni vuracağım, bilmiş ol. Eğer bizden gizli Paris’e kaçsaydın babamın yüreğine inerdi. Öldürecektin o adamı, namussuz! Ben bugün tesadüfen senin müdüriyete gittiğini haber almasaydım, öldürecektin. Sen bunu da düşünmüş ve göze almışsındır. O kadar alçaksın sen. Anladın mı?</p>

  <p>Meral ayağa kalktı:</p>

  <p>- Peki, peki...</p>

  <p>Dedi ve kapıya doğru yürüdü.</p>

  <p>Ferhat bağırdı:</p>

  <p>- Dur, gitme!</p>

  <p>Meral durdu ve ona yarım döndü.</p>

  <p>Ferhat kız kardeşine yaklaştı ve işaret parmağını onun yüzüne doğru salladı:</p>

  <p>- Vururum seni, anlıyor musun?</p>

  <p>Meral geri çekilerek zayıf bir sesle cevap verdi:</p>

  <p>- Anlıyorum.</p>

  <p>- Bundan sonra, benden müsaade almadan, köşebaşındaki bakkala kadar gidemezsin. Yarın sabah bütün elbiselerini ve iskarpinlerini kilitleyeceğim.</p>

  <p>Meral cevap vermedi ve salondan çıktı.</p>

  <p>Yatak odasına koştu, kapıyı kilitledi ve pencereye doğru gitti. Camı açıp avazı çıktığı kadar haykırmak istiyordu. Elini şiddetle çarpan kalbinin üstüne koydu. Bir sandalyeye oturdu. Aman, bu Ferhat! Aman, bu vahşi! Aman, aman, aman! Boğulacaktım az daha. Ne fena oldum. Bittim, bittim. Her tarafım titriyor. Aman! Duramam artık bu evde ben. Bir dakika duramam. Ben bu deliye, hislerimin ipince ve karmakarışık hesabını nasıl veririm? Kendim bile içinden çıkamıyorum. Hayvan! Ne anlarsın sen bir kızın ruhundan? Kalbimin içinde balta ile ameliyat yapmak istiyorsun: Vahşî! Ben seninle ne konuşabilirim? Çıldırtacak beni. Duramam bu evde ben. Duramam bu memlekette. Hemen, hemen, hemen gitmeliyim. Banka defteri, birkaç elmas, ne varsa küçük bir çantaya doldurup gitmeliyim. Perihan’a gider yatarım bu gece. Sabahleyin erkenden pasaportumu alırım. Hazırdır. Perşembeye kadar saklanırım bir yerde. Ne yapacak? Hava meydanında boğazıma sarılamaz ya. Hemen fırlayıp gideyim.</p>

  <p>Ayağa kalktı. Elbise dolabına doğru gitti ve durdu. Kalbi daha şiddetli çarpıyordu. Kaçmak. Buradan apartman kapısına kadar sessizce gider ve çıkar. Ya duyarsa? Şimdi o tetiktedir. Belki de salonun kapısından koridoru gözetliyordur. Farkına varırsa kıyamet o zaman kopar. Çıldırmış herif. O ne vahşi bakışlardı! Gözleri havlıyordu âdeta. Yüzü insan yüzüne benzemiyordu. Her şeyi yapar o deli. Şimdi olmaz. Beklemeli, uyusun. Birkaç saat beklemeli. Birkaç saat, birkaç saat, nasıl beklerim? Bir dakika durmak istemiyorum.</p>

  <p>Tekrar oturdu, bir sigara yaktı ve hemen söndürdü. Çarpıntısı artıyordu. Divana uzandı. Vücudunda öyle bir hareket arzusu, bir agitation<a href="../Text/foot.xhtml#a2" id="k2"><sup>*</sup></a> vardı ki, yatmak onu büsbütün fenalaştırıyordu. Oturdu. Elini kalbinin üstüne koydu ve çekti. Ayağa kalktı. Kapıya doğru gitti, dışarıya kulak verdi. Şimdi o yemek yer ve şarap içer. Alkol büsbütün çıldırtır onu. Gözüne görünmemeli. İçsin, zıbarsın, sızsın, ondan sonra. Fakat sinirlendi o da. Kolay kolay uyumaz. Sabaha kadar bu odada, uykusuz, oturacak mıyım? Çıldırırım.</p>

  <p>Gidip yatağına oturdu. Birkaç derin nefes aldı. Çarpıntısı azalıyordu. Her şeyden evvel şu kalbim düzelsin de ondan sonra. Telâş etme. Bir çaresini bulursun sen. Ne yapabilir? Ne hakkı var? Senin yaşında bir insana kim karışabilir? Kimse karışamaz. Marifet onunla yalnız kalıp da pençesine düşmemek. Başkalarının yanında hiçbir şey yapamaz. “Vururum” diyor. Lâf. Kolay mı adam öldürmek. Aptal. Senin kahramanlığın hep dilinde. Evvelki sene, Yörükali’de İhsan’la kavga ettiğin zaman nasıl korktun? Anladın değil mi, tepeleyecekti seni oğlan. Hemen yelkenleri suya indiriverdin. Hiçbir şey yapamazsın bana sen.</p>

  <p>Meral biraz ferahladı. Kalktı, bir sigara yaktı ve divana uzandı... Ferhat onu sokakta yakalıyor ve saçlarına yapışıyordu: “Yürü eve, yürü!” Meral haykırıyordu: “Bırak beni, karışamazsın bana sen, bırak bırak!” Ahali toplanıyor, pencerelerden başlar uzanıyor ve herkes onları lâkayt seyrediyordu. Sonra neresi olduğu belli olmayan karanlık bir yerde, Ferhat onun boğazını parmaklarının içine almış, sıkıyor, sıkıyordu. Sıçradı ve oturdu. Bir rovelverim olsa. Fakat hiç, hayatımda hiç elime silâh almadım. Tutmasını bile bilmem. Elimden alır hemen.</p>

  <p>Sonra, yüzleri görünmeyen insanların kalabalığı ortasında Meral, subay üniformalı bir adama doğru sığınarak, üstüne yürüyen Ferhad’a bağırıyor:</p>

  <p>- Ne hakkın var? Ben yirmi iki yaşındayım. Reşidim ben. İstediğim yere giderim. Sen ne karışıyorsun? Çekil, çekil. Karışamazsın, gideceğim.</p>

  <p>Meral bir sigara daha yaktı. Ferahlatıcı bir hayat arıyordu. Uçak hava meydanından kalkıyor. Feriha ve o, ikisi de sevinç içinde. 0...h, serbest, serbest! Paris, Paris! Dünya onun artık. Ferhat aşağıda, gittikçe küçülen hava meydanında noktalaşarak çırpınıyor. Bir böcek gibi ufalıyor ve çırpınıyor. Yumruklarını sıkıp havaya mı sallıyor? Gömleğinin yakasını ve kravatını mı çözüyor? Öfkeden boğulmamak için ağzını bir karış açıp derin derin nefes mi alıyor? Ne haltederse etsin, patlasın, Fificiğim, bilsen ne kadar mesudum, boğuluyordum bu memlekette. Ama...n şimdi göklerin hürriyeti içindeyiz değil mi? Uçuyoruz. Rüyada sanıyorum kendimi. Paris’e gidiyoruz ha?</p>

  <p>“Babanın yüreğine indireceksin. Bunu sen düşünmüşsündür ve göze almışsındır, alçak!”</p>

  <p>Babam! O benim kaçtığımı duyarsa ne yapar? Ferhat olmasa çabuk geçer öfkesi. Çünkü babam realisttir. İş adamıdır. Onun gözünde, her hangi bir şeyin olmuş olması bütün excuses...<a href="../Text/foot.xhtml#a38" id="k38"><sup>*</sup></a> Bütün mazeretlerini de beraber getirir. Mademki olmuş, demek öyle lâzımmış, diye düşünür o. Hayatı öyle kazıklaşmış fikirlerle, sipsivri ahlâk kaideleriyle filân karşılamaz. Annemi hazmetmiştir o. Düşün artık. Benim günah dosyam anneminkinin yanında bembeyaz kalır. Pişkindir babam. En sevdiğim tarafı da odur. Ferhat onu kudurtuyor. Ne fena adam. Kendisi her haltı eder. Çapkınlık, içki, kumar. Her zevk ona... Ona... Şey işte... Ha... Her zevk ona mübah. Bana gelince, kızım ben. Yasak. Hemen yapıştırırlar: Ahlâksız, kötü, oros... Aman. Evlenirsem, tepemde Ferhat yerine kocam. Aman istemem, istemem.</p>

  <p>Birdenbire gözünün önüne Samim geldi. Boyu biraz daha uzamış ve gözleri irileşmiş. Alnı daha geniş, daha beyaz ve garip tesirler yağdıran bir aydınlık içinde Samim’in... Hiçbir şey söylemiyor. Bakışları sabit, vücudu hareketsiz, edası donuk. Bir şey geliyor ondan. Ağ gibi sarıcı bir şey. İnsanın her tarafına dolanan bir tesir dalgası. Ve duruyor hayali. Sımsıkı, fakat yumuşak. Duruyor, gitmiyor. Ve Meral’de bütün hareket arzularını kurutuyor.</p>

  <p>Dışarda birtakım sesler. Ferhat biriyle konuşuyor. Misafir mi geldi? Misafir... Kim? Şimdi? İyi mi? Apartmanın kapısı kapandı. Oda kapısına doğru ayak sesleri yaklaşıyor. Koridorun taşları üzerinde bir terlik sürtünüşü. Emine galiba, Emine olacak.</p>

  <p>Kapı vuruldu.</p>

  <p>Meral kalktı, ağır ağır yürüdü ve sordu:</p>

  <p>- Kimsiniz?</p>

  <p>- Ben’im küçük hanım.</p>

  <p>Meral anahtarı çevirdi ve kapıyı açtı. Emine onun yüzüne dikkatle bakarak soruyordu:</p>

  <p>- Yemek yemeyecek misiniz?</p>

  <p>Meral koridora baktı. Kimseler yoktu.</p>

  <p>- Kiminle konuşuyordun demin?</p>

  <p>- Küçük beyle. Yemek yemeden gitti.</p>

  <p>Meral sevinçle doğruldu:</p>

  <p>- Anahtar aldı mı?</p>

  <p>- Hayır. Dışarda yemek yiyecek galiba. “Rakı var mı?” diye sordu bana. "Yok” dedim, düşündü ve gitti. “Ben geleceğim biraz sonra” dedi.</p>

  <p>Biraz sonra. İçip içip gelecek. Ne zaman? Meral hemen kaçmayı düşündü. Odaya bir baktı. Zihni o kadar karışıktı ki, yanına neler alabileceğini hemen akledemedi. En mühim şeyleri unutabilirdi. Sonra, tam kapıdan çıkarken Ferhat’la karşılaşmak ihtimali onu ürküttü.</p>

  <p>Emine onun yüzünden dikkatini ayırmıyordu.</p>

  <p>Meral sordu:</p>

  <p>- Ne var yemek?</p>

  <p>- Gündüzkü.</p>

  <p>Meral hiçbir şey hatırlamıyordu.</p>

  <p>- Gündüzkü... diye mırıldandı.</p>

  <p>Emine hatırlattı:</p>

  <p>- İzmir köftesi var. Zeytinyağlı barbunya fasulyesi. Börek de var.</p>

  <p>- Peki sofrayı hazırla.</p>

  <p>Meral odasından çıktı ve salona geçti. Hâlâ buranın havasında biraz evvelki münakaşanın karanlığı ve ağırlığı vardı. Bütün mobilyalar, kendilerini Meral’e bağlayan hâtıralardan sıyrılarak yabancılaşmışlardı. Piyano bile artık onun değildi. Paris’e giderse bu eve bir daha ne zaman döneceği belli değildi. Babası hayatta kalacak mıydı? Bu salonun eşyası yerli yerinde duracak mıydı? Bir anda her şeyin yalnız geçmişte ve haldeki değil, gelecekteki perspektifleri içinde de var olduğunu ve zamanın bu üç ayağından biri, hayalin ufkunda kırılır veya sakatlanırsa bizden uzaklaştığını hissetti.</p>

  <p>Sofraya oturduğu zaman, biraz evvelki korkularının yerini derin bir keder almıştı. İçinde mahiyetini anlamadığı halde sezer gibi olduğu bir mücadele vardı. Karanlık, fakat ruhun köklerini sarmış hisler çarpışıyordu. Ferhad’ a karşı biraz evvel duyduğu öfke azalmıştı. İçinden bazı sesler geliyordu: “Senin iyiliğin için. Başka ne menfaati var? Ona ne?” Meral kendini bu sese karşı müdafaa etmek ihtiyacını duyuyordu: Benim iyiliğim için... Neme lâzım... Fenalık ediyor ya bana... Hakaret ediyor, bu evin havasını teneffüs edilmez bir hale getiriyor, beni kendi kendimden büsbütün iğrendiriyor. Ölümü arzu ettiriyor bana. İrade filân hiçbir şey kalmıyor bende. Üstüme yürümese öyle, belki daha başka türlü olurum. Şimdi sakinim işte. Başka türlü görüyorum her şeyi. Bu evden kopmak bana kendimden ayrılmak gibi geliyor. Çünkü ben bir anın içinde bütün varlığımla var değilim. En büyük parçalarım geçen zamanın içinde. Onları Paris’e götüremem. On üç seneden beri bu apartmandayım. Hatıralarımın çoğu bu eşyaya çengellenmiş, yapışmış, onlarla kaynaşmış âdeta. Şu kapının topuzunu kimbilir kaç bin defa tuttum ve çevirdim. Benim avucum onsuz kendi kendisi olamaz gibi geliyor bana. Günlük yemeklerimi bu sofradan başka nerede yersem...</p>

  <p>- Size biraz şarap vereyim mi küçük hanım?</p>

  <p>-Ver.</p>

  <p>Fakat evlenirsem de böyle olmayacak mı? Değil, değil... O zaman bu evle benim aramdaki karşılıklı his bağları kopmayacak. O zaman bu eşya benim içimde tek taraflı kalmayacak. Yani onlar, ne bileyim, küsmeyecekler bana. Tuhaf bir his bu. Şimdiden darılmışlar gibi. Fakat Allah’ım, nasıl bu yaşımda ben, bir mahpus gibi Ferhad’ın emrinde yaşar ve dört duvar arasında koca beklerim. Olacak şey değil bu. Ve hep kavga, kavga, kavga. Çünkü ben duramam. Nihayet isyan ederim. Artık yalana güvenmiyorum. Kendi yalanlarım başkalarından evvel beni aldattılar. Samim’e rezil oldum, rezil. Gitmiş o gün anneme. Selmin Feriha’ya rastlamış ve anlatmış. İnsanın böyle bir yalanı yakalandığı zaman ahlâkiyle beraber zekâsı da maskara oluyor. Demin de öyle.</p>

  <p>Ağabeyimi kudurtan, eminim ki, benim Paris’e gitmemden ziyade yalan söylememdir. Demek olmuyor işte. Yalan da, yalansız da olmuyor. Kaçacağım. Başka çarem yok. Şu anda Paris’i ve hürriyetimi o kadar sevmiyorum artık. İnsanın içinde ne kadar başka başka insanlar var. Ne çabuk değişiyor insan.</p>

  <p>Fakat içindeki büyük sıkıntı devam ediyordu. Anlıyordu ki, bu evden ayrılmayı da, burada kalmayı da istemiyor. Sade, içinde bir başkalık ihtiyacı var. Artık Paris’e Paris için değil, şimdiki müthiş sıkıntıdan kurtulmak için gitmek istiyor. Paris’e, yahut da nereye olursa olsun.</p>

  <p>Bir yudumda içtiği şarap onda yeni arzular uyandırıyor. Sırası mı? Kucaklanmak istiyor meselâ. Ve öpülmek. Fakat öyle değil de biraz da şefkatle. Baba gibi bir âşık. Öyle bir şey. Samim, Samim meselâ. Ah, şimdi burada olsa o. Her şeyimi, her şeyimi veririm ona. Kollarının arasında ve ruhunda eririm. Ne aptalım ben, ne aptal, aptal.</p>

  <p>Birden hatırına geldi. Hazır Ferhat yok. Telefon şurada. Feriha’yı arasa ve ona vaziyeti anlatsa... Belki pratik bir şey düşünür, bir çare bulur o. Ferhat gelmeden evvel.</p>

  <p>Kalktı, oteli buldu. Feriha salondaymış. Çağırttı. Anlattı:</p>

  <p>- Fificiğim, dedi, görüyorsun, ben şimdi mahpus gibiyim. O burada yok ama neredeyse gelir.</p>

  <p>- Dur bir dakika.</p>

  <p>Meral bekledi.</p>

  <p>Feriha biraz sonra, onun hesabına telâş eder bir sesle:</p>

  <p>- Meral, dedi, burada sana bir oda buldum. Hemen kalk gel. Söylediğin gibi banka kâğıtlarını, elmaslarını, ufak tefeğini ve bir iki elbiseni al gel. Üst tarafına karışma. Cesur ol biraz. Ne yapacak? Burası koskoca otel. Onun kabadayılığı evin içindedir. Sen iradene sahip bir kızsın.</p>

  <p>Meral düşünmeye başladı. Yine kalbi çarpıyordu.</p>

  <p>- Ya ben buradan çıkmaya hazırlanırken... Dur, dur... Bir ayak sesi var.</p>

  <p>Emine yemek getirdi ve çıktı.</p>

  <p>Birdenbire apartman kapısının çalındığını duyan Meral:</p>

  <p>- Aman, dedi, kapı çalmıyor, kapatmaya mecburum. Şimdi sana gelmeye çalışacağım.</p>

  <p>Hemen telefonu kapattı ve piyanoya doğru yürüdü. Notaları karıştırıyordu. Fakat kulağı dışarda idi. Ayak sesleri salonun aksi istikametinde uzaklaştı. Ferhat odasına gidiyordu galiba. Meral biraz daha bekledi, salonun kapısına gitti ve baktı. Koridorda kimseler yoktu. Ağır ağır yürüdü. Portmantoda ağabeysinin şapkasını ve pardesüsünü görünce, biraz evvel gelenin o olduğunu ve odasına gittiğini anladı. Bir rahatlık duydu. Ayaklarının ucuna basarak yürüdü, yatak odasına girdi, kapıyı kapadı ve kilitledi.</p>

  <p>Kaçmak düşüncesinin heyecanı içinde kalbi yine çarpıyordu ve başında bir ağırlık vardı. Odanın ortasında, sebebini bilmeden ve hiçbir şey görmeden etrafına bakıyordu. Kaçmak. Şimdi hiçbir şey düşünemiyordu. En küçük seslere karşı hisliliği artan kulakları uğuldamaya başlamıştı. Yatağın kenarına ilişti. Yumruklarını sıkıyordu. İleri doğru uzattığı bacakları gerilmiş ve sertleşmişti. Ayak parmakları terliğinin içinde kasılıyor ve yumuluyordu. Kaçmak. Hepsi birkaç hareketin süratli temposu içinde olup bitivermek. Küçük çantasına en lüzumlu şeyleri dolduruncaya kadar Ferhat da uyur.</p>

  <p>Birdenbire hatırına geldi. Acaba Emine ona telefonu haber vermiş midir? Keşke tembih etseydi... Şimdi çıkıp söylese... Fakat... Hayır... Eğer Emine Ferhad’ın hafıyesi ise, tembih etmenin faydası yok; değilse, kendiliğinden söylemez zaten... Birkaç hareket. Evet: Çantayı doldurmak, kapıyı açıp koridora bakmak, sesleri dinlemek ve yürüyüvermek. Apartmanın kapısını gürültüsüzce açar ve kapar. Merdivenler. Sokak. Uçuyormuş gibi koşar. Caddeye kadar. Bir taksi. Bitti, tamam. Sonra? Otel. Oh... Ne yapabilir, Ferhat otele gelip de? Feriha da var orada. Büyük bir kuvvet... Başkaları da var. Orada bir şey yapamaz. İki gün sonra tayyare. İki gün. Meral Beykoz’da, Nebile’nin evinde de saklanabilir iki gün. Bütün mesele, şimdi, şimdi buradan çıkabilmek. Yarın pasaportu adam gönderip aldırır. Biletler de kolay. Zaten kapatıldı. Hava meydanına gelir mi Ferhat? Gününü, saatini ne bilecek? Acentalara sorar belki. Sorar mı?</p>

  <p>Sorabilir mi? Dur. Bunun da bir çaresi var. Ankara vapuru ne gün kalkıyor? Cumartesi mi dedilerdi? Pazartesi galiba. Herhalde Perşembeden sonra. İki üç yüz lira feda edip üçüncü mevki bir bilet alırım. Birisi vasıtasıyle Ferhad’ın kulağına duyururum. Filân acentadan biletini almış diye. Gidip sorar oraya o. Benim Ankara vapuruyle gideceğimi zanneder. Cumartesi veya Pazartesiyi bekler. O bekleyedursun, ben Perşembe günü uçağa binip gitmiş olurum. Meral heyecanla ayağa kalktı ve dimdik durdu. Mükemmel.</p>

  <p>Hemen gözleri çantayı aradı. Elbise dolabının üstünde idi. Oda kapısına gitti ve iyice kilitli olduğuna emniyet getirdikten sonra dolabın önüne bir sandalye çekti ve çantayı indirdi. Neleri götürebileceğini düşündü. Bir mesele daha var. Yarın bankadan parasının hepsini çekecek. Karaborsadan frank almak lâzım. Feriha biliyor bunları. Konuşmuşlardı. Fakat ağabeysi onun bankaya gideceğini düşünerek bekler mi onu acaba? Hayır, sabahleyin erkenden, Feriha ile beraber gider, çekerim parayı. Bütün iş buradan çıkmakta. Ferhat aklından geçirmez bunu. O sabahleyin beraber müdüriyete gidip pasaport muamelelerini geri bıraktırmayı düşünüyor. Cesaret lâzım. Davran şekerim. Telâş etme.. Yavaş yavaş. Sabaha kadar çok vakit var. Aceleye lüzum yok. O da iyice uyusun ve uykusu derinleşsin.</p>

  <p>Fakat şimdi kalbi daha şiddetle çarpıyor ve o, bir türlü acele hareket etmek ihtiyacından kurtulamıyordu. Gardroptaki kutudan pırlanta yüzüklerini ve kolyelerini alırken elleri titriyor ve gözleri kararır gibi oluyordu. Nedir bu helecan? Sinirlerim ne kadar bozulmuş benim. Çok fena, Meral, yavrum, hâkim ol kendine. En mühim şeyleri unutabilirsin. Mektup kutusu, aman mektup kutusu. Ellerine geçmesin. Başka ne var?</p>

  <p>Tuvalet masasının gözünden de ufak tefek bazı iğnelerini aldı, çantaya koydu, dolaptaki paralarını, banka defterini, mektuplarını, çamaşırların yenilerini, ipekli pijamalarını ve kimonosunu da, titreyen elleriyle çantaya tıktı.</p>

  <p>Ayağa kalktı. Artık hiçbir şey düşünmüyordu. Bir sigara yakmak istedi. Çakmağında benzin bitmişti galiba. Fitili güç alev aldı. Sigarasını içerken, gittikçe daha fazla uğuldayan kulaklarıyle, gecenin gizli seslerini yakalamağa çalışıyordu. Uyudu mu acaba Ferhat? Kolay sandım bu işleri. Hareket olarak basit, kolay. Fakat beni bu kadar telâşlandıran şey mânâlar, mânâlar...</p>

  <p>İçini çekti. Kalbini şişiren hislerin dayanılmaz derecede çoğaldığını duyuyordu. Sık sık babası ve Samim gözünün önüne geliyordu. Vazgeçmeyi düşündü. Gidip divana oturdu. Bir sigara daha içmek istiyordu. Bu sefer çakmak hiç yanmadı. Elleri daha fazla titriyordu. Benzin koymaya üşendi. Çakmağı bıraktı. Yumruklarını ve dişlerini sıkarak tereddüdünü ezmeye çalışıyordu.</p>

  <p>Birdenbire ayağa kalktı: Gideceğim. Dolaba koştu... İki elbise aldı ve çantaya tıktı. Kürkümü giyerim. Bu havada... Münasebetsiz. Fakat gece ehemmiyeti yok.</p>

  <p>Çantayı kapadı. Şimdi de anahtarını bulamıyordu. Zararı yok. Yarın başka bir çanta alırım.</p>

  <p>Artık duramadı. Kapıya koştu. Anahtarı yavaşça, sessizce çevirdi. Kanadı ağır ağır, gıcırdatmadan açtı. Koridora baktı: Karanlık ve boş. Birkaç adım attı. Solda, ikinci kapının önünde durdu. Orada Ferhat yatıyordu. Kulağını kanada dayadı. Kendi kalbinin çarpıntısından başka bir şey duymuyordu. Uyumuş olacak. Eğildi ve anahtar deliğine gözünü uydurdu. Işığa benzer bir şey göremedi. Doğruldu ve biraz daha içerisini dinledi. Sonra hemen odasına döndü. Kürkünü giydi ve çantayı aldı. Apartman kapısına kadar geldi. Kalbi o kadar çarpıyordu ki sokakta nasıl yürüyeceğini düşündü. Apartman kapısını açıp kaparken Ferhat uyanırsa, koşup onu sokakta yakalayabilirdi. Ah, kapıda bir taksi olsa... Birdenbire hatırına geldi:</p>

  <p>Feriha’ya telefon edip kapıya bir araba yollamasını istemek. Çabuk, çabuk... Fakat... Dur... Ay ne kadar çarpıyor kalbim. Ne yapayım? Telefon edeyim mi? Haydi, yavrum, düşünme, aç şu kapıyı, çık. Durma.</p>

  <p>Fakat eli bir türlü kapıya gitmiyordu. Çantayı yere bıraktı, yemek odasına doğru yürüdü. Son bir tereddütten sonra telefona koştu. Feriha’yı odasında buldu. Alçak ve telâşlı bir sesle:</p>

  <p>- Fificiğim, dedi, her şey hazır. Geliyorum. Şimdi çıkacağım. Uyuyorlar. Sen soyundun mu? Bana bir taksi yollayabilir misin? Apartmanı tarif et. Gelip kapıda dursun.</p>

  <p>- Ben soyunmadım daha. Şimdi geldim odama. İstersen ben bir taksiye atlayıp gelip seni alayım.</p>

  <p>- Ah... O çok daha iyi olur. Haydi.</p>

  <p>- Peki. Beş, nihayet on dakika sonra oradayım.</p>

  <p>Meral telefonu kapadı, koştu, çantasını kaptı ve odasına döndü. Kapıyı kapadı. Oh... Bu daha iyi. Feriha’nın gelmesi büyük bir kuvvet. Hem bir de otomobil. Ferhat onu sokakta yakalayamaz artık. Her şey hazır. Bir kapıdan çıkmak kaldı. O da kolay.</p>

  <p>Bir sigara içmek istedi, fakat çakmak yanmadı. Vazgeçti. Ayaklarının ucuna basarak odada dolaşıyordu. Saatine baktı. On biri yirmi geçiyor. Beş dakika daha bekler. Kapıdan ve apartmandan çıkıncaya kadar da birkaç dakika geçer. O zamana kadar da otomobil gelmiş olur.</p>

  <p>Fakat bu beş dakikayı geçirmek zordu. İçinde hep koridora fırlamak ve kendini bir an evvel apartman kapısından dışarı atmak arzusu vardı. İkide bir kol saatine bakıyordu. Pencere ile oda kapısı arasında birkaç defa gidip geldi. Eşyaya hele içinde gençlik rüyalarını yaşadığı karyolasına gözleri iliştikçe ürperiyordu. Bir daha bunları görmeyecek hiç, hiç. Babasını da görmeyecek belki.</p>

  <p>Yatağının kenarına oturdu ve hemen kalktı. Ağırlığının örtü üzerinde bıraktığı hafif çukura bir göz attıktan sonra, oda kapısına gitti, kanadı gürültüsüzce açtı ve dışarıyı dinledi. Aynı sessizlik. Artık sabredemeyecekti. Otomobil yoldadır. Çantasını aldı ve apartman kapısına yürüdü. Ayaklarının ucuna basıyordu.</p>

  <p>Kapının önüne gelince, sinirli bir el hareketiyle kulpu çevirdi ve şaşırdı. Kapı kilitliydi ve anahtar üzerinde değildi. Nerede anahtar? Kilitlemişler kapıyı ve anahtarı almışlar. Hemen portmantonun kenarına baktı. Bazan oraya asarlar. İyice baktı, yok. Ferhad’ın pardesüsünün bütün ceplerine baktı, bulamadı. Felâket. Eğer ağabeyisi anahtarı saklamışsa dışarı çıkmak mümkün değildi. Kıramaz ya kilidi. Ferhat uyanır. İmkânı yok. Anahtarı bulması lâzım.</p>

  <p>Emine’yi uyandırayım mı? Aman. Ferhat da uyanıverir. Ne yapacağım şimdi? Kaldım, kaldım içeride. Feriha da aşağıda, kapıda boş yere bekleyecek ve telâş edecek. Anahtar! Anahtar! Çıldıracağım!</p>

  <p>Portmantonun bütün çengellerine bir daha baktı. Terliyordu. Üstündeki kürk birdenbire ağırlaşmıştı. Kalbi o kadar çarpıyordu ki böyle giderse, anahtarı bulmanın da faydası yoktu. Şaşırdı. Büyük bir korku içinde Ferhad’ın oda kapısına bakıyordu. Çantayı aldı ve yemek odasına doğru yürüdü. Belki anahtar büfede veya etajerlerden birinin kenarında idi. Koştu. Yemek odasına girince, sokaktan gelen bir klâkson sesi duydu. Hah! Geldi işte Feriha. Fakat yavrum, şekerim, Fificiğim, bilsen ne haldeyim, çıldıracağım, anahtar yok, anahtar!</p>

  <p>Büfeyi ve etajerleri aradı. Yok musibet. Herhalde sakladı onu Ferhat. Her ihtimali düşündü yezit. Ne yapmalı şimdi? Klâkson bir kere daha çalmıştı. Bu sefer daha uzun. Herhalde ışığı gördü Feriha. Dur şekerim, dur. Sen de yüreğimi hoplatma. Dur. Bir çare... Ay bayılacağım şimdi.</p>

  <p>Kapının aralığına bir bıçak soksa, manivelâ kuvvetiyle kilidi bir çekişte sökebilir mi? Çok tehlikeli. Gürültü çıkar, Ferhat uyanır. Bir çekişte sökeceğinden emin olsa, cesaret eder. Kapı açılır açılmaz çıkar, hızla aşağıya iner ve otomobile atlar. Ferhat uyanıp gelinceye kadar çok geç kalır. Fakat ya birinci hamlede kilit sökülmezse?</p>

  <p>Evde kalmaya razı olmak! Aman, şimdi bunu hiç istemiyor. Kendini pencereden atacağı geliyor. Şimdi, şimdi, sokağın hürriyeti gözü önünde tütüyor. Feriha’nın yanında ve otomobilde olmak. Ah, Yarabbim, kalbim duracak.</p>

  <p>Artık başı dönüyordu. Hiçbir şey düşünemedi. Odadan çıktı. Apartman kapısının önünde durdu. Şurada şuracıkta, bir adım ötede, hürriyet, hürriyet, Feriha, Paris...</p>

  <p>Ne olursa olsun. Ne olursa olsun, keseri bulacaktı. Kapının aralığına sokar, olanca kuvvetiyle asılır ve kilidi parçalar. Mutfağın yanındaki ofise koştu. Raftaki büyük teneke kutunun içinde keser vardı. Hemen sandalyeyi çekti, üstüne çıktı. Titreyen elleriyle kutunun kapağını açtı. Elini içeriye soktu. Fakat keser dipte idi. Eli yetişmiyordu. Kutuyu indirmesi lâzımdı. Başka çare yoktu.</p>

  <p>İçinde hep demir gibi şeyler olduğu için ağırlaşan kutuyu evvelâ rafın önüne doğru çekti, sonra kendine doğru biraz devirdi, iki eliyle sımsıkı tutup aşağıya indirirken, yerde müthiş bir şangırtı koptu. Kutuya takılan ağır bir şey, raftan yerdeki boş şişelerin üstüne düşmüştü. Meral sandalyenin üstünde sallandı. Kendisi de yuvarlanacaktı şimdi. O ne müthiş gürültü! Ferhat uyanır muhakkak.</p>

  <p>Hemen sandalyeden indi ve kutuyu elinden bıraktı. Saniye kaybetmeden yatak odasına kaçması lâzımdı. Koridora çıktı ve çantasını aldı. Hızla yürürken, bir gürültü duydu. Odasının kapısını açan Ferhat, bir sıçrayışta onun karşısına dikildi.</p>

  <p>Birkaç defa, ağır ağır başını salladı.</p>

  <p>Dişlerinin arasından ıslıklı bir ses çıktı:</p>

  <p>- Ahlâksız!</p>

  <p>Sonra, bir adım geri çekilerek, Meral’e yatak odasının kapısını gösterdi:</p>

  <p>Meral önüne bakarak yürüdü ve odasına girdi.</p>

  <p>Anahtarı içeriden alan Ferhat kapıyı dışarıdan kilitledi ve bir kelime söylemedi. Ayak seslerinin uzaklaştığını duyan Meral çantayı elinden attı, ayaklarını yerden kesmeden yatağına yüzükoyun kendini bıraktı, iki eliyle saçlarını tuttu, çekti, çekti, yatağın örtüsünü ısırdı, arkası üstü döndü, haykırmak istedi, sonra yüzükoyun döndü. Ağlayamıyor ve tıkanır gibi oluyordu. Ayağa kalktı.</p>
</body>
</html>
