<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/main.css" rel="stylesheet" type="text/css" />

  <title></title>
  
<style type="text/css">
span.sgc-4 {font-variant:small-caps; font-size:130%}
  span.sgc-3 {font-style:italic;}
  span.sgc-2 {font-size:130%;font-variant:small-caps;}
  span.sgc-1 {font-weight:bold;}
</style>
</head>

<body>
  <p class="p1"><span class="ilkharf">E</span><span class="sgc-4">vin</span> en iyimser adamı bile, böyle kötü bir günden bu kadar ferah ve neşeli bir gece doğacağım ümit edemezdi. Orta katın arkadaki zerzevat bahçesine bakan geniş balkonunda, şezlonglardan birine uzanmış, gökyüzünü seyrederken, dikkatli yutkunuşlarla, biraz evvel yediği revaninin lezzet hatıralarını yıldızların pırıltılarına karıştırarak iki duyusu arasında nefis bir terkip yapmaya çalışan Besim, yanıbaşında, ayakta duran ablasının ilk kahkahasını duyunca bağırdı:</p>

  <p>- Ha şöyle! Yaşa! Oh... Gördün mü? İşte, sağlığın, bahtiyarlığın, her şeyin sırrı bu kahkahada. Geç kaldın ama., iyi patlattın!</p>

  <p>Mefharet bir elini kardeşinin omuzuna koydu ve göğsüne kaçan kahkaha artıkları arasında:</p>

  <p>- Sana gülüyorum, dedi, sofrada söylediklerine... Keyfim yerine geldi vallahi... Gidip o doktor Sabri’nin elini öpeceğim. Penisilin ağrıyı bıçak gibi kesiverdi. Çok iyidir şimdi maşallah. Yüzü güldü çocukcağızın. Kalkmak istiyor. Ne kadar korkuttu beni. Neydi o kıvranışları, haykırışları? “Bir şeyim yok” diyor şimdi. Ağabeyim de ona ve bana ne güzel sözler söyledi. Ah, elimde bir kalem olsaydı da yazsaydım.</p>

  <p>Besim bir elini omuzuna götürerek ablasının elini okşadı. Penisilinin bu kadar çabuk tesir edeceğine inanmıyordu. Samim’in telkinleri de böyle bir mucize yaratamazdı.</p>

  <p>- Demek menenjit değilmiş, dedi, boşuna telâş. Sabri zaten bu ihtimalin uzak olduğunu söyledi ve ihtiyaten yaptı penisilini.</p>

  <p>Mefharet de bir şezlonga uzandı.</p>

  <p>Havada bir uçak pervanesinin uzaklardan gelen sesi gibi devamlı ve monoton bir uğultu vardı. Deniz tarafında bir motorun yaklaştıkça artan gürültüsü onu bastırıyor, sonra uzun ve keskin bir tren düdüğü bu seslerin üzerine ateşten bir çizgi çekiyordu. En sonra, arada bir korna sesleriyle yırtılan bu devamlı uğultu havayı tekrar kaplıyordu. Uykusu gelmeye başlayan Besim gözlerini yarı kapadı. Şöyle bir kestirecekti. Fakat ablası ona seslendi:</p>

  <p>- Besim, senin gözün keskindir, baksana., şurada, kiraz ağacıyla duvar arasında bir insan gölgesi görüyor musun?</p>

  <p>Besim doğruldu. Orada bir evliya türbesi olmadığını söylemeye üşenirken, balkonun geniş parmaklıkları arasından geçirdiği dikkatini ablasının söylediği yere dikti.</p>

  <p>- Evet, dedi.</p>

  <p>- Yine galiba o herif: Aç adam.</p>

  <p>Besim bahçede köşke doğru çekingen adımlarla ilerleyen gölgeden gözlerini ayırmıyordu. İki ay kadar evvel mutfağın kapısına gelir gelmez bayılıp yere serilen bu meçhulün adı, herkesin ağzında aç adamdı. Hasibe onu doyurmuş ve ölümden kurtarmıştı. Fakat Mefharet’in kafasındaki şüphe fabrikası, iki gün sonra hemen işlemeye başladıydı. Aç adam haftada bir, sonra iki gün geliyor, Hasibe’nin yanında en aç midenin en bol yemeklerle dolması için geçmesi lâzım gelen müddetten fazla kalıyordu.</p>

  <p>- Bakalım şimdi ne kadar kalacak, dedi Mefharet.</p>

  <p>Besim, her mânâsıyla aç bir adam için, tombalak Hasibe’nin esmer ve yağlı teninde yabana atılmayacak lezzetler bulunabileceğini inkâr etmiyordu. Ablasının şüphesi mânâsız değildi. Fakat evin bütçesine dahil yemek artıklarının bu adama verilmesine ses çıkarmayıp da, doğrudan doğruya Hasibe’nin tasarrufu altında bulunan bir vücudun ona ikram edilmesine sinirlenmenin mânâsı yoktu.</p>

  <p>- Nemize lâzım, dedi, birbirlerinden hoşlanıyorlarsa bize ne?</p>

  <p>Mefharet ağır vücudunu şezlongun oynak bezi üstünde yukarı almak için nafile yere uğraşıp dururken, alçak sesle:</p>

  <p>- Daha neler, daha neler! dedi.</p>

  <p>Aç adam kuyunun yanındaki mutfak kapısına doğru alışkın ve pişkin adımlarla sekti. Besim mırıldandı:</p>

  <p>- Artık herif aile efradından.</p>

  <p>Arkalarından bir ayak sesi. Başlarını çevirdiler. Selmin balkon kapısına gelmişti. Mefharet ona, otoritenin çerçevelediği bir şefkatle:</p>

  <p>- Kızım, dedi, aç adam yine geldi. Ben çok yorgunum, vücudumu yukarı alamıyorum. Sen şunları gözetliyebilir misin? Ama hiç sezdirme. Bakalım saatlerce ne yapıyorlar, ne konuşuyorlar? İyilik yapalım diye evin içine haydutları almayalım.</p>

  <p>Selmin balkondaki alçak ve yayvan tahta koltuğa doğru giderken cevap verdi:</p>

  <p>- Ben biliyorum.</p>

  <p>- Ne biliyorsun, nereden biliyorsun?</p>

  <p>Selmin cevap vermedi. Mefharet kızına karşı şimdi ne kadar yumuşaktı. Besim Aydın’ın başağrılarına Selmin’in neler borçlu olduğunu görüyordu. Fakat en ince ruh meteorolojisi, neşe anları pek kısa süren Mefharet’in acaip ruh ikliminde yarın, hattâ beş dakika sonra ne fırtınalar kopacağını kestiremezdi. Selmin’in parlak zekâsı uyku bulutlarına henüz gömülmediyse, annesinin köpürmek için bahane arayan öfkesini aç adam istikametine sürmek için, fırsat bu fırsattı. Zekî kız hemen aşağı inip kulağına çalman dört beş kelimeden Mefharet’i çileden çıkaracak bir hikâye uydurmalıydı. Gidip koltuğa oturması bu fırsatı sezmediğini gösteriyordu. Besim onu uyandırmak için dedi ki:</p>

  <p>- Kimdir bu herif sahiden? Açlığından ve adamlığından başka bir şey bilmiyoruz. Haftada iki akşam gelip karnını doyuruyor... Geri kalan günler hep aç mı? Bir iş gördüğü yok mu? Bari her akşam gelse... Dikkat ediyorum, hamur tatlısı veya revani olduğu akşamları kaçırmıyor. Hasibe ile aralarının çok iyi olduğu bundan da belli. Fakat ablamın hakkı var. Herif bir gece hepimizi kıtır kıtır kesebilir. Gidip bir kulak kabartmak lâzım. Ablama da yeni bir evham mevzuu çıkar.</p>

  <p>Selmin anlamakta inat ediyordu.</p>

  <p>- Öyle adam değil, dedi.</p>

  <p>Sonra ilâve etti:</p>

  <p>- Güzel adam.</p>

  <p>Mefharet birdenbire başını kıza doğru çevirdi:</p>

  <p>- Güzel mi? Ne biliyorsun. Yakından gördün mü sen?</p>

  <p>Kız cevap vermedi. Selmin’in oyununu çakar gibi olan Besim içinden söylendi: “Bu daha parlak!”</p>

  <p>Mefharet karanlıkta Selmin’in yüzünü görebilmek için başını ona doğru uzatarak sordu:</p>

  <p>- Ne biliyorsun söylesene?</p>

  <p>Kız muamma yüklü, dolgun ve donuk bir sesle tekrarladı.</p>

  <p>- Biliyorum.</p>

  <p>Besim içinden: “Bu da iyi, dedi, meçhul bırakmak”. Ve ablasını evhamlandırmak için, yüksek sesle:</p>

  <p>- Var, dedi, bu işin içinde bir esrar var. Demin dikkat ettim, herifin elinde ağır bir paket. Zor taşıyordu. Nedir acaba o? Bomba filân olmasın!</p>

  <p>Mefharet iki ayağını yere basarak vücudunu öne doğru aldıktan sonra balkonun parmaklığına tutundu ve zahmetle kalkarak:</p>

  <p>- Yoo! dedi, ben evimin içinde ne olduğunu bilmeliyim. Kendim giderim.</p>

  <p>Ablası uzaklaşınca Besim kıza dönüp dedi ki:</p>

  <p>- Annenin öfkesine yolunu şaşırtacak bir fırsat çıktı. Aşağı sen inip karışık bir hikâye uydurmalıydın. Dedikodusu aylarca sürer ve ablamın dikkatini senin üzerinden başka yere çekerdi.</p>

  <p>Selmin, her meselede olduğu gibi, şahsiyetinin son haddine varan bağımsızlık inadı içinde kestirme cevap verdi:</p>

  <p>- Böylesi daha iyi.</p>

  <p>Mefharet alt katın sofasından zemin katının taşlığına inen dar merdivenin başında durdu. Basamaklar fazla çatırdıyacaktı. Hele birinci basamağın fişek patlar gibi keskin bir ses çıkarmak âdetiydi. Kadın, ağır vücudunu, aşağıdakilere duyurmadan sessizce bu merdivenden indirmenin imkânsız olduğunu düşünürken, yaklaşan bir düdük sesi duydu. Tren geliyordu. Biraz sonra onun gürültüsü basamakların çatırdısını bastırabilirdi. Bekledi ve aşağıya kulak verdi. Mutfaktan tabak sesleri geliyordu. Aç adam yemeğini yerken, Hasibe’nin de bulaşık yıkadığını tahmin etti. Biraz daha bekledi. Tren yaklaşıyor ve evi sarsıyordu.</p>

  <p>Mefharet karanlık basamaklardan ağır ağır indi. İyi akletmişti. Trenin gürültüleri arasında basamakların çıtırtılarını kendisi bile zor duydu.</p>

  <p>Taşlık da karanlıktı. Mutfağa giden aralığın lâmbası yanıyordu. Orada Hasibe yatardı. Mefharet yarı açık duran kapıdan baktı. Aralıkta mutfağa giden kapı ardına kadar açıktı. Fakat kadın da, herif de görünmüyordu. Mefharet kulak kabarttı ve bekledi. Konuşmuyorlardı. Epey zaman geçti. Birdenbire buraya geliverirlerse, Mefharet bir şey arıyormuş gibi görünmek için, elini sağ taraftaki komütatöre<a href="../Text/foot.xhtml#a121" id="k121"><sup>*</sup></a> yakın tutuyordu. Nihayet Hasibe’nin sesini duydu:</p>

  <p>- Güzel olmuş mu revani?</p>

  <p>Cevap veremeyen adam, ağzının dolu olduğunu belli eden homurtulu bir takdir sesi çıkardı. Yine uzun zaman konuşmadılar. Sonra adam sordu:</p>

  <p>- Senin dolabının anahtarı yok mu?</p>

  <p>- Yok. Şimdi karyolanın altına koyalım da ben sabahleyin onu saklayacak bir yer bulurum.</p>

  <p>Herif yalvardı:</p>

  <p>- Aman Hasibe, şakaya gelmez bilir misin?</p>

  <p>- Merak etme sen. İlk defa yaptığım iş mi?</p>

  <p>Sustular. Kısa bir zaman geçti. Konuşuyorlardı. Fakat bitişik köşkün kurt köpeği havlamaya başladığı için, Mefharet ne konuştuklarını duymadı. Havlama devam ediyordu. Köpek sustuktan sonra da Mefharet epeyce bekledi. Hasibe sordu:</p>

  <p>- Şekerli mi istersin?</p>

  <p>- Yok, istemem, ben hemen gideyim. Saat on birde kamyon gelecek. On iki ile bir arasında, Sirkeci’de Murat’la garın önünde buluşacağız.</p>

  <p>Mefharet adamın bahçede ayak seslerini duydu. Yine bekledi. Hasibe iki eliyle zor kaldırdığı bir paketi aralığa taşıdı. Karyolası görünmüyordu. O tarafa doğru yürüdü. Aklı pakette olduğu için Mefharet’in bulunduğu tarafa bakmamıştı. Sonra tekrar mutfağa döndü. Yukarıdan Besim’in kahkahaları geliyordu. Aç adam hakkında ilk şüphesinin boşa çıktığını gören Mefharet hemen geri dönmeyi düşündü. Bir fenalık yokmuş aralarında. Fakat pek içli dışlı konuştular. Hem neydi o paket? Ne var içinde? “Aman Hasibe, şakaya gelmez”. Kadının cevabı da Mefharet’in midesini bulandırdı. “Merak etme sen, ilk defa yaptığım iş değil ki benim”. Ne işi bu?</p>

  <p>İlk şüphesinin boşa çıkmasından utanan Mefharet ikincisinin üstüne yürümekten çekiniyordu. Yukarıdakilere danışmayı düşündü. Besim alay edecek, paketin içinde bomba olduğunu söyleyecek.</p>

  <p>Mefharet çok yorgun. Artık burada kalsın bu. Ne varsa var paketin içinde. Merdivene doğru yürüdü. Basamağa adımını atmadan evvel durdu. Pek içli dışlı konuştular. İki ay. Olur ya. Halk böyledir. Çabucak birbirleriyle teklifsizleşirler.</p>

  <p>İki basamak çıktı ve yine durdu. Niçin saklamak istiyordu paketi? Asıl karının sözü mide bulandırıcı: “İlk defa yaptığım iş değil ki”. Ne işi? Sormak? Çirkin. Ya basit, münasebetsiz bir şeyse?</p>

  <p>İki basamak daha çıktı. “Merak etme. İlk defa yaptığım iş değil ki...” Herifin iki ay evvel mutfak kapısına düşüp bayılışı hep yalan mıydı? Sonra o kamyon, Murat filân nedir? Demek ki Hasibe biliyor bunları. Ne olur sorarsa? Kapı arkasından onları dinlediği meydana çıkacak. Olmaz. Çirkin. Çirkin de değil, şu sırada Hasibe’yi kaybetmek fena. Bir de hizmetçi derdi çıkmasın. Yarın onun ağzını ararım. Şimdi bir güzel uyuyayım. Çok yoruldum bugün. Fakat uyuyabilir miyim?</p>

  <p>Uyuyamazdı. Zihni bir kere buna takıldı ya, uyuyamazdı. Her şeyi öğrenmeliydi.</p>

  <p>Durdu. Yakındaki evlerden birinde el çırparak bir oyun havası söylüyorlardı. Elâlem keyfinde. Ne fena huyum var, Yarabbi! Niçin kendimi bu şüphelerden, kuruntulardan bir türlü kurtaramıyorum? Annem de böyle idi, rahmetli.</p>

  <p>Arkasında bir ayak sesi vardı. Döndü. Hasibe taşlığın ışığını yakmış, dolaba tabakları yerleştiriyordu. Şimdi onu görecekti. Artık çare yok. Basamakları indi. Mutfak tarafına doğru giden hizmetçi geriye döndü, hanımı görünce durdu.</p>

  <p>Bakıştılar. Hasibe’nin yukarı kalkan siyah kalın kaşları altında evvelâ bir hayret anı geçiren gözleri sola doğru kaydı. Sezmişti. Bir tehlikeden kaçmak istiyormuş gibi mutfağa doğru şöyle bir sallandı, fakat yürüyemedi. Mefharet ona yaklaşıyordu. Hizmetçi korkmuş gibi ürperdi ve başını yukarı aldı. Gözlerini içine bir şey kaçmış gibi kırpıp açıyordu.</p>

  <p>Mefharet biraz daha yaklaştı ve sordu:</p>

  <p>- Gitti mi?</p>

  <p>Hasibe, hanımının bu suali niçin sorduğunu anlamak arzusunun sertleştirdiği bir dikkatle ona baktı:</p>

  <p>- Gitti.</p>

  <p>- Ne söyledi sana?</p>

  <p>Hizmetçi önüne baktı. Biraz düşündükten sonra omuzlarını yukarı kaldırdı:</p>

  <p>-Hiç.</p>

  <p>Mefharet aralığa doğru yürüdü, eşikte durdu. Hasibe’ ye dönerek kaşlarını çattı:</p>

  <p>- Ne var o pakette?</p>

  <p>Hizmetçi şaşırmadı.</p>

  <p>- Bilmem ki, dedi, evrak varmış. Hadımköyü’ne götürecek. Sormadım. Beş on kuruş kazanmak için ayak işi yapıyor böyle. Öteberi taşıyor.</p>

  <p>Mefharet bir tereddüt geçirdi. Soracağı şey kalmış mıydı? Düşündü, bulamadı. Aşağıya onları dinlemek için indiğini gizlemeye yarayacak bir yalan aradı ve birden hatırladı.</p>

  <p>- Siyah kemerim gözüne ilişti mi? Ben galiba sabahleyin bu robumu ütülerken onu şuralarda bir yere çıkarıp koymuştum.</p>

  <p>Hasibe tekrar şüphe verici bir heyecanla bağırdı:</p>

  <p>- Evet, burada, burada!</p>

  <p>Ve odasına koşup kemeri getirdi. Lüzumundan fazla sevinmişti gibi geldi Mefharet’e. Sorgudan kurtulduğuna mı memnundu?</p>

  <p>- Pencerenin içine koymuşsunuz, dedi, gördüm, kaldırdım ben.</p>

  <p>Mefharet bir şey söylemedi ve kemeri alıp yukarı çıktı. Bakalım onlar ne diyecekler? Fakat Besim çok heyecanlıydı; ağabeyisinin önünde, ayakta, ellerini sallayarak bir şeyler anlatıyordu.</p>

  <p>- ...den de gelse ne faydası var? Bunların hepsi nazariyedir. Ben şimdiye kadar hayata uyan bir tek ekonomi nazariyesi görmedim. Devletçilik yapmayan liberal bir rejim, az çok serbestlik vermeyen devletçi bir rejim, mülkiyeti kökünden kazımış bir komünist idare, programını harfi harfine tatbik eden bir sosyalist hükümet görmedim. Evdeki pazar çarşıya uymuyor. Hem efendim, anlamadığım bir şey var. Neden cemiyet, devlet ferdin ihmallerinden, tembelliklerinden, beceriksizliklerinden, kabiliyetsizliklerinden mesul olsun? Bizim mutfağa yanaşma kedi gibi dadanan aç adam, kendi hatalarının mı, İçtimaî nizamın mı kurbanıdır? İşsiz kalmak çok defa tembelliğin, ahlâksızlığın, beceriksizliğin cezası değil midir? Sendikalar veya sosyalist devlet bu cezayı mükâfata çeviriyor ve işsizi besliyor. İşte bunu anlamıyorum.</p>

  <p>- Çünkü işsizlik kapitalist cemiyetin problemlerinden biridir; kütle halinde bile olsa, ekonomiden başka cepheleri göze görünmez. Aç adam iyi bir misal değil. Çünkü tek. Bir çok individual<a href="../Text/foot.xhtml#a86" id="k86"><sup>*</sup></a> hususiyetleri olabilir. Onu mutlaka yanlış kurulmuş sosyal bir nizamın kurbanı gibi alamayız. Kendi ahlâk veya irade hatalarının suçlusu da olabilir. Bırakalım onu. İşsizi değil, işçiyi alalım. Onun kazancı istihsaldeki<a href="../Text/foot.xhtml#a100" id="k100"><sup>*</sup></a> rolünün tam karşılığı mıdır? Ne dersin?</p>

  <p>- Ölçü yok.</p>

  <p>- Değildir, tam karşılığı değildir. Yahut bir çok liyakatli<a href="../Text/foot.xhtml#a134" id="k134"><sup>*</sup></a> işçiler için değildir. Çalışanlar ve sermayeciler arasında kazanç farkları nisbetsizdir. İktisadî huzursuzluğun bundan doğduğu bellidir. Kabul etmiyor musun?</p>

  <p>Besim balkonun parmaklığı hizasında ağabeyisine arkasını dönerek bir kaç adım attı, sonra geri döndü ve cevap verdi:</p>

  <p>- Evet, fakir-zengin âşikâr. Fark büyük. Haksızlık da belli. Ciğeri beş para etmez heriflerin milyoner, değerli adamların fakir oldukları görülmüyor değil. Bunlar malûm. Çare ne, onu söyle. Mülkiyetin kalkacağına inanmıyorsun.</p>

  <p>- Buna lüzum da yok. Bir insanı istihsaldeki rolünün tabiî neticesinden mahrum etmeye lüzum da yok.</p>

  <p>- Anladık. Çaresi ne? Tatbiki mümkün bir şey söylemezsen kafam almaz. Nazariyelerle başım hoş değildir.</p>

  <p>- Çaresi kazancı ayarlamaktır. Herkese hakkını vermek. Müsavi miktarlarda değil. Çünkü insanların istihsaldeki rolleri ve cemiyete faydaları birbirinin aynı değil. Liyakatle kazanç birbirine uygun olursa, hasreti çekilen sosyal adalete kavuşulur.</p>

  <p>Besim ellerini havada sallayarak bağırdı:</p>

  <p>- Peki ama, nasıl, nasıl? Kim ayarlayacak?</p>

  <p>- Sendikalar, meslek teşekkülleri, devlet... Kim olursa olsun... İnsanda teşkilât dehasının bu kadar ilerlediği bir dünyada bir paylaşma ve ayarlama sistemi bulmak o kadar zor mudur?</p>

  <p>- Sen buldun mu? Tanrısı olduğun dünyada tatbik ediliyor mu?</p>

  <p>Samim gülümsedi:</p>

  <p>- Mükemmel! dedi, orada sermaye sahibi kâr değil, sadece bir riziko<a href="../Text/foot.xhtml#a208" id="k208"><sup>*</sup></a> hakkı alır. Eğer kurduğu işde çalışıyorsa, kazancı liyakatine göredir. Bilânçoları fabrikanın işçi mümessillerinden mürekkep bir idare meclisi inceler ve tasdik eder. Kazancı dağıtan da odur. Mevzuat buna göredir. Devlet “kazanç ayarlaması” kanununu büyük bir titizlikle tatbik ettirir. Vazifesi budur. İhtilâfları kazanç mahkemeleri halleder. İçtimaî sigorta işçiyi ömrünün sonuna kadar aksiliklere karşı emniyet altına almıştır. İşsizlik yoktur. Sermaye sahibi tarafından istismar edilmek de yoktur. Fakat herkesin kendi liyakatine göre mülkiyeti vardır. Fakir bugünkü dünyamızda olduğu kadar fakir değildir; zengin de prensler sınıfının şımarık çocuğu değildir. Kazanç farkları ayarlanmış ve azalmıştır.</p>

  <p>- Bizim gibi mirasyediler ne yaparlar?</p>

  <p>- Çalışmamak yasaktır. Her gelir istihsalde sermaye hizmetini görmeye davet edilir. Bankalardaki mevduatın yüzde sekseni asıl ve yedek sermayelerdir. Şahsî servetler muayyen bir haddi aşamaz.</p>

  <p>Bir şezlonga uzanan Mefharet, aç adamın paketi hakkında fikirlerini almak için, iki kardeş arasındaki münakaşanın sonunu bekliyordu. Fakat göz kapakları ağırlaşmıştı. Uykusu geliyordu. Arada bir Besim’in birdenbire yükselen sesi olmasa Mefharet dalıp gidecekti.</p>

  <p>- Tamam! O başka! Kıymet fazlalarının mahdut ellerde birikmesine...</p>

  <p>Mefharet üst tarafını duymuyor, kendinden geçiyordu. Gözleri tamamiyle kapanıp da uyumaya başladığı anda, yine Besim’in bir haykırışı onu uyandırıyor, fakat bu sefer başını saran uyku bulutlarının yarıkları arasından bazı kelimeler duyabiliyor, cümlelerin bütününe ait mânâları kavrayamıyordu.</p>

  <p>- ... Kireç yığınından... olur... arkasından... bence değil, katiyen... Çin misali gösterir ki... bu suretle... istihlâkten...<a href="../Text/foot.xhtml#a99" id="k99"><sup>*</sup></a> pirinç tarlalarında...</p>

  <p>Ses uzaklaşıyordu ve uyku bulutlarının gittikçe küçülen yarıkları arasında kelimeler de birer mânâsız hece haline geliyordu.</p>

  <p>- Sanç... Yor... Cek... Şanrr... Di...</p>
</body>
</html>
