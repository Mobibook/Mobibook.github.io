<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-3 {font-variant:small-caps; font-size:130%}
  span.sgc-2 {font-weight:bold;}
  span.sgc-1 {font-style:italic;}
</style>
</head>

<body>
  <p class="p1"><span class="ilkharf" style="margin-bottom:-10px">Ç</span><span class="sgc-3">ünkü</span> Selmin’den ötekine giden kıyas<a href="../Text/foot.xhtml#a116" id="k116"><sup>*</sup></a> yolu alabildiğine açılıyordu. Samim aynı derecede acı ihtimallerin hayaline dalmıştı. Kardeşi anlamıyordu. Gözlerinde hayret. Anlamıyor. Nasıl anlasın ki, her şeyi kendisinin tek alâka mevzuuna çekmek için, türlü benzeyiş vesileleri arayan bir aşk obsesyonunun<a href="../Text/foot.xhtml#a182" id="k182"><sup>*</sup></a> böyle bir hâdisede bulabileceği istidlal<a href="../Text/foot.xhtml#a97" id="k97"><sup>*</sup></a> unsurlarından ne keder verici neticeler çıkabileceğini, ömürlerinde bir defa bile sevmemiş olanların hiç biri tahmin edemez. Besim de idrâkinin önünü kapayan duvardan uzaklaşmak için, ıslık çalıyor ve masanın etrafında dolaşıyordu.</p>

  <p>Samim terasın kapısına gitti ve bahçeye baktı. Besim’e o hedonist<a href="../Text/foot.xhtml#a63" id="k63"><sup>*</sup></a> kardeşine değil, hiç kimseye, hiçbir ifade vasıtasiyle sezdiremeyeceği bir his ânının mutlak yalnızlığı içindeydi. Zekânın en üst kademelerinden ruhun dibine kadar, içinin her buudundan<a href="../Text/foot.xhtml#a20" id="k20"><sup>*</sup></a> ve her köşesinden yine içine o kadar çok mesele, heyecan ve his kırıntısı boşalıyordu ki, yıldırım gibi geçip giden bir şuur akışı içinde, bunları ayıklamak değil, yakalamak, yakalamak değil, bütün dolgunluğuyla yaşamak bile imkânsızdı. Şimdiye kadar Besim’i başkalarına, ona veya kendi kendisine anlatmaya sezdirmeye çalıştığı fikirlerin ve ruh hallerinin hepsi, savaştan sonra toprakta kalan cesetler gibi yaşanmış sayısız anların en kaba mânâlarını donduran ölü ruh selülleri, mikroskobun yakalayabildiği epitelyal hücreleriydi. Ondan evvelki meydan savaşlarının hepsi birden, hiç kimse tarafından okunmasına, sezilmesine ve bilinmesine imkân olmayan karanlık bir tarihe karışıp gitmişti. Kılı kırk yaran analizlerin bile bunların hatıralarını elde etmek yerine hayallerini yaratmak ve tarihlerini romanlaştırmaktan başka bir şey yapamayacağını bilirdi.</p>

  <p>Dalgın gözleri, biraz ileride mavi bir parıltının sallanışına takılmıştı. Onu tam göremiyordu. Maviliğin büyüdüğünü ve yaklaştığını yarım yamalak farkedebiliyordu. Ne hayaller ve meseleler! Bir hafta evvel, dudaklarını verirken başını hafifçe geri çekişinin uyandırdığı his şüphesi ancak şimdi doğuruyordu. Ona verdiği nefreti ve daha kimbilir ne cins nefretleri onun gizleyişindeki inceliğin ve yalancılığın, zekâsı hesabına bir hüner<a href="../Text/foot.xhtml#a67" id="k67"><sup>*</sup></a> değeri, ahlâkî hesabına bir hile çirkinliği gibi kaydedilmesi zaruretleri arasındaki çatışma ancak şimdi en dramatik ölçüsüyle kendini belli ediyordu. Selmin’in vakasiyle bütün bunların alâkası görünürde hiç yoktu. Hakikatte bu vaka, her kızın ve her kadının ruhundaki karanlık imkânların üstünden bir ışık dalgası geçiriyordu.</p>

  <p>Mavi parıltı yaklaşınca Samim kendinden dışarı çıktı ve gördü. Selmin’di bu, geliyordu; yorgundu, sallanıyordu. Başı gevşekti, saçları dağınık ve kabarık, yüzü kederli ve solgun. Adımları isteksiz.</p>

  <p>Samim birdenbire Selmin’i değil, onun ruhunda yakalayacağı donelerle<a href="../Text/foot.xhtml#a32" id="k32"><sup>*</sup></a> ötekini anlamaya doğru bir yol açabilmek için, kardeşine döndü:</p>

  <p>- Selmin geliyor, dedi, konuşacağım onunla. Biraz ciddî olalım.</p>

  <p>Kız yemek salonundan içeri girdiği zaman da yorgundu. Sallanıyordu. Samim’in bir işareti üzerine, omuzlarından iki el bastırmış gibi sandalyeye çökerek oturdu, mücadeleye takati olmayanların peşin teslim oluş hali içinde omuzlarını ve kollarını aşağıya bıraktı. Ne sorulacağını bildiği besbelliydi. Samim ağzını açar açmaz:</p>

  <p>- Nereden geliyorsun?</p>

  <p>Sualinin son hecesi tamamlanmadan, Selmin başının cüretli bir silkinişiyle cevap verdi:</p>

  <p>- Tahmin ettiğiniz yerden.</p>

  <p>Yine zaptolunmuş bir isyan hali içinde başı kısılmış ve boyun adaleleri kabarmış, dudakları uzamış ve kaşları çatılmıştı. Sorguya tahammül etmediğini gösteren bir gururla anlattı:</p>

  <p>- Arka bahçenin kapısında bekledim onu. Hep oradan girer içeriye, geceleri. Ben demin buradan ayrılınca dosdoğru oraya gittim. Onbeş dakika sonra geldi. Haber verdim ona polisin beklediğini. Hemen gözden kayboldu.</p>

  <p>Samim önüne bakıyordu. Bekledi. Selmin’in devam etmeyeceğini anlayınca hâdise karşısındaki bütün reaksiyonlarını gizleyen renksiz bir sesle sordu:</p>

  <p>- Niçin yaptın bunu?</p>

  <p>Kız cevap vermedi. Gözleri bulanıktı. Samim biraz daha bekledi. Dayı olmanın verdiği bir hakla değil, iki münevver arkadaş olmanın verdiği bir cesaretle bunları öğrenmek istediğini ona hissettiren bir dostluk tonuyla sordu:</p>

  <p>- Niçin Selmin? Onu seviyor musun?</p>

  <p>- Hayır.</p>

  <p>Cevap tereddütsüzdü. Fakat seste gözyaşı bulutları vardı. Göğsü kalkıp iniyordu.</p>

  <p>Tekrarladı:</p>

  <p>- Hayır!</p>

  <p>Ton daha kuvvetleydi bu sefer. Fakat ses alçaldı:</p>

  <p>- Beğeniyorum yalnız. En büyük kuvvetlere karşı, hükümete filân karşı, gizli bir kavgası var. Bir ideali var. Çok zekî ve cesur.</p>

  <p>Samim hiç değişmeden sormaya devam etti:</p>

  <p>- İdealini de beğeniyor musun?</p>

  <p>- Anlamıyorum onu. Fakirlerin müdafaası işte. Ben zaten hiç böyle şeyleri anlamıyorum. Sizin münakaşalarınızı da anlamıyorum. Bazan her fikir hoşuma gidiyor. Doğru gibi geliyor bana. Sonra düşünüyorum, bunlar birbirini tutmayan şeyler. İlerisine varmıyorum. Aklımın ermediğini anlıyorum. Cesareti, kavgacılığı, bir ideal sahibi olması hoşuma gidiyor onun. Beni kandırmağa çalıştı. Çok uğraştı. Ne derler ona? Marksizmi anlatmak için bana. Çok istiyordu beni kazanmak. Kazanamadı. İki şey istiyordu benden. Yalnız birini verdim.</p>

  <p>Selmin’e yaklaşan Besim, her zamanki müsamahalı sesiyle sordu:</p>

  <p>- Ne zaman bu kadar bol konuşabildin onunla?</p>

  <p>Selmin burnundan sesli bir soluma halinde çıkan gizli bir gülüşle cevap verdi:</p>

  <p>- Ben onu buraya gelmeden evvel tanıdım. Sirkeci’de, garda, tren beklerken. Burada, mutfağın önünde bayılması falan hep ikimizin tertibi.</p>

  <p>Sustular. Odaya Ayşe girip çıktı: Samim hep önüne bakarak sordu:</p>

  <p>- Onu tanıdığın zaman Ferhat’la dargın miydin?</p>

  <p>Selmin başını salladı, durdu, içini çekerek cevap verdi:</p>

  <p>- Evet. Annemin Ferhad’a hakaretinden beş gün sonra Haydar’ı tanıdım. Daha evvel ben de kavga etmiştim Ferhat’la.</p>

  <p>- Niçin?</p>

  <p>- Hep o mesele işte. Arnavutluk filân.</p>

  <p>İki kardeş hayretle birbirlerine baktılar. Böyle bir meselenin bir aile dramı hazırlayacak kadar ehemmiyet kazanmasına inanmak zordu. Selmin anladı. Başını sağa eğdi, kaşlarını kaldırdı ve gözlerini yumdu. “Böyle işte” der gibi bir hali vardı. Sonra doğruldu ve anlattı:</p>

  <p>- Ben de bilmiyorum, neden oldu böyle. İnsan sevince kavga etmek istiyor. Ben böyleyim. Ferhad’dan aşağı kalmak istemediğim için, hep münakaşa ederdim onunla. Haklı mıyım, haksız mıyım, düşünmeden. Yalnız onu haksız çıkarmak isterdim hep. Malûmatım yetişmezdi. Okumağa da üşenirdim. Okusam da anlamam onun kadar. Ekseriya sizden öğrendiklerimi ona satardım. Kulaktan kapma hep. Maksadım onun bana bilgileriyle tahakküm etmesine meydan vermemekti. O ne iddia ederse ben aksini iddia ederdim. Her zaman değil. Anlamasın diye. Fakat esas meselelerle itiraz ederdim ona ben. Meselâ çok milliyetçidir o. Ben hiçbir şey değilim. Onun fikirlerini de kolayca kabul ederim. Ne olacak? Benim hiçbir iddiam yok ki. Söylüyorum size. Anlamıyorum. Fakat işte, sırf onu kızdırmak için, hırpalamak için, ondan aşağı kalmamak için, onu sevdiğim için velhasıl, hep aksini söylüyordum. Biliyorsunuz o Arnavut meselesini. Besim dayım da, siz de yoktunuz o gün. Ferhat bir aralık annemin yanında Arnavutların aleyhinde bulundu. Fena bir şey söylemedi. Unuttum. Yani onları küçük görür gibi bir şey. Unuttum. Annemin tabiatı malûm. Köpürdü. Çok ileri gitti. Ferhat sabretti. Annem daha ileri gitti. Biliyorsun canım. Ferhat da bir daha bu eve ayak basmayacağını söyledi, gitti. Ertesi gün buluştuk. Ben bir gün evvel annemi çok haksız bulmuştum. Ferhata bunu söyleyip gönlünü alacağım yerde annemi müdafaa ettim. Haksızdım ben; haksızdım ama bu sefer de Ferhat ileri gitti. Annem için, benim için çok ağır şeyler söyledi. Öfkesi hoşuma gidiyordu. Biliyorum ki sevgidendir hep bunlar. Ama ben de kızdım. Çok kızdım. Öfkelenince onun gibi değilim ben. Çenem kilitlenir. Kızarım. Sözle öfkemi alamayınca bir hareket yapmak isterim. Yüzüğü parmağımdan çıkarıp suratına attım. “Ben Arnavud’um işte, anlıyor musun? Seninle anlaşamam” dedim.</p>

  <p>Selmin biraz durdu. Sonra birdenbire hatırlayarak devam etti:</p>

  <p>- Ha! bir de şey dedim, “Ben ana tarafından da, baba tarafımdan da Kavalalı Ali Paşa’nın torunuyum” dedim.</p>

  <p>Besim bir kahkaha attı ve bağırdı:</p>

  <p>- Hoppala! Adamakıllı saçmalamışsın Selmin. Bu kadar çocuk musun sen? Darılma. Bak sana söyliyeyim: Evvelâ “Kavalalı Ali Paşa” değil, “Kavalalı Mehmet Ali Paşa” senin annen de, benim annem de “Ali Paşa” der, çıkarlardı. Bu yüzden hoca benimle alay da ettiydi. Sen o hikâyeyi biliyor musun? Rüşdiyenin son sınıfında, tarih hocamız, bir gün hepimize sordu:</p>

  <p>“ - İçinizde tarihî bir aileye mensup olan var mı?</p>

  <p>“Ben parmağımı kaldırdım. Ali Paşanın torunlarından olduğumu söyledim.</p>

  <p>“Hoca sordu:</p>

  <p>“ - Hangi Ali Paşa? Tepedelenli Ali Paşa mı?</p>

  <p>“ - Hayır.</p>

  <p>“ - Çandarlıoğlu Ali Paşa mı? Hadım Ali Paşa mı? Semiz Ali Paşa mı?</p>

  <p>“ - Hayır.</p>

  <p>“ - Arabacı Ali Paşa mı? Kemankeş Kara Ali Paşa mı? Çelebi Ali Paşa mı?</p>

  <p>Ben hocanın malûmat satmak istediğini anladığım için (Kavalalı) demiyordum. O devam ediyordu:</p>

  <p>“ - Sürmeneli Ali Paşa mı? Damat Ali Paşa mı?</p>

  <p>“ - Hayır.</p>

  <p>“ - Hacı Ali Paşa mı? Çorlulu Ali Paşa mı?</p>

  <p>“ - Hayır.</p>

  <p>“ - Hekimoğlu Ali Paşa mı? Bıyıklı Ali Paşa mı?</p>

  <p>“ - Hayır.</p>

  <p>“ - Silâhtar Ali Paşa mı? Lâz Ali Paşa mı? Şahin Ali Paşa mı?</p>

  <p>“ - Hayır.</p>

  <p>“Çocuklar Osmanlı tarihinde böyle her biri tuhaf isimli Ali Paşalardan mürekkep bir ordu oluşuna gülmeye başlamışlardı. Fakat hoca bütün ciddiyetiyle sormaya devam ediyordu:</p>

  <p>“ - Seyit Ali Paşa mı? Benderli Ali Paşa mı?</p>

  <p>“ - Hayır.</p>

  <p>“ - Şehit Ali Paşa mı? Hafız Ali Paşa mı? Hüsam Beyzade Ali Paşa mı? Nasuhzade Ali Paşa mı?</p>

  <p>" - Hayır.</p>

  <p>“ - Hangi Ali Paşa öyleyse.?</p>

  <p>“ - Kavalalı.</p>

  <p>“Hoca güldü:</p>

  <p>“ - Oğlum, dedi, ona Kavalalı Mehmet Ali Paşa derler. Sen daha dedenin adını tam bilmiyorsun. Ceza olarak bütün Ali Paşaları yazıp ezberliyeceksin.</p>

  <p>“Ve üşenmeden, bana o bütün Ali Paşaları, devirleri ve tarihleriyle beraber yazdırdı, vazife olarak verdi, ezberletti.</p>

  <p>Besim vücudunu yukarı alarak dik durdu ve ellerini pantolonunun cebine sokarak göbeğini çıkardı:</p>

  <p>- Kimseye söyleme ama, dedi bizim Kavalalı Mehmet Ali Paşa’nın torunları olduğumuz da rivayetten fazla bir şey değildir. Ali Emîri merhum' “olamaz” derdi. Paşanın yirmi dört çocuğundan yedisi sağ kalmıştı. Şecerenin hiçbir dalında biz yokuz. Kavala’daki çiftliklerin babama Derbent Ağası İbrahim Ağa’dan kaldığı da muhakkak değildir. Hepsi rivayet. Tapu kayıtlarında böyle bir şey yok. Babam Yanya Valisi iken bu rivayetleri tekzip etmemiş. Babıâli de aldanmış buna. Hikâyesi uzundur. Senin annene de bir türlü anlatamadık. İşte ağabeyime sor. Kavalalı Mehmet Ali Paşa’nın bizim dedemiz olduğu muhakkak olmadığı gibi Arnavut olduğu da doğru değildir. Olmuş ne çıkar, olmamış ne çıkar? Bence müsavi. Fakat ablam Arnavut olmakla boşuna övünür durur.</p>

  <p>Besim kızın gözlerindeki hayreti görünce Samim’e döndü:</p>

  <p>- Anlat Allahaşkına ağabey, dedi, bak, ne boş yere meseleler çıkmış. Anlat: Kavalalı Mehmet Ali Paşa Arnavut mu, değil mi?</p>

  <p>Selmin bir protesto hareketiyle doğruluyordu. Samim bir elinin havada martı uçuşunu hatırlatan zarif bir süzülüşüyle onu durdurdu ve dedi ki:</p>

  <p>- Ferhat’la barışmanı istediğim için değil. Görüyorum ki sen çok radikal hareket etmişsin. Bir daha ona dönemezsin. Fakat Mefharet’in o saçma Arnavut gururuna senin vâris<a href="../Text/foot.xhtml#a265" id="k265"><sup>*</sup></a> olmanı istemem. Kavalalı Mehmet Ali Paşa ile karabet derecemiz ne olursa olsun, bil ki bu adam Arnavut değildir. Ben Rıza Nur’la konuştum. O bu meseleyi çok iyi incelemiştir. Kavalalı’nın Arnavut olduğu iddiası, Arnavut Nasyonalist Şemseddin Sami’den çıkıyor. <span class="sgc-1">Kamus</span>’ta böyle bir ima var. Gûya babası İbrahim Ağa Görice’den Kavala’ya gelmiş. Bunun aslı yok. Eski Mısır takvimlerinde de böyle bir iddia yok. Sonradan İngilizler, Türkleri gözden düşürmek için, bu tarih yalanını <span class="sgc-1">Kamus-ül-âlâm</span>’dan almışlar ve Mısır’da yaymışlar. Rıza Nur diyor ki: “Rahmetli Şemseddin Sami, Köprülü Mehmet Paşa’yı bile Arnavut yapmıştır. Kavalalı Mehmet Ali Paşa Arnavutça bilmezdi. Bütün memuriyetlere hep Türkleri getirdi. Mısır’a Arnavut askerini getiren Mehmet Ali değil, Arnavut Tahir Paşa’dır. Mehmet Ali’nin bütün, ailesi de hâlâ Türkçe konuşur. Arnavutça bilen yoktur. Prenses Nazlı Hanım sırası geldikçe “Biz Türk’üz. Arnavutluğumuzu da kim çıkardı? Babamdan ve yaşlı akrabamızdan hiç böyle bir şey duymadık” derdi. Mehmet Ali’nin babası da, amcaları da Türk Ağaları idiler. Kendisi Kavala’yı ihya etmiştir. Arnavutluğa, Görice’ye on para harcamamıştır. Sonra paşa sakallıydı. Hem de sakalı Türk sakallarının biçimindeydi. Arnavutlarda sakallı adam yok gibidir. Bir Arnavut 90 yaşına gelir, yine sakal bırakmaz.”</p>

  <p>Besim bir kahkaha atarak sordu:</p>

  <p>- Bozayı rahat içmek için mi?</p>

  <p>Samim, meseleyi Besim’in şakasına kaptırmamak için:</p>

  <p>- Her ne ise, dedi, babam Yanya Valisi iken, bir gün bana açık söyledi: "Oğlum, sen daha çocuksun, büyürsen kulağında olsun, ben idare adamıyım: Arnavutlarla Arnavud’um, Lâzlarla Lâz’ım, Çerkeslerle Çerkeş’im, fakat aslen Türk oğlu Türk’üm.”</p>

  <p>Selmin şiddetli bir isyan hareketi yapınca, iki dayısı da hayretle durdular. Annesinin iddiasını mı tekrarlayacaktı?</p>

  <p>Kız bağırdı:</p>

  <p><span class="sgc-1">-</span> Bunları bana niçin söylüyorsunuz? Arnavut olup olmadığımı bir saniye düşünmedim. Ferhad’ı kızdırmak için söyledim ben. Çok pişman oldum sonra.</p>

  <p>Samim onun yüzüne dikkatle baktı.</p>

  <p>Selmin tekrarladı:</p>

  <p>- Çok pişman oldum. Ferhad’ı...</p>

  <p>Kızardı ve önüne baktı. “Seviyorum” demek istediği muhakkaktı. Bu kelimenin telâffuz edilmediği zaman daha doğru olduğunu bilmez değildi. Sonra, annesi gibi, iki dayısının da Ferhad’a hangi sebeplerle kırgın olduklarını elbette unutmadı. Selmin’in eski nişanlısı için bu evin bütün havası, teneffüs edilmez derecede ağırdı.</p>

  <p>Besim kıza omuzunu değdirecek kadar yaklaşarak kulağına fısıldadı:</p>

  <p>- Peki... Merak ediyorum... Ne yapacaksın?</p>

  <p>Selmin kendini geriye çekerek dayısına uzaktan baktı:</p>

  <p>- Söyledim size, dedi.</p>

  <p>Ve eksik taraflarını tamamladı:</p>

  <p>- Avrupa’ya gitmeyi düşünüyorum. Orada rastgele biriyle evleneceğim. Karar vermedim daha.</p>

  <p>- Bahtiyar zatın her şeyden haberi var mı?</p>

  <p>Selmin epey düşündükten sonra, yalan şüphesi uyandıran bir tereddüt içinde:</p>

  <p>- Var, dedi.</p>

  <p>- Ne diyor?</p>

  <p>- Hiç. Böyle bir mesele yok onun için.</p>

  <p>Selmin yan gözlerle büyük dayısına bakarak ilâve etti:</p>

  <p>- Benim için de yok.</p>

  <p>Sonra ayağa kalktı. Bu sefer dinç adımlarla odadan çıktı.</p>

  <p>İki kardeş bakıştılar.</p>

  <p>Samim başını salladı:</p>

  <p>- Başka bir şey var, dedi, gizliyor.</p>

  <p>Besim dışarıda gürültülü ayak sesleri duyduğu için, kapıya bakarak sordu:</p>

  <p>- Ne olabilir?</p>

  <p>Fakat içeriye Mefharet’le Aydın giriyordu. Ablasının aşağı kattaki hâdiselerden haberi olmadığı, gözlerinde hâlâ uyku mahmurluğu bulunmasından ve yüzünün tam bir huzur ifade eden tatlılığından belliydi. Aydın’ı göstererek:</p>

  <p>- Şuna bir şey söyleyin, kuzum, dedi, rapor götürüp imtihana girmek istiyor. Yine hastalanacak. Bir sene kaybediversin, ne olurmuş?</p>

  <p>Besim Aydın’a doğru yürüdü ve bir elini onun omuzuna koyarak:</p>

  <p>- Dinle beni, dedi, hani şu bizim evde torunuyuz diye övündüğümüz Kavalalı Mehmet Ali Paşa yok mu? Mısır’ı bir yandan soyup sovana çevirmiş ama, oraya medeniyet de sokmuştur. Kusurları kadar meziyetleri de saymakla tükenmez. Harikulâde bir adam olduğundan kimsenin şüphesi yoktur. İşte bu harikulâde adam 45 yaşından sonra yazı yazmayı öğrenmiştir. 45 yaşından sonra! Hiç hesap tahsil etmediği halde pek güzel hesap yaparmış. Anladın mı? Sen ister bu adamın torunu ol, ister olma, bilesin ki, adam olmak için de, büyük adam olmak için de matematik imtihanına girmek şart değildir!</p>
</body>
</html>
