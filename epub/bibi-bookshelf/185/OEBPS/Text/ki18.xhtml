<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/main.css" rel="stylesheet" type="text/css" />

  <title></title>
  
<style type="text/css">
span.sgc-3 {font-variant:small-caps; font-size:130%}
  span.sgc-2 {font-weight:bold;}
  span.sgc-1 {font-style:italic;}
</style>
</head>

<body>
  <p class="p1"><span class="ilkharf">M</span><span class="sgc-3">efharet</span>, Selmin’in doğru söylemiş olması ihtimalini kabul etmeye başlar başlamaz, onun yüzüne bakakaldı. İlkin: “Yalan” diye bağıracaktı. Fakat kızının çocukluğundan beri, doğru söylediği zaman, hiçbir izaha ve delile ihtiyaç bırakmadan, bir anda inandıran öyle tarif edilmez bir hali vardı ki, annesi yine bununla karşılaşınca, ona ve kendi kendine “Nasıl olur?” diye sormadan evvel, âdeta vücudunda bir noktaya değmiş gibi, hakikatle temasa geldiğini hissetti.</p>

  <p>Bu ilk duygu geçtikten sonra zekâsı işlemeye başlamıştı. Evvelâ ona değil, kendi kendine sordu: “Nasıl olur? Ferhat’la bozuşmamış mıydı? Yalan mı? Şimdi yalan söylemediği ne malûm?”</p>

  <p>Samim’in ve Besim’in yüzüne baktı. Onlar da susuyorlardı. Fakat ikisinde de hayret yoktu. Biliyorlar mı? Danışıklı döğüş mü? Üçü birden onu aldatmak için söz birliği mi ettiler? Nasıl olur? Besim deminden beri burada idi. Selmin büyük dayısıyle beraber girdi odaya. Bu ikisinin, aralarında anlaştıkları belli. Her şeyi bildiği Samim’in halinden belli. Fakat... Nasıl olur? Ağabeyisi yalan söylemez.</p>

  <p>Mefharet gözlerini Selmin’in yüzünden ayırmayarak sordu:</p>

  <p>- Nasıl olur? İnsan kendine bu kadar çirkin iftira atar mı? Nasıl olur? Nişanlın duyarsa ne der?</p>

  <p>Selmin hep o sakin ve inandırıcı haliyle cevap verdi:</p>

  <p>- Onun haberi var. Beraber tertip ettik. Sana bir rezalet korkusu vermek için. Başka türlü Ferhad’ı kabul edemeyecektin. Şimdi inanmayacak kadar sevindin, değil mi? Nihayet., iş bir nikâha kalır.</p>

  <p>Mefharet öfkeye yakın bir heyecanla:</p>

  <p>- Elâlem hesap bilir! diye bağırdı.</p>

  <p>Besim ürkek ve neşeli bir kahkaha ile söze karıştı:</p>

  <p>- Yedi ayda doğan çocuklar da var. Mesele kalmadı. Sen altın torununun kundağını hazırla, ablacığım. Ferhat aç adama göre zemzemle yıkanmıştır. Ne de olsa kızının nişanlısı, kocası demektir. Bugün değilse yarın olur.</p>

  <p>Mefharet ağabeyisinin yüzüne baktı. Samim, gözleri yerde, kımıldamıyor ve susuyordu. İçeriye sofrayı kurmak için giren Ayşe’yi görünce, kederli bir sesle emretti:</p>

  <p>- Çık dışarıya. Biz çağırmadan evvel gelme.</p>

  <p>Bu kederin kaynağını bilmeyen Mefharet düşündü. Ağabeyim de Ferhad’ı istemez. Fakat... Aç adam rezaleti daha mı iyi idi?</p>

  <p>Ona döndü ve sordu:</p>

  <p>- Ağabey, sen ne diyorsun?</p>

  <p>Samim bir sigara yakarak cevap verdi:</p>

  <p>- Ben hakikatin göründüğü kadar çirkin olamayacağını sana söylemedim mi?</p>

  <p>- Biliyor muydun o zaman?</p>

  <p>- Hayır. Fakat senin gibi çarçabuk parlamam. Biraz evvel, yukarıda söyledi bana Selmin.</p>

  <p>Mefharet kendi kendine sorar gibi:</p>

  <p>- İnanayım mı? dedi.</p>

  <p>Samim gülümsedi:</p>

  <p>- Tabiî inanacaksın. Ortada Ferhat gibi bir şahit var.</p>

  <p>Besim yine küçük bir kahkaha salıverdi:</p>

  <p>- Hem şahit, hem fail.</p>

  <p>Fakat hududu aşan bu nükte gayreti aralarından bir soğuk hava dalgası geçirdi. Samim’in oldukça sert bir bakışı karşısında susan Besim başını önüne eğdi.</p>

  <p>Mefharet omuzlarını kaldırmış, teslim olmak için son mukavemet ânını yaşayan bir esir gibi ağabeyisinden beklediği imdadın yetişmediğini de görünce derin bir nefes alıp bıraktıktan sonra omuzlarını indirdi:</p>

  <p>- Ne halleri varsa görsünler! dedi, zorla değil a, ben o Ferhad’ı sevmem, fakat seven varsa buyursun evlensin onunla. Ben ne karışırım? Koskoca kız.</p>

  <p>Sonra iki kardeşine bakarak, gittikçe artan bir hayret içinde söylenmeye başladı:</p>

  <p>- Ne yalanlar! Avrupa’ya gidecek, piçine baba arayacak, evlenecek, boşanacak, yumurcağı alıp gelecek!... Nasıl oldu da benim bir tarafıma inmedi?</p>

  <p>Besim cevap verdi:</p>

  <p>- Senin mukavemetini iyi hesaplamış.</p>

  <p>Mefharet o ağır vücuduyla uçmak ister gibi bir hareket yaparak bağırdı:</p>

  <p>- Aman vallahi bundan sonra kendimi hiç böyle şeylerle üzmeyeceğim. Bir canım var. Ne oluyorum? Ne halleri varsa görsünler. Fakat geç kalmasınlar. Nikâh çabuk olmalı. Doğumdan sonraya kalırsa, o da başka bir rezalet.</p>

  <p>Selmin de bir sigara yaktı ve dumanlarını havaya savurarak:</p>

  <p>- Ben Ferhat’la evlenecek değilim! dedi.</p>

  <p>Mefharet bir omuzunu kaldırarak kızına yan baktı ve sol gözünün altından kıvrılıp dağılan bir nefret buruşuğuyla bağırdı:</p>

  <p>- Haydi, haydi ben öyle çirkin şakaları sevmem. Artık sen benim safiyetimle fazla oynuyorsun.</p>

  <p>Selmin bağırdı:</p>

  <p>- Vallahi şaka değil, anne!</p>

  <p>Yüzü kızarmaya başlayan Mefharet bütün vücuduyla kızına dönerek sordu:</p>

  <p>- Evlenmeyecektin de bu oyunlar nedir? Yalanlar nedir? Karamdakini ne yapacaksın? Deli misin sen?</p>

  <p>Selmin önüne baktı ve alçak sesle:</p>

  <p>- O da yalan! dedi.</p>

  <p>Mefharet’in vücudu Selmin’e doğru uzadı ve gözleriyle sesi bir anda alev aldı:</p>

  <p>- Hangisi?</p>

  <p>Selmin tekrarladı:</p>

  <p>- Yalan.</p>

  <p>Samim ve Besim de, büyük bir hayret içinde, evvelâ birbirlerine, sonra kıza baktılar.</p>

  <p>Mefharet ayağa kalktı ve bağırdı:</p>

  <p>- Ne söylüyorsun ayol? Çıldırtma beni. Neydi o sabahki mide bulantıları. O sapsarı yüzler?</p>

  <p>Selmin elindeki sigarayı göstererek cevap verdi:</p>

  <p>- Bundan. İzmaritleri gördün. Her gece sabahlara kadar sigara içiyordum. Birini söndürüp birini yakıyordum.</p>

  <p>Mefharet kızının üstüne yürüdü ve iki elini de onun yüzüne doğru sallayarak bağırdı:</p>

  <p>- Peki... Neden? Niçin? Sebep ne? O kadar yalana ne lüzum vardı?</p>

  <p>Selmin oturduğu sandalyeyi geri çekti ve Samim’i gösterdi:</p>

  <p>- Dayım biliyor, dedi.</p>

  <p>Ağabeysine bakan Mefharet, ikisine birden sordu:</p>

  <p>- Nedir, ne biliyor? Ne biliyorsun?</p>

  <p>Selmin ayağa kalktı. Bir kelimeyi hatırlamanın zahmetinden yeni kurtulmuş gibi serbestçe:</p>

  <p>- Artık benim de bir şahsiyetim var, dedi. Nişanlımı sevmek veya kovmak yalnız benim hakkımdır. Sen karışamazsın. Onunla ister evlenirim, ister evlenmem.</p>

  <p>Annesi iki avucunu yanaklarının üstüne koydu, ağzını açtı, bir adım geri çekildi:</p>

  <p>- A!... A!...</p>

  <p>Dedi, durdu. Sonra ellerini indirerek Selmin’e yan gözlerle baktı:</p>

  <p>- Sen, sen...</p>

  <p>Dedi yine durdu. Kelimesini aradı ve birdenbire doğruldu:</p>

  <p>- Sen görülmemiş bir münasebetsizsin. Yüzüne bakmam bir daha senin.</p>

  <p>Oda kapısına doğru gidiyordu. Yerinden fırlayan Besim onun yolunu kesti:</p>

  <p>- Dur ablacığım, yahu, ne tuhafsın vallahi... Bu kız bir günah işlese münasebetsiz, işlemese münasebetsiz... Ne var şimdi? Altın bebekten mahrum kaldın diye mi?</p>

  <p>Mefharet kendisini kardeşinin kollarından kurtararak bağırdı:</p>

  <p>- Çekil, Besim!</p>

  <p>Kapıya en yakın sandalyeye oturdu ve hıçkırmaya başladı.</p>

  <p>İki erkek kardeş yine bakıştılar. Besim, yüzünde afiş kadar büyük bir hayretle ağabeyisine yaklaştı. Selmin de hayretini onlarınkine karıştırmak istiyormuş gibi büyük dayısının sol tarafına geldi ve sessizce durdu.</p>

  <p>İkisi de, Mefharet’i gözlerinin ucuyla süzen ve düşünen Samim’e bakıyorlardı. Kızının masum olduğunu öğrenen ananın bu kederine ne mânâ vermeliydi? Sevinç gözyaşları değildi bu. Sadece heyecan da değildi. Kadın bir felâkete uğramış gibi ağlıyordu.</p>

  <p>Samim kardeşinin ve Selmin’in kendisinden bu muammanın istikametine sürükleyecek bir ışık beklediklerini anlıyordu. Endişe ile beslenen ruhların üzüntüye ne kadar muhtaç olduklarını bilirdi. Kız kardeşinde bu ihtiyacı her zaman görmüştü. Sinir hekimlerinin sempatikotonik<a href="../Text/foot.xhtml#a219" id="k219"><sup>*</sup></a> deyip çıkıverecekleri feveranlı<a href="../Text/foot.xhtml#a44" id="k44"><sup>*</sup></a> ruhlarda iç mücadele zevkinin şüphe, korku, hınç, öfke ve kuruntu gibi düşman hisleri kendi dinamizminin gıdalarını aradığını ve bulamayınca, ansızın bomboş kalan ruhun dayanılmaz bir sıkıntı içinde kıvrandığını, şimdi bir kere daha, fakat bu sefer en kuvvetli tecellisi<a href="../Text/foot.xhtml#a243" id="k243"><sup>*</sup></a> içinde görüyordu. Bu da Samim’in “Olmak dramı” adını verdiği dip zıtlığın, varlığın temellerini sarsan büyük ıstıraplarından biriydi.</p>

  <p>Başını salladı ve mırıldandı:</p>

  <p>- Bahtiyar olmak için bedbaht olmağa ihtiyacı var. Her insan böyledir. Fakat Mefharet gibi galeyanlı tiplerde bu daha açıktır: “Başının belâsını arıyor” der halk. Her insan arar bunu. Farkında değildir. Sanatkârlar hissederler. Fuzulî’yi hatırlayın: “Yani ki çok belâlara kıl müptelâ beni”. Hamid de Makber’in önsözünde “Kederimin artması için sevinmek isterim” der. Aynı şeydir: Sevincinin artması için kedere ihtiyacı var, demektir.</p>

  <p>Besim, ağabeyisinin alçak sesle söylediği bu sözleri duymayacak kadar sesli hıçkırıklarla ağlayan Mefharet’e bir göz attıktan sonra oturdu:</p>

  <p>- Evet, dedi, acayip şeydir bu insan ruhu. Ne yapacağız şimdi? Bu kadıncağıza bir felâket ihsan etmesi için Allah’a dua mı edeceğiz?</p>

  <p>Samim gülümsedi:</p>

  <p>- Lüzum yok, dedi, o kendi kendine muhtaç olduğu felâketi yaratır.</p>

  <p>Selmin de mırıldandı:</p>

  <p>- Çok doğru.</p>

  <p>Besim ablasına tekrar bakarak Selmin’in anlayışını kendi hayretinde devam ettirdi:</p>

  <p>- Ve çok acayip, çok... Dün ablamı ağlatan felâket bugün ortadan kalkınca onu yine ağlatıyor. Ne iştir bu?</p>

  <p>Samim’e dönerek sordu:</p>

  <p>- Peki ağabeyciğim, ben hiç böyle hisler duymuyorum.</p>

  <p>- Farkında değilsin.</p>

  <p>- Etme.</p>

  <p>- Değilsin. Düşünsene: Seni de sinirlendiren bazı haller, fikirler, insanlar yok mu hiç?</p>

  <p>- Var tabiî.</p>

  <p>- Saadetini ve neşeni onlara borçlusun. Sana mücadele zevkini veriyorlar. Ve aradığın şey zaferden evvel, bu zevktir.</p>

  <p>Birdenbire hıçkırıkları kesilen Mefharet, kendisinden bahsedildiğini anlamış gibi, ıslak, şişkin, kızarmış gözleriyle Samim’e bakıyordu. Yavaş yavaş kalktı ve Besim’in masasının üstünde duran tabakasından bir sigara alarak yaktı. Öfkesinin geçmek üzere olduğunu saklamak ihtiyacından doğan sahte bir öfke ile bağırdı:</p>

  <p>- Ne var? Ne olmuş? Beni mi konuşuyorsunuz?</p>

  <p>Besim cevap verdi:</p>

  <p>- Seni konuşuyoruz. Hayrete düşürdün beni. Anlatsana kuzum. İki ay evvel. Ferhad’ın kaynanası olmak senin için ölümdü. Küplere biniyordun. İki gün evvel altın bebeğin hanım ninesi olmak seni çıldırtıyordu. Biraz evvel iki felâketten de kurtuldun. Hiçbir keder, öfke, gözyaşı sebebi kalmadı. Yine küplere biniyorsun, ağlıyorsun. Nedir bu, söylesene.</p>

  <p>Mefharet şaşkın gözlerle Besim’e bakarak:</p>

  <p>- İstemiyorum, dedi.</p>

  <p>- İstemediğin nedir?</p>

  <p>Gözleri sağa sola, yukarı aşağı gidip gelen kadının cevap aradığı belliydi. Fakat bulamıyordu.</p>

  <p>Besim ağabeyisine döndü:</p>

  <p>- Vallahi hakkın var. Farkında değil. Peygamber gibi adamsın sen. Şaştım, kaldım. Simeranya’da nasıl hallediliyor bu mesele?</p>

  <p>Kaşlarını kaldırıp indiren Samim isteksizlikle cevap verdi:</p>

  <p>- Henüz orasını yazmadım. Sana anlatmak zor. Bu bir “dip zıtlık” problemidir. Uzun bir tarih vetiresi<a href="../Text/foot.xhtml#a268" id="k268"><sup>*</sup></a> vardır. Brahmanizm ve Budizm kültüründen zamanımıza kadar gelmek lâzımdır. Mefharet’in gözyaşlarından on cilt kitap çıkarmak seni güldürür. Fakat böyledir. Bir şeyin içinde her şeyin sırrı vardır.</p>

  <p>Kaşları kalkan ve açık mavi gözlerinde masum görünmeye çalışan bir yaramaz çocuğun sabit bakışları parlayan Besim sordu:</p>

  <p>- Ne imiş Allahaşkına o dip zıtlık? Dip koçanı gibi bir şey.</p>

  <p>Samim, kısaca izah mecburiyetinin ümitsizliği içinde, aynı isteksizlikle cevap verdi:</p>

  <p>- Bahçede anlattığım yıldırım misalini hatırla. Tabiatın elinde elektrik bazan kendi kendini yıkan bir tahrip aletidir. Ağaçları devirir ve yakar. İnsan elektrik ışığında olduğu gibi pozitifi ve negatifi hayırlı bir senteze kavuşturabilir. Bunu madde sahasında yapabilmiştir de mânevî sahada henüz kendi zıtlıklarının esiridir. Çünkü bilgisi ve kendi kendisi hakkındaki ölçüsü madde sahasını henüz aşamamıştır. “Madde” derken bugünkü mânâsını alıyorum. Yoksa Simeranya’da maddenin katılaşmış bir ruh ve ruhun beş duyumuzla idraki mümkün olmayan ince bir madde olduğu kabul edilmiştir. Bilgisi bugünkü mânâsıyle maddeyi aşamayan insan...</p>

  <p>Büfenin üstünde duran telefon çaldı. Mefharet yürüdü ve aleti eline aldı.</p>

  <p>- Anlamadım, diye bağırdı, kim? Meral mi? Peki? Anlamıyorum. Nenin altında kalmış? Sesiniz çok fena geliyor. Otomobilin altında mı kalmış? Alo... Alo... Ölmüş mü? Vallahi anlamıyorum.</p>

  <p>Samim yerinden fırladı, koştu, ablasının elinden telefonu öyle hırçın bir el hareketiyle kaptı ki, kadın onun bu ani ihtiras hamlesinde bir şeyler sezer gibi oldu ve hayretle durakladı. Ağabeysi evin içindeki sakin tabiatına hiç uymayan bambaşka bir sesle bağırıyordu:</p>

  <p>- Alo! Alo!</p>

  <p>Fakat cevap alamıyordu. Yüzü kıpkırmızı kesilmişti. Besim de ona doğru koştu. Yalnız Selmin kımıldamıyor, önüne bakıyordu.</p>

  <p>Samim cevap almaktan ümidini kesince, telefonu kapadı ve bir an hareketsiz kaldı. Sonra oda kapısına doğru, sandalyalara çarparak koştu. Mefharet de şaşkın bakışlarını onun peşinden koşturuyordu. Telefon bir daha çaldı.</p>

  <p>Hemen geriye dönen Samim âhizeyi kulağına yapıştırdı.</p>

  <p>- Evet... Benim... Samim... Evet... Ha... Ey... Neyse... Çok sever, malûm... Peki... Nerede şimdi kendisi? Peki... Güle güle.</p>

  <p>Samim telefonu kapadı. Rengi yerine gelmişti. Masanın başına gitti ve bir sigara yaktı.</p>

  <p>Gözlerini ondan ayırmayan Mefharet sordu:</p>

  <p>- Ne imiş?</p>

  <p>Samim biraz evvelki nafile heyecanının kalıntılarını, ağzındaki dumanla birlikte, şiddetli bir nefes halinde boşaltarak cevap verdi.</p>

  <p>- Bir şey değil. Meral’in köpeği otomobilin altında kalmış. Baytara götürecekmiş onu.</p>

  <p>Mefharet gittikçe artan şüphesinin keskinleştirdiği bir dikkatle Samim’e bakmağa devam etti:</p>

  <p>- Bize ne Meral’in köpeğinden? Telefona ne lüzum var?</p>

  <p>Samim cevap vermedi ve oturdu. Mefharet ona doğru ilerleyerek ısrar etti:</p>

  <p>- Bize ne ağabey?</p>

  <p>Samim yine cevap vermeyince, Mefharet, hayretten açılan ağzına avucunu kapayarak Besim’e döndü:</p>

  <p>- Felâket! dedi, anladın mı şimdi meseleyi? Seninle düşünüp duruyorduk. Meral’miş meğer. Meral! Çıldırırım! Ayol, kızı yerinde ağabeyimin. Felâket!</p>

  <p>Besim biraz evvelki hayretinin yerini çarçabuk dolduran bir neşe içinde cevap verdi:</p>

  <p>- Fena mı? Allah’a şükret. Sana bir felâket ihsan etti!</p>

  <p>Mefharet, ayakta sallanıyordu.</p>

  <p>Samim’in yanında oturan Selmin onun kulağına eğildi:</p>

  <p>- Bugün buluşacaktınız, değil mi?</p>

  <p>Dayısı dudaklarının ucuyla cevap verdi:</p>

  <p>- Evet.</p>

  <p>Selmin gülümsüyordu. Biraz sonra kalktı ve terasa doğru yürüdü. Hemen arkasından giden Samim’le bahçeye indiler.</p>

  <p>Kız dayısının koluna girdi ve arkasına dikkatle baktıktan sonra, alçak sesle:</p>

  <p>- Bugün Cezmi ile buluşacak, dedi.</p>

  <p>- Ne biliyorsun?</p>

  <p>- Biliyorum.</p>

  <p>Samim hafifçe sarardı. Gözleri kararıyor, yine ince bir is tabakası her şeyin üstüne sıvanıyordu.</p>

  <p>- Yalan ha? diyebildi.</p>

  <p>Selmin’in cevabını beklemeden, baygınlığa yakın bir iç çekişinde, birdenbire ruhunun dibine çöken kederin ağırlaştırdığı sesiyle tekrarladı:</p>

  <p>- Yalan ha!</p>

  <p>Ve kıza yüzünü göstermemek için, iyice görmediği bir istikamete doğru, gevşek adımlarla, rastgele yürüdü.</p>
</body>
</html>
