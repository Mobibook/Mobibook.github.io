<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-3 {font-weight:bold;font-style:italic;}
  span.sgc-2 {font-style:italic;}
  span.sgc-1 {font-variant:small-caps; font-size:130%}
</style>
</head>

<body>
  <p class="p1"><span class="ilkharf">N</span><span class="sgc-1">ecile</span> koltuğunun altından dereceyi çıkardı. Ateşi yok. Bu kırıklık nedir öyleyse, bütün vücudunda? Soğuk almış olacak. Bir ıhlamur. Zile bastı. Canı kahve istiyor. Saate baktı. On ikiye geliyor. Uyumuş mudur Renginaz? Gelip otursa burada. Biraz dizlerini oğsa. İçinde bir sıkıntı var. Kalbinin üstünde sanki bir yengeç yapışmış. Rahat nefes alamıyor. Son günlerde hep böyle. Fakat bu gece çok fazla...</p>

  <p>Bekledi. Renginaz gelemiyordu. Uyudu galiba. Son zamanlarda ona da bir şeyler oldu. Yattığı kalktığı belli değil. Uyku saatlerini şaşırdı. Gözleri bir tuhaf, çakmak çakmak. Acayip bakıyor, deli gibi. Sapıtıyor ikide bir. Neydi dün akşam? Ben eve gelince sordum: “Telefon eden oldu mu?” diye. Cevap vermedi ve şarkı söylemeye başladı. Korktum. Bu sabah da, kahvaltı sofrasını kurarken söyleniyordu kendi kendine. Saatte bir kahve içiyor ve kendi falına bakıyor. Yüzü kıpkırmızı kesiliyor. “Fena, fena!” diyor. “Nedir fena olan?” diyorum, cevap vermiyor, içini çekiyor, yine: “Fena, fena!” diyor. Aşağıya inip bakayım.</p>

  <p>Necile yataktan indi, terliklerini giydi ve gerindi. Uykuya benzemeyen bir baygınlık vardı içinde. Sallanarak yürüdü. Sofanın elektriğini yaktı. Birkaç adım daha yürüdükten sonra durdu ve arkasına baktı. Evham. Renginaz’dan bulaşıyor ona.</p>

  <p>Tırabzanlara tutunarak merdiveni indi.</p>

  <p>Renginaz yatağında dimdik oturuyordu. Yüzü yine kızarmıştı. Sarı saçları bir gözünün üstüne düşmüştü. Göğsü açıktı ve bir memesi gömleğinin dışında duruyordu. Mıncıklanmış gibi yer yer kızarıktı.</p>

  <p>Necile içeriye girince, Renginaz’ın yüzünde ve duruşunda hiçbir değişiklik olmadı. Âdeta onu görmemiş gibiydi. Yalnız kaşlarını kaldırdı. Necile gözlerini ondan ayırmayarak ağır ağır, ona doğru yürüyordu.</p>

  <p>Renginaz bir elinin işaret parmağını havaya doğru kaldırarak, alçak sesle sordu:</p>

  <p>- Duyuyor musun, hanım?</p>

  <p>Necile durdu:</p>

  <p>- Ne var?</p>

  <p>Renginaz kulağını biraz daha yukarı vererek, daha alçak ve boğuk bir sesle:</p>

  <p>- Biri ıslık çalıyor! dedi.</p>

  <p>Bütün dikkati kulaklarında toplandığı için, havaya dikili gözleri bulanıktı. Sesin, devam ettiğine emin olduktan sonra Necile’ye baktı. Şimdi gözlerinde en sakin ve makûl zamanlarının duru, parlak ve devamlı berraklığı vardı. Bakışları kadar sakin, içe işleyici ve inandırıcı bir sesle sordu:</p>

  <p>- Duyuyor musun? Bak, iyi dinle!</p>

  <p>Kulak çınlamasıyle ıslık arasında bir sesi uzaktan uzağa duyan Necile başını silkeleyerek bağırdı:</p>

  <p>- Aman! Deli olma yine. Zaten benim de heyheylerim iisiiimde, sinirlerimi büsbütün oynatma. Kalk, bana bir kahve pişir.</p>

  <p>Renginaz göğsünü kapattı, karyoladan inecekmiş gibi yorganın kenarlarını tuttu ve durdu. Kırpılmayan gözlerinin uslu mavisiyle Necile’ye bakıyordu.</p>

  <p>- Korkuyorum, dedi.</p>

  <p>- Neden korkuyorsun? Mutfağa gitmekten mi? Ben de beraber gelirim seninle.</p>

  <p>Renginaz karyolanın sağ tarafında, üç dört adım uzaktaki pencereye bakarak cevap verdi:</p>

  <p>- Hayır. İnan olsun ki değil. Bak, Necile aklımı oynattım zannetme. Deminden beri cama vuruyorlar. Sen odaya girince kesildi. Fakat ıslık çalıyorlar hâlâ.</p>

  <p>Necile pencereye doğru korkak adımlarla yürüdü, cama burnunu dayadı, bir avucunu gözlerine siper ederek dışarıya baktı. İkinci kata ve daha yukarıya doğru yükselen çamlarla pencere arasında, odadan gelen ışığın hafifçe aydınlattığı boşluğa bir göz attıktan sonra, Renginaz’a döndü:</p>

  <p>- Kalk sen de bak. Hiçbir şey yok. Bahçeden ikinci kata tırmanmak kolay mı? Evham bunlar, evham. Sapıttın sen bu günlerde.</p>

  <p>Ayaklarını karyoladan indirip terliklerinin içine sokan Renginaz, yatağın kenarında otururken en akıllı zamanlarının şimdiki delice sözlerine hiç uymayan sakin sesiyle cevap verdi:</p>

  <p>- Evham değil vallahi. Neşle, burada olsaydın, sen de duyardın. Bir kuş gagalar gibi vuruyorlar cama.</p>

  <p>- İyi ya işte. Kuştur belki. Ben gelince uçmuştur.</p>

  <p>- Değil, kuş değil. Bak. Neden anladım biliyor musun? Tuhaf bir şey. İnanmayacaksın, fakat inan Neşle. Ben içimden bir türkü söylüyordum. Camda tempo tutuyorlardı.</p>

  <p>Necile bağırdı:</p>

  <p>- Haydi, kalk, kalk, sen adamakıllı sapıtmışsın. Yalnız bana pişireceksin kahveyi. Sen içmeyeceksin. Aklına dokunuyor senin kahve. Sabahtan beri kaç fincan içtin? On mu, on beş mi?</p>

  <p>Renginaz yine o sesi dinliyormuş gibi bir kulağını yukarı kaldırıp ağzını yarı açarak durdu.</p>

  <p>- Kalk! diye bağırdı Necile.</p>

  <p>Renginaz kalktı. Üstünde yalnız gömleği vardı. Uzun, biçimli ve çıplak bacaklarının tazeliği iri ve buruşuk ayaklarında iflâs ediyordu. Necile karyolanın ayak ucunda duran pijamaya bakarak sordu:</p>

  <p>- Ayol, neye böyle çıplak yatıyorsun? Pijamanı niçin giymiyorsun?</p>

  <p>Renginaz kapının arkasında asılı hırkasını giydi. Kenara çekildi. Necile onun dışarı çıkmaktan korktuğunu anladığı için, yürüdü, öne düştü. Sofaya çıktılar. Arkada kalmaktan da korkan Renginaz hanımının yambaşında yürüyor ve onun kolunu tutuyordu.</p>

  <p>Alt kata inen merdivende yukarıdan gelen ışık gittikçe zayıfladığı için Renginaz Necile’ye daha fazla sokulmuş, onun kolunu iki eliyle tutuyordu. Son basamaklarda karanlık arttı. Durdular. Renginaz titriyordu. Necile de ürperdi. Islık sesini şimdi o da yukarıdakinden daha net duyuyordu. Korkusunu Renginaz’a hissettirmemek için, son basamağa da indikten sonra, vücudunu içeriden kırbaçlayan bir cesaret hamlesiyle sağ taraftaki duvara doğru koştu, iki elini birden, avuçlarının ince derisini karıncalandıran soğuk ve pürtüklü kirecin üzerinde, yukarıdan aşağı ve sağdan sola dolaştırarak komütatörü aradı. O-muzlarında bir kesiklik vardı. Kolları kopup yere düşecekmiş gibi uyuşuyordu. Işığı yaktı. Renginaz’ın yüzünü görünce, tüyleri bir daha ürperdi. Kızın saçları dimdikti. Gözleri büyümüştü. Ağzı yarı açık ve burun delikleri kabarıktı. İki elinin de tırnaklarını onun koluna geçirmiş, soluyordu.</p>

  <p>Necile yürümek istedi, fakat Renginaz kımıldamıyor ve onu bırakmıyordu. Nereye baktığı belli olmayan gözleri de hareketsizdi ve iki çakıltaşı gibi sert görünüyordu.</p>

  <p>Necile kolunu bir kere daha çekti, kurtarmaya muvaffak olamayınca, bir eliyle onun omuzunu tuttu ve sarstı:</p>

  <p>- Hişt! Renginaz! Ne oluyorsun?</p>

  <p>Kız cevap vermedi. Başı sallandı ve hareketsiz kaldı. Yüzü de hiç değişmiyor ve gözleri kımıldamıyordu. Necile’nin kalbi çarpmaya başladı. Öldü mü bu kız, birdenbire? Ne oldu buna? Kaskatı duruyor. Fakat tırnaklarını gittikçe daha fazla bastırıyor Necile’nin koluna. Islık sesi de çoğalıyor. Fırtına mı var dışarıda?</p>

  <p>Necile Renginaz’ın çenesini tuttu, iki yana doğru kuvvetle sarstı ve bağırdı:</p>

  <p>- Kız! Hişt! Renginaz! Renginaz!</p>

  <p>Renginaz birdenbire silkindi, gözlerini kırpıp açtı, Necile’nin kolunu bırakarak iki elini de boğazına götürdü ve derin bir nefes aldı. Sonra omuzlarını kaldırarak etrafına baktı.</p>

  <p>- Biri beş geçe, diye mırıldandı.</p>

  <p>Necile bir eliyle acıyan kolunu tutarak sordu:</p>

  <p>- Ne diyorsun Renginaz? Ne oldu birdenbire sana? Açıldın mı şimdi?</p>

  <p>Renginaz, belki bir şey söylemek için ağzını açtı, fakat alt çenesi o kadar titremeye başladı ki, dişleri birbirine vuruyor ve konuşmasına imkân bırakmıyordu.</p>

  <p>Necile onu kolundan tuttu.</p>

  <p>- Haydi, çıkalım yukarıya, dedi.</p>

  <p>Renginaz yürümek istemedi, kolunu çekti, dalgın gözlerini önüne eğerek sordu:</p>

  <p>- Saat kaç?</p>

  <p>- Saati ne yapacaksın?</p>

  <p>- Bire geldi mi?</p>

  <p>Necile kol saatine baktı. Eli o kadar titriyordu ki, kadranı görebilmek için öteki eliyle bileğini tutmaya mecbur oldu.</p>

  <p>- On ikiyi on geçiyor, dedi.</p>

  <p>Renginaz gözlerini yumdu, içini çekerek mırıldandı:</p>

  <p>- Biri beş geçe.</p>

  <p>- Ne var biri beş geçe?</p>

  <p>- Öyle dediler.</p>

  <p>- Kim dedi?</p>

  <p>Renginaz’ın bütün vücudu sallandı ve zangır zangır titremeye başladı. Necile’nin hayreti korkusunu tâdil<a href="../Text/foot.xhtml#a237" id="k237"><sup>*</sup></a> ediyordu.</p>

  <p>Tekrarladı:</p>

  <p>- Ne var biri beş geçe? Kim dedi? Ne var, ne oluyorsun Renginaz?</p>

  <p>Kız mutfak istikametinde yürümeye başladı:</p>

  <p>- Kahve... Kahve içelim.</p>

  <p>Necile de onunla beraber yürüdü. Telefon. Bir yere, bir doktora, yakın komşulardan birine telefon etse... Bu imkân ona biraz ferahlık verdi. Daha olmazsa telefon var. Islık sesi de uzaklaşıyordu. Evham bunlar hep. İkisinin de sinirleri çok bozuk demek. Hele bu kızın. İçmesin kahve. Sinirlerini o bozuyor belki.</p>

  <p>Yürüyorlardı. Artık eski parkelerin çıtırtısından başka ses yoktu. Necile onu kolundan tuttu:</p>

  <p>- Gel, dedi, ben vazgeçtim kahveden. Sen de içmeyeceksin. Ihlamur pişirelim. İlâç da alır, uyuruz.</p>

  <p>Renginaz durdu ve sordu:</p>

  <p>- Saat kaç?</p>

  <p>Necile onu geri çevirmek için kolundan çekti:</p>

  <p>- Haydi, şimdi de saatle bozma. Yürü. Ihlamurdan da vazgeçtim.</p>

  <p>- Kahve içelim.</p>

  <p>- Olmaz. Yürü. Gel.</p>

  <p>Renginaz kolunu kurtardı ve mutfak tarafına doğru yürüyerek tekrarladı:</p>

  <p>- Kahve.</p>

  <p>Necile’nin onunla didişmeye takati yoktu. Mutfağa girdiler. Yüzlerine serin bir hava çarptı. Hemen elektriği yaktı Necile. Etrafına bakındı. Bahçe kapısı açıktı. Yürüdü, kapıyı kapadı ve kilitledi, Renginaz’a dönerek:</p>

  <p>- Aklın başında değil senin, dedi, açık bırakmışsın kapıyı.</p>

  <p>Arkasına korku ile bakarak ona doğru yürüyen Renginaz, kısık bir sesle:</p>

  <p>- Vallahi kapadımdı ben.</p>

  <p>- Sus. Kahve takımı ve elektrik ocağını al, benim odamda pişirelim kahveyi.</p>

  <p>Renginaz yine kımıldamıyordu; Necile’nin kolunu tutmuş, onun vücudunu kendine siper ederek bahçe kapısına bakıyordu.</p>

  <p>- Ben kapadımdı vallahi onu Neşle, diye tekrarladı.</p>

  <p>İkisi de titriyordu. Necile ıslık sesinin çoğalmaya başladığını duydu. Korku ile etrafına bakıyordu. Sonra gözleri bahçe kapısının üstünde durdu. Korkunun boğduğu bir sesle:</p>

  <p>- İyice kapamamışsın öyleyse, rüzgâr açmış, dedi.</p>

  <p>- Hayır, kilitledimdi de.</p>

  <p>Necile hemen, yukarıya, odasına çıkmak istiyordu. Sağ tarafındaki rafa doğru yürüdü, titreyen elleriyle oradan büyük bir tepsi çekti. Renginaz’ın eline verdi:</p>

  <p>- Haydi, dedi, sen cezveyi ve fincanları da al. Ben de elektrik ocağını...</p>

  <p>Sözünü bitiremedi. Bahçe kapısına vuruluyordu. Elini şiddetle çarpan kalbinin üstüne koydu ve baktı. Evet, bahçe kapısına vuruluyordu. Fakat garip bir sesti bu. İnsan yumruğunun çıkardığı yuvarlak ve tok ses değil. Yayvan, yumuşak, ucuna pamuk sarılı bir sopa ile vuruluyormuş gibi hafif ve dağınık bir ses.</p>

  <p>Renginaz iki eliyle birden Necile’nin kolunu sımsıkı tutarak alçak ve titrek bir sesle:</p>

  <p>- İşte o, dedi.</p>

  <p>Yan gözlerle Renginaz’ın bembeyaz yüzüne bakan Necile “O kim?” diye sordu içinden; fakat sesi çıkmadı. Bu sefer kapıda, bir köpeğin tırnaklarıyle tahtayı kazımasına benzeyen başka türlü bir gürültü vardı.</p>

  <p>- Köpek galiba... diye mırıldandı Necile.</p>

  <p>Onun kulağına eğilen Renginaz:</p>

  <p>- Köpek değil, dedi, o. Bak, şimdi...</p>

  <p>Ve alçak sesle: “Ağzı burnu ufacık” türküsünü mırıldanmaya başlayınca, kapıda tempolu vuruşlar duyuldu.</p>

  <p>Necile kendini mutfak kapısına doğru attı:</p>

  <p>- Yürü!</p>

  <p>Elektrikleri açık bırakarak merdivene doğru koştular. Renginaz hanımının kolunu bırakmıyordu. Arkalarına bakmadan merdiveni çıktılar. Necile orta kattaki odadan telefonu alıp yukarı çıkarmak istediği halde bir saniye duramadı. Bir solukta üst kata vardılar.</p>

  <p>Necile’nin yatak odasına girdiler, kapıyı kapadılar ve kilitlediler. Islık sesi devam ediyordu.</p>

  <p>Birbirlerine baktılar. İkisi de bembeyazdı.</p>

  <p>Renginaz yine Necile’nin kulağına eğilerek sordu:</p>

  <p>- Saat kaç?</p>

  <p>Bu sual kadını büsbütün dehşete düşürüyordu.</p>

  <p>Renginaz tekrarladı:</p>

  <p>- Saat kaç?</p>

  <p>Sonra, Necile’nin bileğini tutup yukarı kaldırarak saate baktı ve mırıldandı:</p>

  <p>- On ikiyi., on., onsekiz geçiyor.</p>

  <p>Necile iki elini de kalbinin üstüne koydu. Odanın her tarafına korku ile bakıyordu. Telefon. Telefon etmeli artık.</p>

  <p>Kendi kendine tekrarladı: Telefon etmeli artık. Bu düşünceyi yüksek sesle söylediğinin farkında değildi. Renginaz iki elini de yukarı kaldırdı:</p>

  <p>- Yo...k! dedi, telefon etmek olmaz.</p>

  <p>- Niçin?</p>

  <p>- Fitil bir kere yanacak. Biri beş geçeden evvel hiçbir şey yapamayız. Emir öyle. Etekten başlayıp yukarıya doğru.</p>

  <p>Renginaz boğulur gibi içini çekti, ellerini yüzüne kapadı ve bağırdı:</p>

  <p>- Görüyorum, görüyorum, çok fena Neşle, görüyorum, çok fena, çok fena...</p>

  <p>Ve hıçkırmaya başladı.</p>

  <p>Necile oda kapısına doğru koştu. Telefon. Hemen. Yoksa ya düşüp bayılacak, ya çıldıracak. Telefon. Fakat birdenbire durdu: Kapıya vuruluyordu. Hep öyle: Yayvan ve yumuşak...</p>

  <p>Korkunun felci içinde hareketsiz kaldı.</p>

  <p>Birdenbire sesler kesilmişti. Necile kendini ümitsizce bir uçuruma fırlatıp atar gibi kapının kanadına doğru savurdu. Anahtarı, sonra topuzu çevirdi. Renginaz onun kolunu tutmuş, boğuk bir sesle:</p>

  <p>- Açma! diyordu, açma. Neşle, açma! Çok fena!</p>

  <p>Necile topuzu çekti ve kanadı araladı. Fakat daha fazla açmaya muvaffak olamadı. Dışarıda bir kuvvet buna mani oluyor gibiydi. Aralıktan bakmaya cesaret edemedi. Topuzu bıraktı. O zaman kapı kendiliğinden biraz daha açıldı.</p>

  <p>İki kadın da birbirine sokulmuş, tir tir titreyerek bekliyorlardı. Uzun zaman yerlerinden kımıldayamadılar. Islık sesi uzaktan uzağa devam ediyordu.</p>

  <p>Necile yarı açık duran kapıya doğru bir hamle daha yapmak istedi, fakat hiç takati yoktu. Renginaz da hâlâ onun bir kolunu sımsıkı tutuyor ve bırakmıyordu.</p>

  <p>Biraz daha durdular. Renginaz’ın parmakları gevşedi. Pencerenin yakınındaki lâke iki koltuğa oturdular. Necile Renginaz’ın yüzüne bakmağa da cesaret edemiyordu. Tekrar elini kalbinin üstüne koydu. Allah’ım... -Yalnız böyle zamanlarda Allah’ı ararsın değil mi?- Beni affet...</p>

  <p>Islık sesi uzaklaşıyordu. Odanın renkleri açılmaya başladı. Renginaz onun bileğine bakıyordu.</p>

  <p>Şimdi soracak.</p>

  <p>İşte:</p>

  <p>- Saat kaç?</p>

  <p>Necile ondan makul bir cevap almak ümidiyle sesinin en tatlı tonunu aradı:</p>

  <p>- Niçin., niçin., soruyorsun hep., saati?</p>

  <p>Ağzı o kadar kuruydu ki, bu cümleyi çok zor bitirebildi. Renginaz’ın yüzüne bakamadı. Cevabını bekledi. Müthiş bir şey söyleyecek diye korkuyor, fakat merak ediyordu.</p>

  <p>Renginaz mırıldandı:</p>

  <p>- Biri beş geçe.</p>

  <p>- Ne var biri beş geçe, Renginaz?</p>

  <p>Renginaz ellerini yüzüne kapadı ve tekrarladı:</p>

  <p>- Çok fena, çok fena.</p>

  <p>Islık sesi birdenbire o kadar yakınına geldi ve şiddetlendi ki Necile kulaklarını tıkadı. Allah’ım... Allah’ım... Gözleri Renginaz’a doğru kaydı. Kız başını sallıyor ve alçak sesle bir şey söylüyordu. Yüzünün ifadesinden ve dudak hareketinden, Necile onun yine “Çok fena, çok fena”, diye tekrarladığını anladı. Saate baktı: On ikiyi yirmi geçiyor.</p>

  <p>Gözleri karyolasına doğru kaydı ve yastığının beyazlığında, yorgun bakışları, geçmiş gecelerin derin uykularına hasret uyandıran bir sükûn vaadi bulur gibi oldu. Esnemeğe başladı. Uyku, derin bir uyku, ah, onu bir anda kapıp sabaha ulaştıracak, sabaha, ışığa, insan seslerine, hayatın gürültüsüne ve herkesle beraber olmanın emniyetine kavuşturacak bir uyku uyuyabilse... Hemen uyku ilâcı almayı düşündü. İki tablet üstüste. Dolabına koştu ve Dial tüpünü buldu. İradesini Renginaz’ın meşum tesirlerinden korumak için, onun yüzüne hiç bakmadan, iki tablet yuttu. Bardağı tekrar doldurdu ve ona doğru yürüdü:</p>

  <p>- Sen de al, dedi, uyku ilâcı... Gardrobun üstünde ince battaniye de var. Onu üstüne çek, şu kanepede uyu. Haydi!</p>

  <p>Renginaz bir elini ağır ağır uzattı, bardağı aldı, fakat eli havada, birdenbire donmuş gibi kaldı. Necile bir avucuna koyduğu tabletleri ona doğru uzatarak bağırdı:</p>

  <p>- Al, haydi, şunları da, haydi, iç.</p>

  <p>Renginaz’ın gözleri yine büyüyor ve kırpılmıyordu. Bütün varlığını görünüşüne doldurup kendisi kayboluyormuş hissini veren bir hareketsizlik içinde kalıplanıyordu. Necile yine onun çenesini tuttu ve sarstı:</p>

  <p>- Renginaz! Kendine gel! İç şunu!</p>

  <p>Kız dudaklarının ucuyla, bir fısıltı halinde:</p>

  <p>- Görüyorum! dedi.</p>

  <p>Bütün çizgileri birdenbire savrulduktan sonra gerilen yüzünde, şimdi, korku ile merhamet arasında bir mânâ sallanışı vardı. Yine dudakları kımıldadı. “Alevler” gibi bir kelimeyi zar zor üfüren bir nefes çıktı ağzından.</p>

  <p>- Ne alevleri? İç şunu.</p>

  <p>Necile onun bardağı tutan elini ağzına doğru itti, epey uğraştıktan sonra ilâcı zorla ona içirdi. Dolabın üstünden battaniyeyi çekti. Renginaz’ı tuttu, kanapeye doğru sürükledi.</p>

  <p>- Haydi uzan, dedi, örteyim seni.</p>

  <p>Onun yine kaskatı durduğunu görünce, son günlerde artan başka hislerini harekete getirmek için, dikliğine her zaman şaştığı göğsünü gıdıkladı ve tekrarladı:</p>

  <p>- Haydi!</p>

  <p>Renginaz sıçradı ve boğazında kahkaha haline gelmeden dağılan boğuk bir ses yuvarlandı.</p>

  <p>Necile onu kollarından sımsıkı tutup kanepeye çökertti.</p>

  <p>- Haydi, uzan!</p>

  <p>Renginaz itaat etti ve Necile onun üstünü örttükten sonra, koştu, oda kapısını kapadı ve kilitledi.</p>

  <p>Tavandaki lâmbayı söndürmeden yatağına girdi ve yorganı başına çekti. Islık sesi çok uzaklarda idi. Necile gözlerini yumdu. Uyumalıydı hemen. Uyuyacağım. Bunların hepsi vehim. Bu kızdan geçiyor bana. Azdı son günlerde, aman evlense de gitse başımdan. Erkek. Onun ilâcı erkek. Fakat beğenmez ki kimseyi. Gençliğinden beri gözü hep benimkilerdedir. Birine yalvarayım da bari, ona iltifat etsin.</p>

  <p>Uyur şimdi. İki Dial tabletine dayanamaz. Ben de uyurum. Biraz ferahladım zaten. Yine var, var bir sıkıntı. Ama deminki kadar değil. Son günlerde bir şey oldu bana da. Hele evvelki gün Meral’e telefon ettikten sonra. Bu yalanı söylemiyecektim ona. Anlamadı galiba. Kapalı söyledim. Anlamadı, anlamadı. İsabet ileri gittim çok. Hazmedemez bunu Meral. Artık o kadar da bozulmamıştır ahlâkı.</p>

  <p>Necile arkası üstü döndü ve birkaç defa esnedi. Uğuldayan kulaklarında, uzaktan uzağa o ıslık sesi hâlâ vardı. Renginaz uyudu mu acaba? Nefes alışı bile duyulmuyor.</p>

  <p>Bu ışık çok fazla. Necile başucunda sallanan puvara bastı ve tavan lâmbasını söndürdü. Şimdi de çok karanlık. Başucundaki gece lâmbasını yakmak için sola döndü. Karanlıkta elini uzattı. Lâmbanın kenarındaki düğmeyi ararken bir çığlık kopardı ve elini çekerek bağırdı:</p>

  <p>- Kim o? Sen misin Renginaz?</p>

  <p>Elini başka bir el tutup sıkmıştı.</p>

  <p>Necile sıçradı ve oturdu. Tavan lâmbasını yakmak için, elini başucundaki puvara uzatınca yine başka bir el onu bileğinden yakaladı.</p>

  <p>Necile haykırdı:</p>

  <p>- Renginaz! Renginaz!</p>

  <p>Fakat cevap alamadı. Ellerini kaçırdı ve bacaklarının arasına sokarak yorganın altında büzüldü. Tir tir titriyordu. Nedir bu? Evham mı? Olamaz böyle evham. Ne kadar reel! Tuttu bir el onun elini. Evham değil, olamaz, nedir, ay yine fena oluyorum.</p>

  <p>Yorgandan başını bile çıkarmaya cesaret edemiyordu. Işık! Işık! Renginaz kalkıp elektriği yaksa... Niçin cevap vermiyor o da. Uyudu mu?</p>

  <p>Necile yorganın altında boğulan sesiyle haykırdı:</p>

  <p>- Renginaz! Renginaz! Uyudun mu? Renginaz! Kalk! Kalk! Elektriği yak, Renginaz, kalk!</p>

  <p>Başını yorgandan biraz çıkardı ve hemen yine içeriye soktu. Renginaz cevap vermiyordu. Ne oldu bu kıza? Uykusu hafifti. İlâç bu kadar çabuk tesir eder mi?</p>

  <p>- Renginaz! Renginaz! Renginaz!</p>

  <p>Ağzı kuruyordu ve boğazı düğümleniyordu. Artık bağıramayacaktı. Korku, simsiyah bir alçı gibi onun her tarafını sarıyor ve donduruyordu. Yutkunmağa çalıştı ve muvaffak olamadı.</p>

  <p>Birdenbire vücudunda bir kesiklik duydu ve bütün vücudunu kaplayan rehavete hemen teslim oldu. Saçlarının arasında parmaklara benzer bir şeyler dolaştığını hissettiği halde, içine daldığı uyuşukluğun derinliklerine doğru inerken hiçbir şey duymaz oldu.</p>

  <p>Uyuyordu.</p>

  <p>Biraz sonra uyandı. Karyola sarsılıyordu. Şuura dönüşünün ilk anında hiçbir şey hatırlayamadığı için, zelzele korkusuyle elini uzattı. Puvarı buldu ve tavan lâmbasını yaktı. Odada hiçbir şey göremedi. Yatağında doğrulup oturdu. Renginaz’ın yattığı kanapeye baktı. Kız da ellerini kabarık saçlarının içine daldırmış, dehşet içinde ona bakıyordu.</p>

  <p>Birdenbire elleriyle gözlerini kapadı ve haykırmağa başladı. Boğuluyormuş gibi, fakat çırpınmadan, bu vahşî ve uzun çığlığın kendisinden koptuğuna inandırmayacak kadar sakin bir duruşla, avazı çıktığı kadar bağırıyordu. Birdenbire sustu ve hıçkırmaya başladı. Odanın içindeki ıslık sesi de hemen kesilmişti.</p>

  <p>Necile kalktı, etrafına bakındı ve Renginaz’a doğru yürüdü. Kız şimdi yüzükoyun kapanmış, sarsıla sarsıla ağlıyor, anlaşılmayan bir kelimeyi tekrarlıyordu.</p>

  <p>Necile ona yaklaştı, başucunda durdu, kulak verdi. “Meral! Meral, Meral” diyordu, Renginaz.</p>

  <p>Necile ürperdi.</p>

  <p>Renginaz’a doğru eğildi:</p>

  <p>- Ne var? Meral mi? Nedir? Renginaz, hişt!</p>

  <p>Ve onu omuzlarından tutup sarstı.</p>

  <p>Renginaz kızarmış ve pişmiş gözlerini ona doğru kaldırdı:</p>

  <p>- Saat, saate bak Neşle... Saat!</p>

  <p>Necile saate baktı ve içini çekip kaldı: Biri beş geçiyor, altı geçiyor.</p>

  <p>- Biri altı geçiyor, dedi.</p>

  <p>Renginaz oturdu. Başını önüne doğru salıverdi.</p>

  <p>- Bitti. Görmüyorum artık. Bitti. Gittiler.</p>

  <p>- Ne görüyordun? Niçin bağırdın?</p>

  <p>Renginaz, parmağını dudaklarının üstüne koymuş, başını iki yana sallıyordu:</p>

  <p>- Suss... Biri beş geçe.... Simsiyah kesildi... O alevler... Fakat bitti. Sus... Gittiler... Ev boşaldı.</p>

  <p>- Hangi ev?</p>

  <p>- Bu ev, bizim ev. Gittiler.</p>

  <p>Renginaz yana doğru kendisini salıverdi ve gözlerini kapadı. Bembeyaz yüzüne yavaş yavaş kan geliyordu.</p>

  <p>Necile karyolasına baktı. Uyuyamazdı artık. Bütün korkularını bastıran bir idrak sıkıntısı duymaya başlamıştı. Nedir bunlar? Bu kıza ne oldu? Ne oldu bana? Bütün bu haller... Fakat odanın havasını dolduran, cam gibi şeffaf, kaya gibi ağır, yılan gibi kıvrak, ölüm gibi şekilsiz, boğazı sıkan parmaklar gibi sert, hiçlikten daha hiç, fakat her şeyden daha fazla varlığını hissettiren, isimsiz, cisimsiz, kâbustan daha beter şeylere benzeyen o ağırlık şimdi yoktu. Necile’nin bütün korkularını iten bir hayret, onda, etrafındaki her şeyin mânâsından şüphe ettiren yeni bir ruh hali hazırlıyordu. Uyuyamazdı artık. Fakat böyle duramazdı da, oturamazdı da. Korkunun yerini alan hayret boğabilirdi, çıldırtabilirdi onu. İnsan istiyordu görmek. Ve insanlar. Ve konuşmak.</p>

  <p>Telefon hatırına geldi. Telefon! Kime? Bu saatte? Her şeyden evvel Mera’lin sesini duymak istiyordu. Kabilse Ferhad’ı alsın, bir otomobile atlayıp gelsinler. Hah, bu çok iyi. Gelsinler. Yarım saat sürmez yol. Yarım saat de giyinmeleri falan. Nihayet bir saat sonra buradalar.</p>

  <p>Necile bir sigara yaktı. Renginaz uyuyordu. Battaniyeden dışarı çıkan ayaklarında, ikide bir, silkinişler vardı. Ne derler ona? Refleks mi? Galiba... Uyusun aman. Onun evhamları hep. Fakat o ıslık sesi, o el, o sarsıntı... Ne kâbus, Allah’ım, ne kâbus! Şimdi neden ve nasıl hepsi birdenbire geçti. “Gittiler” dedi, Renginaz. Neler görüyor o? Yarın doktora inşallah. Bu kızın sonu iyi değil. Ya oynattı, ya oynatacak.</p>

  <p>Necile sofaya çıktı. Durdu ve kendisini yokladı. Korkmuyordu. Ağır ağır orta kata indi. Mavi salona girdi. Telefonun başına oturdu. Evvelâ Meral.</p>

  <p>Numarayı çevirdi. Zil çalıyordu. Necile sayar ve yedinci çalıştan sonra ümidini keser. Gündüz beşinci çalıştan sonra. Şimdi de sayıyordu: Dört, beş, altı, yedi, sekiz... Cevap yok. Sabretti. Artık saymıyordu. Zil belki bir sekiz defa daha çaldı. Yine cevap yok. Koridorun kapısını kapamışlarsa yatak odalarından telefonun zili duyulmaz. Faydasız.</p>

  <p>Telefonu kapadı. Samim. Evet, en iyisi o.</p>

  <p>Numarayı çevirdi. Zilin ikinci çalışında telefon açılmıştı. Necile Hasibe’nin sesini tanıdı ve ondan Samim Bey’i çağırmasını istedi. Çok beklemedi.</p>

  <p>- Samim, yatmış miydin? Sana çok ihtiyacım var. Hiç olmazsa sesini duyayım. Bilemezsin. Bu gece ne müthiş anlar yaşadım. Bildiğin krizle değil. Hayır, hayır... Basit onlar, malûm.</p>

  <p>Değil onlar. Bak, sakın aklımdan şüphe etme. Hantise hikâyelerini bilirsin. İskoçya şatolarını düşün. Kapılar gece yarısı kendi kendine açılır kapanır, camlara vurulur, havada eller dolaşır. Klâsiktir bunlar. Gülme. Hepsini gördüm bu gece ben. Çıldırıyordum az daha. Nedir bunlar? Evham mı? Hele Renginaz’ı görme. Şimdi ağlıyor yukarıda. Bir şeyler gördü. Söylemiyor. Fena şeyler. Samim, anlatamıyorum ki sana, dilim dolaşıyor.</p>

  <p>- Biraz anlıyorum, Necile. Korkma. Bu hadiseleri az çok bilirim. Telekinezi<a href="../Text/foot.xhtml#a247" id="k247"><sup>*</sup></a> vak’alarıdır bunlar. Korkma. Başından anlat bana. Teker teker.</p>

  <p>- Başından mı?... Başından... Dur. Ha... Büyük bir sıkıntı vardı içimde. Renginaz’ın odasına gittim.</p>

  <p>Necile hepsini anlattı. Arada bir vak’aları birbirine karıştırıyor, sonra düzeltiyordu.</p>

  <p>Bitirdikten sonra dedi ki:</p>

  <p>- Şimdi hiçbir şey yok. Geçti hepsi. Fakat yalnızlık beni yine korkutuyor. Bir insan sesi duymak istedim. Anlayışlı bir insan. Nedir bunlar? Galiba Renginaz’dan geçiyor bana. Onun yanında oluyor hep.</p>

  <p>- Doğru. Onun tesis ettiği “aura”<a href="../Text/foot.xhtml#a14" id="k14"><sup>*</sup></a> içinde olur bunlar. Sana şimdi anlatamam. Yalnız, korkulacak bir şey olmadığını söyleyebilirim. Hadiseler başladığı zaman, Renginaz’ın yanından ayrılırsan hiçbir şey olmaz. Islık sesini de duymazsın. Duysan da ehemmiyeti yok. Daha yeni okudum Avrupa gazetelerinde. Hollanda ilim akademisi bu hadiselere ait müşahedeleri ve anekdotları toplamak için bir anket açtı. İstersen sen de yaz ve gönder. Şimdi âlimler bunlarla fazla meşgul oluyorlar. Yalnız, bak, bu hadiselerin “premonitif<a href="../Text/foot.xhtml#a192" id="k192"><sup>*</sup></a>” denilen yani geleceği haber veren çeşitleri de var. Meral’e telefon etmeliydin bir kere.</p>

  <p>- Ettim. Cevap vermedi telefon.</p>

  <p>- Yatmışlardır. Neyse. Aklıma geldi de söylüyorum. Ben de sana garip bir şey anlatacağım. Seninki kadar zengin değil. Küçük bir hâdise. Bu gece bize misafirler geldi. Ben odama çıktım. Yazı yazıyordum. Ha... Ondan evvel benim de içimde büyük bir sıkıntı vardı. Trajik bir his. Etrafımda her şeyin, bir maddenin normal duruşunun, meselâ aynanın hareketsiz duruşunun bile içimde trajik bir telâkkinin karanlık havası içinde bambaşka bir mânâ alışı vardı. Zaten bu garip hissin dâveti üzerine yazı yazmak istedim. Bunun ehemmiyeti yok. Sübjektif şeyler. Asıl mühim olan, yazıyı yazarken duyduğum bir koku.</p>

  <p>- Korku mu?</p>

  <p>- Hayır, koku koku. Evet, bir yanık kokusu duydum. Hafif değil fakat. Çok kuvvetli. Odamın içinde bir şeyin tutuştuğu ve duman salıverdiği muhakkak gibi geldi bana. Fakat duman yoktu. Kalktım, her tarafı aradım. Sonra dışarı çıktım. Sofada da aynı koku. Alt kata, salona indim. Misafirler gitmişlerdi. Mefharet, Besim, Selmin oturuyorlardı. Evvelâ bir şey söylemedim. Aynı kokuyu aynı şiddetle salonda da duydum. Nihayet söyledim onlara. Besim alay etti. Onlar duymuyorlardı bu kokuyu. Sonra Mefharet bağırdı: “Şimdi ben de duyuyorum” diye. Tam bu sırada sen beni telefona çağırdın. Şimdi koku yine var, fakat çok hafif. Yanık kokusu. Renginaz’ın alevlerden bahsettiğini söyledin ya demin, o anda ürperdim biraz. İkisi arasında bir alâka tesis eder gibi oldum. Büyük mesafeleri kaplayan bir polipsişizm...<a href="../Text/foot.xhtml#a187" id="k187"><sup>*</sup></a> Bunlar yeni tâbirlerdir. Eskisiyle söyleyeyim: Belki telepatik<a href="../Text/foot.xhtml#a249" id="k249"><sup>*</sup></a> birtakım duyumlar... Hâlâ tesiri altındayım hadisenin. Fakat geçiyor bende de. Seninkilerle aynı zamana rastlaması da biraz garip. Meral’e bir kere daha... Hayır, bırak artık. Sinirlerin çok yorgundur.</p>

  <p>- Bittim, Samim, bittim.</p>

  <p>- Tahmin ediyorum. Koskoca evde yalnızsın. Renginaz seni büsbütün korkutmuş. Hakkın var. Fakat uyu artık. Herhalde o buhranlı “aura” dağıldı. Bir daha olmaz. Olsa da korkma. Cin peri masallarıyle karıştırma bunları.</p>

  <p>- Şimdi de korku değil, merak var içimde. Nedir bunlar...</p>

  <p>- Sana telefonda anlatamam. Mânâlarını bilmediğin grekçe ve lâtince birtakım yeni terimler duyacaksın. Faydası yok. Yakınlarda gelirim sana bir gün. Konuşuruz.</p>

  <p>- Yarın gel, yarın. Öğle yemeğini bende yersin, olmaz mı?</p>

  <p>- Peki. İstersen sana bazı kitaplar da getireyim. Ciddî eserlerdir. Orada bu hadiseler kategorilere ayrılmıştır. Okursun.</p>

  <p>- Ah, çok memnun olurum.</p>

  <p>- Haydi öyleyse. Yat şimdi hemen ve uyu. Gecen hayrolsun.</p>

  <p>- Senin de. Çok mersi. Ferahladım çok. Yarın mutlaka beklerim. Bonne nuit<a href="../Text/foot.xhtml#a19" id="k19"><sup>*</sup></a> ruhum.</p>

  <p>Telefonu kapadı. Bir an hareketsiz durdu. Ruhum. Bu kelime onundu. Daha ziyade, nasıl işte, hani, sitemlerinin acılığını azaltmak istediği zaman kullanırdı bu sözü Samim. Bazan da, öyle, sakin bir ruh sathının altında hisleri kaynadığı zaman, santimantal olmaktan kaçmak için kendi kendini kapattığı ve sıktığı anlarda, âdeta, işte öyle, taşmaya başlayan içi o kelimenin deliğinden istim salıverirdi gibi bir şey. Ve senelerce Necile, onun bu hassasiyetini cevapsız bırakmıştı. Bir kere bile ona bu kelimeyi söylememişti o zaman. Bir koketri değildi bu. Sevemedim ben hiçbir erkeği. Ve bütün hayatım bunun için bomboş akıp gitti. Ne tuhaf fakat şimdi işte. Seviyorum gibi şimdi Samim’i. Görmek istiyorum. Şimdi kapıdan içeri girse dünyanın en bahtiyar kadını olurum. Ve başka hiç kimse onun yerini dolduramaz.</p>

  <p>Bir sigara. Kutuda yok. Odasına çıktı. Renginaz da pencerenin önündeki koltuğa oturmuş, ayak ayak üstüne atmış, sigara içiyordu. Yüzü ve bakışları sakindi, fakat endişesiz değildi. Gözleri ona ağır düşüncelerin aralığından baktı.</p>

  <p>Necile de bir sigara yakarken Renginaz soruyordu:</p>

  <p>- Telefon ettin mi Meral’e?</p>

  <p>- Bulamadım. Yatmışlar. Samim’le konuştum.</p>

  <p>Renginaz sigarasının külünü avucuna boşalttıktan sonra durdu. Biraz düşündü ve mırıldandı:</p>

  <p>- Telefon et ona.</p>

  <p>- Yatmışlar diyorum sana. Telefon cevap vermiyor.</p>

  <p>- Bir daha et. Beraber gidelim.</p>

  <p>Renginaz kalktı. Kapıya doğru yürüdü. Durdu ve Necile’ye baktı:</p>

  <p>- Gel haydi. Bir daha.</p>

  <p>- Niçin ısrar ediyorsun?</p>

  <p>Renginaz, muvazenesini bulduktan sonra tatlılaşan sesinin kadife kılıfı içinde sertliği hissedilen inadından vazgeçmiyordu:</p>

  <p>- İşte öyle. Gel haydi, gel!</p>

  <p>Necile’ye doğru yürüdü, onu elinden tuttu ve çekti.</p>

  <p><br /></p>
</body>
</html>
