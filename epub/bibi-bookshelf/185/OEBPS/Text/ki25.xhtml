<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-6 {font-variant:small-caps;}
  span.sgc-5 {font-weight:bold;text-decoration:underline;}
  span.sgc-4 {font-weight:bold;font-style:italic;}
  span.sgc-3 {font-variant:small-caps; font-size:130%}
  span.sgc-2 {font-weight:bold;}
  span.sgc-1 {font-style:italic;}
</style>
</head>

<body>
  <p class="p1"><span class="ilkharf">B</span><span class="sgc-3">ilirkişi</span> raporuna göre gayrimenkulün bugünkü durumu:</p>

  <p class="p1">“1 - Aziziye Mahallesinde Dilâver Sokağında kâin<a href="../Text/foot.xhtml#a111" id="k111"><sup>*</sup></a> 426 ada 3 parsel ve eski 12, yeni 13 kapı No. apartman bahçe içerisinde ve yola yakın olarak yeni yapılmış bir binadır.</p>

  <p><span class="sgc-1">“a”</span> bodrum katı:</p>

  <p>“Birinci kattan 14 basamak merdivenle inildikte...</p>

  <p>Nail Bey gazeteyi elinden attı. Satırlar birbirine karışıyordu. Avucunu gözlerinin üstüne kapadı. Başı dönüyor. Galiba üre yine arttı. Doktora gitmesi lâzım. Başında bir ağırlık da var bugün. Son zamanlardaki miskinliği ve isteksizliği ona yeni bir kan tahlili lâzım olduğunu hissettiriyor, fakat buna da üşeniyordu.</p>

  <p>Salonun kapısını yumruklar gibi sarsarak açıp dinç adımlarla içeriye giren Ferhad’a bağırdı:</p>

  <p>- Yavaş.</p>

  <p>Sonra alnını baş ve işaret parmaklarının kıskacı içine alarak imrenilecek bir gençlik rüzgârıyle üstüne gelen oğluna öteki elini uzattı ve tekrarladı:</p>

  <p>- Yavaş! Bugün benim bir hoşluğum var. Galibe üre yine yükseldi. Bir kan tahlili yaptıracağım.</p>

  <p>Ferhat kabarmış saçlarının altında öfkeli yüzünü pek az değiştiren zayıf bir alâka ile babasına bir göz attı:</p>

  <p>- Biraz perhiz et, geçer. Son zamanlarda yine ölçüyü kaçırdın.</p>

  <p>- Hakkın var.</p>

  <p>Ferhat babasına en yakın sandalyeye oturdu. Bacaklarım açtı, iki elini kalçasına koyarak ona doğru eğildi:</p>

  <p>- Meral dün gece kaçta geldi, biliyor musun?</p>

  <p>- Kaçta?</p>

  <p>Ferhat iki elini birden havaya kaldırdı:</p>

  <p>- Bir buçuğu geçiyordu.</p>

  <p>Nail Bey ağır aile ve ahlâk münakaşalarına hiç tahammül edemeyeceği bir an içinde olduğunu gösteren bir gevşeklikle başını sallayarak yorgun bir nefes bıraktı:</p>

  <p>- Ben müsaade ettim.</p>

  <p>- Park Otel’e, Feriha’ya gitti, değil mi?</p>

  <p>- Evet.</p>

  <p>Ferhat ayağa kalktı; elleri arkasında, ayrık bacaklarla ve iki tarafa sallanarak birkaç adım yürüdü, sonra babasına döndü:</p>

  <p>- İyi yapmadın ekselâns, dedi, bu kız bir felâkete doğru gidiyor, Paris’e değil. Konservatuar filân, hepsi bahane. Onu bırak. Sen kızını, gece yarılarına kadar, Feriha’ya nasıl gönderirsin? Yahu, baba, bu dünyayı bilmeyen adam olsan, canım yanmaz. Meral’in de ne kadar kuş beyinli olduğunu da bilirsin.</p>

  <p>Babasının bir itirazını önlemek için, ona doğru bir adım daha atarak ilâve etti:</p>

  <p>- Kendi arzularına ait meselelerde kafası işler. Gelgelelim, hareketlerinin neticelerini hesaplamak lâzım geldi mi, aptaldır, aptal!</p>

  <p>Nail Bey girmek zorunda kalacağı münakaşanın isteksizliği içinde kestirme bir cevap aradı:</p>

  <p>- Senin bildiğin gibi değil.</p>

  <p>Ferhat kolayca ezebileceğinden emin olduğu bir fikir bekleyerek sordu:</p>

  <p>- Başka ne var?</p>

  <p>- Evlenecekmiş.</p>

  <p>Ferhat birdenbire gözlerini açarak babasının sözünü tekrarladı:</p>

  <p>- Evlenecekmiş!</p>

  <p>Sonra hemen anlayarak başını salladı:</p>

  <p>- O davlumbaz Şakir’le değil mi? Tamam! Yani herifin nikâhlı metresi olacak.</p>

  <p>Bulanık gördüğü için gözlerini kısan ve kırpıştıran Nail, başını oğluna doğru uzatarak sordu:</p>

  <p>- Ne demek o? “Nikâhlı metres” ne demek?</p>

  <p>- Şu demek baba: İnsan aile kurmak için evlenir. Çoluk çocuk sahibi olur. Kendi küf... köf... nasıl derler ona? Kendi küfvile<a href="../Text/foot.xhtml#a126" id="k126"><sup>*</sup></a> evlenir. Meral yirmi iki, Şakir altmış iki. Niçin evlenirler bunlar? Herif keyfedecek. Meral de onun parasını yiyecek. Buna aile hayatı mı derler, metres hayatı mı?</p>

  <p>Nail Bey münakaşayı kesmeye hazırlanmak için, yere attığı gazeteyi alarak Ferhad’a sordu:</p>

  <p>- Para yemeye pek aleyhtar görünüyorsun. Bu ilham sana yeni mi geldi?</p>

  <p>Ferhat yere bir şey atıyormuş gibi elini sallayarak:</p>

  <p>- Hoppala!., dedi, öyleyse nikâha da lüzum yok. Maksat para yemekse... Hattâ Şakir Bey’e de lüzum yok. Senin bu teorinle Meral her gün yirmi kâğıt kıvırabilir. Sonra piyasası düşer ama, Şakir ölürse ne olacak? Borçtan başka bir şey bırakmaz o. Ben bilmiyor muyum? Taksim’deki apartman hacz-i ihtiyatî<a href="../Text/foot.xhtml#a58" id="k58"><sup>*</sup></a> altında, Suadiye’deki ev ipotek. Borçlarının faizini bile veremiyor. Paris’e kaçtı. Nusret’le o son binlikleri franka çevirip oraya kaçtılar. Germaine de şişkoyu soyacağı kadar soymuştur. Meral’e porsumuş bir balon kalır. İşin para tarafı bu. Ahlâk tarafı rezalet. Feriha’dan sonra Meral’in yüzüne tükürecek elâlem. Haydi bu kızda akıl yok, sana ne oldu baba? Allahaşkına şu tahlili yaptır, biraz perhiz et ve kendine gel!</p>

  <p>Nail Bey gazeteye büyük bir gayretle kaydırmak istediği gözlerini Ferhad’ın enerji püsküren bakışlarından koparamadı. Uykuya teslim olur gibi, her hangi bir telkin altında kalmanın rahatlığına o kadar ihtiyacı vardı ki, hiçbir şey düşünmeden, oğlunu haklı buldu.</p>

  <p>- Canım, dedi, ortada bir şey yok daha, ben onu bu şekilde Paris’e gönderir miyim hiç? Şakir gelsin buraya, konuşalım, vaziyetini anlatsın. Düşünürüz sonra. Hakkın var senin. Bir daha da göndermem onu Feriha’lara merihalara.</p>

  <p>Ferhat rahatladı. Babasına doğru bir sandalye çekerek:</p>

  <p>- Bak, dedi, çünkü...</p>

  <p>Nail Bey bu sefer gözlerini gazeteye çevirmeye muvaffak olarak, başının usanç ifade eden yorgun bir hareketiyle:</p>

  <p>- Anladık, dedi, uzatma. Sana ne oldu bugünlerde? Meral’le can ciğerdiniz.</p>

  <p>- Tabiî... Anlamak için. Ben sana bir şey söyleyeyim baba...</p>

  <p>Nail Bey gazeteyi kendisiyle Ferhat arasına bir perde gibi çekti:</p>

  <p>- Kes artık.</p>

  <p>"Bu katta 2 oda, 1 kömürlük, 1 çamaşır yıkama odası, 1 mutfak, 1 de helâ vardır. Çamaşır odasının zemini Malta taşı olup...</p>

  <p>Ferhat sesini yükseltti:</p>

  <p>- Elbet bir şeyler biliyorum ki bu kadar heyecandayım.</p>

  <p>“Sofa, koridor ve mutfağın zeminleri karosiman, odaların... Bir şeyler biliyorum ki... Zemini tahta... Biliyorum ki...</p>

  <p>Nail Bey birdenbire gazeteyi çekti ve oğluna baktı:</p>

  <p>- Ne biliyorsun! Samim Bey meselesi mi?</p>

  <p>Ferhat önüne baktı, yutkundu, ayağını sinirli sinirli yere vurarak başını salladı:</p>

  <p>- Samim’i öp de başına koy. Bulutlarda geziyor o. Dünyadan haberi yok. Ben sevmem onu. Fakat, emin ol ki, o da olmasa Meral...</p>

  <p>Dilinin ucuna gelen ağır kelimeyi savarak başka bir tâbir aradı:</p>

  <p>- Büsbütün... dedi, büsbütün... Garsonyer süpürgesi olur.</p>

  <p>Nail Bey’in başı yukarı dikildi ve gözleri büyüdü.</p>

  <p>Ferhat bunu görmedi.</p>

  <p>- Vallahi baba, dedi, bu Meral yüzünden bir gün elimden büyük bir kaza çıkabilir.</p>

  <p>Birdenbire canlanan babası, gazeteyi elinde buruşturarak bağırdı:</p>

  <p>- Neler söylüyorsun sen?</p>

  <p>Sonra iki üç defa kaşlarını yukarı doğru kaldırarak indirdi. Arkasına bakan Ferhat Mera’lin içeriye girdiğini gördü.</p>

  <p>Nail Bey hemen bahsi değiştirebilmek için, gazeteyi oğluna uzatarak:</p>

  <p><span class="sgc-1">-</span> Şurada İcra Dairesinin bir gayri menkul satış ilânı var. Bir göz at. Gidip bir kere de görmek lâzım.</p>

  <p>Fakat ağabeyisinin yanıbaşmdaki sandalyeye oturan Meral gözlerini ona dikerek sordu:</p>

  <p>- Beni mi çekiştiriyordun?</p>

  <p>Gözlerindeki ve sesindeki cür’et, onun babasına değilse Şakir’e veya birilerinden birine güvendiğini gösteriyordu. Ferhat bu küstahlığı bir anda ayağının altına almak için dikildi; fakat babası hemen kızını payladı:</p>

  <p>- Sesini kes. Ben hastayım. Münakaşa istemem.</p>

  <p>Meral ayağa kalktı:</p>

  <p>- Haydi, dedi, ben mâni olmayayım, dedikodunuzu yapın.</p>

  <p>Kollarını iki yana açarak savruk bir eda ile salondan çıktı.</p>

  <p>Ferhat arkasından koştu ve onu odasında yakaladı. Kapıyı kilitleyip anahtarı cebine attıktan sonra onun karşısında durdu.</p>

  <p>Meral titriyordu. Yüzü bembeyazdı.</p>

  <p>Ferhat ona doğru yürüdü ve yüzünü, bir derece sonra burun buruna gelecek kadar onun yüzüne yaklaştırdı:</p>

  <p>- Sen bana baksana... dedi, bir daha o Feriha’nın, Zerrin’in ve Fil Nuri’nin yüzünü görürsen senin suratını dağıtırım.</p>

  <p>Yumruğunu kız kardeşinin çenesine doğru uzatarak tekrarladı:</p>

  <p>- Su-ra-tı-nı dağıtırım. Paris’te beş tane estetik ameliyatı yapsalar, seni ömrünün sonuna kadar çirkin ve maskara<a href="../Text/foot.xhtml#a143" id="k143"><sup>*</sup></a> dolaşmaktan kurtaramazlar.</p>

  <p>Meral geri çekildi ve sesini çıkarmadı. Yere bakıyordu. Gözlerini korkunun ayarladığı ağır bir hareket ritmi içinde ağabeysine doğru kaldırarak cesaretsiz bir sesle:</p>

  <p><span class="sgc-1">-</span> Fil Nuri’yi sen bana tanıttın, dedi.</p>

  <p>Ferhat bağırdı:</p>

  <p>- Sus, hayvan! Her şeyi biliyorum. Bir kelime daha söylersen, şimdi senin suratını tanınmaz bir hale getiririm. Sana seni kurtarmak için emrediyorum. Diz kapaklarına kadar bataklığın içindesin. Yalnız senin değil, kendi haysiyetimi kurtarmak için de elimden bir kaza çıkabilir. Aklını başına topla. Samim’le de konuşmayacaksın. Hiçbir erkekle. Cezmi ile evleneceksin, aşifteliği bırak. Cilve yapma. Kararını ver. Çocuk hazır. Yutacak. Saftır.</p>

  <p>Meral yine önüne bakıyordu. Ağabeysi devam etti:</p>

  <p>- Samim’le konuşmanı isterdim. Onun senin üzerinde iyi tesirleri var. Yoksa sen çoktan sinema kızı, Beyoğlu kızı, sokak kızı olacaktın. Fakat herifle benim aramda, benimle Selmin arasında entrikalar çeviriyorsun. Düşman ettin beni ona. Çevirdiğin dolapların hepsini biliyorum. Samim’e melek gibi görünüyorsun. Fakat onu da uzun zaman aldatamazsın. Bu oyunlardan ne kazandığını düşünsene, ahmak!</p>

  <p>Kapı vuruldu.</p>

  <p>Ferhat seslendi:</p>

  <p>- Kim o?</p>

  <p>Besleme dışardan cevap verdi:</p>

  <p>- Küçük hanımı telefondan istiyorlar.</p>

  <p>Ferhat anahtarı cebinden çıkardı ve odanın ortasına attı.</p>

  <p>Meral telefonda Selmin’in sesini duydu:</p>

  <p>- Şekerim, bugün onunla buluşacakmışsın. Gelemeyecek.</p>

  <p>Meral her şeyi anladı:</p>

  <p>- Peki, dedi.</p>

  <p>- Nasılsın sen?</p>

  <p><span class="sgc-1">-</span> İyiyim, mersi.</p>

  <p>Telefonu kapadı. Gazete okuyan babasına baktı. Onun yalnız belinden aşağısı görünüyordu. Eksiltme ilânlarına dalmış.</p>

  <p>Meral korku içinde odasına gitti. Ferhat yoktu bereket. Kapıyı kapadı ve kilitledi. Odanın ortasında, gevşek ve şaşkın, durdu. Beyni karıncalanıyordu. Hiçbir şey düşünemiyor, hayalet gibi ağır ağır yürüyüp yatağının kenarına oturdu. Bir sigara yaktı. Ne kazandığımı düşünmeliymişim. Ben tüccar mıyım? Ne kazanacağım? Yaşamak için yaşıyorum. Fakat pek sayılı ve çok bulanık birkaç zevk ânı -çünkü onun içinde utançlar, vicdan azapları, ömre sürecek lekelenmeler, herkese söylediğim yalanların kirlilik hissi ve bir çok... Böyle... İç kasılmaları varişte böyle birkaç zevk ânı müstesna, mesut muyum ben?</p>

  <p>Gözlerini yumdu. Kendinden iğreniyordu. Kendimden iğreniyorum. Niçin böyleyim? Böyle olmamak elimde mi? Samim... Samim... Gelmeyecek. Bir daha buluşmak istemez benimle. İstemez mi? Benim nem o? Niçin vardı hayatımda o? Şimdi bir dağ gözümün önüne geliyor. Samim... Şimdi çok iyi hisseder gibi oluyorum. O benim yükselişim. Ben onda, onunla büyüdüğümü ve temizlendiğimi hissediyorum. Onsuz bana bir hiçlik geliyor. Onsuz bir sıfırım ben. Bir gün ona söyledimdi: “Sen beni bırakırsan, kötü kadın olurum ben”. Yani... Daha kötü. Fakat bu “daha”yı söyleyemezdim. Kötü müyüm ben? Kötü. Kötü kadın. Ne sert ve derin kelime. Ben kötü müyüm? Nefret ediyorum kendimden. Demek bende hâlâ nefret edebilen temiz bir taraf kalmış. Samim’e hep o tarafımla görünüyor ve kendimi sevdiriyordum. Fakat şimdi öteki tarafımı görmeye başladı. Besim Bey’e rastlamamız da fena oldu dün akşam. Fakat Samim benim Feriha’ya gittiğimi nereden öğrendi? Babamdan başka kimse bilmiyordu. Telefon mu etti ona. Kabil değil. Hissetti belki. Ne adam! Korkuyorum onun zekâsından. Tanıdığım erkekler arasında aldatılması en zor olanı o. Müthiştir, Zerrin, şekerim, tanımadın sen onu.</p>

  <p>Meral dizlerini birbirine sürttü. Baldırlarında karıncalanmaya benzer bir his vardı. Ayağa kalktı ve hatırladı: “Sen diz kapaklarına kadar bataklık içindesin.” Ah bu Ferhat, Ferhat. Brütte. Ne duydu acaba? Fil Nuri’nin gevzeliği mi, Zerrin’in mi? Uff... Bu sefer de yine beynim karıncalanıyor. Yaklaşan bir felâket hissi içindeyim. Ferhad’ı yumuşatmak lâzım. Gevşer o da. Ne kadar benziyor erkekler bazı noktalarda birbirine. Öfkelendiler mi, kaçmalı. Yahut susmalı. İşte onların müsamahalı bazı anları var. Her şeyi görmemezlikten geliyorlar, yahut sahiden görmüyor, çocuk gibi aldanıyorlar. Samim’in bile var öyle anları. Samim ki, aman Allahım, şüphe canavarı. Haksız mı fakat, Meral Hanım! Uff... Nefret ediyorum kendimden.</p>

  <p>Kapı yine vuruluyordu.</p>

  <p>Meral gidip açtı. Babası. Yüzü sararmış. Sendeleyerek içeriye girdi ve bir koltuğa çöktü.</p>

  <p>- Tüneldeki bakteriyoluğun adı neydi? Ona telefon et hemen, gelsin, kan alsın. Bak, herifin adını bile unuttum. İyi değilim ben, Meral. Yatacağım. Başım dönüyor çok. Hiç bu kadar olmadıydı.</p>

  <p>Başını bir avucunun içine aldı, sustu. Oda kapısına doğru giden kızının ayak seslerini duyunca başını kaldırdı:</p>

  <p>- Meral! dedi, gel buraya.</p>

  <p>Ve karşısındaki sandalyeyi gösterdi:</p>

  <p><span class="sgc-1">-</span> Otur şuraya. Dinle beni. Fenayım ben, görüyorsun. Yüzüm sapsarı değil mi?</p>

  <p>- Hayır, o kadar değil.</p>

  <p>- Sarı, sarı. Fenayım ben. Dinle. Bugünlerde evin içinde münakaşa, hırgür istemem.</p>

  <p>- Ferhad’a söyleyin baba.</p>

  <p>Nail Bey umulmadık bir şiddetle haykırdı:</p>

  <p>- Dinle!</p>

  <p>- Peki baba, dinliyorum.</p>

  <p>- Bundan sonra Feriha’ya filân gitmek yok. Telefon edersin. Şakir Bey isterse İstanbul’a gelir, görüşürüz. Ben kız ihracatçısı değilim. Sipariş üzerine buradan Paris’e mal yollamıyorum. Sen de biraz kendini devşir. O Zerrin aşiftesiyle filân da konuşma. Adın çıkarsa bütün hayatın zehirlenir. Anneni gözönüne getir. Benim bir ayağım çukurda. Bak, fenayım. Üreminin merhameti yoktur. Üç beş günde alır götürüverir, insanı. Bu dünyanın kötü örneklerine bakıp da “Bu dünya böyle işte. Yalnız ben miyim?” deme. Ben yaşamış bir adamım. Mutaassıp da değilim. Ahlâk kaidelerinden evvel senin saadetini düşünürüm. Fakat bilesin ki, insanın içi rahat olmazsa hayatın zevki yoktur. Üç beş dakikalık geçici keyif, günlerce fitil fitil burnundan gelir insanın. Bunları vasiyetim gibi dinle. Vasiyet, nasihat değil. Üç beş kuruşumuz var. Ben ölürsem hepsi kül olur gider. Erkeklere filân güvenme. Güzelce bir kızsın sen. Sonun fena olur. Gözüm açık gitmeyeyim. Bana söz ver. Kendini toparlayacaksın.</p>

  <p>Meral alçak sesle:</p>

  <p>- Peki baba, veriyorum, dedi.</p>

  <p>- Şimdi git, bakteriyologa telefon et. Hemen gelsin. Ben odama gidip yatıyorum.</p>

  <p>Meral telefona gitti. Durdu. Bir an düşündü. Rehbere doğru giden elini çekti ve numaraları çevirdi.</p>

  <p>- Alo... Nuri Bey... Ha. Sen misin Nuri... Ben Meral... Fenayım bugün çok... Saat üç buçukta, Galatasaray Postahanesi’nde buluşabilir miyiz? İyi. Sinemaya filân gideriz. Anlatırım. Babam da çok hasta. Daha bir sürü biçimsizlikler... Anlatırım. Evet üç buçukta.</p>

  <p>Telefonu kapadı. Yine bir an düşündü, sonra rehberde bakteriyologun numarasını aradı.</p>
</body>
</html>
