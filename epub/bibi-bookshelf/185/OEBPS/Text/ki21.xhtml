<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-3 {font-variant:small-caps; font-size:130%}
  span.sgc-2 {font-weight:bold;font-style:italic;}
  span.sgc-1 {font-style:italic;}
</style>
</head>

<body>
  <p class="p1"><span class="ilkharf">O</span><span class="sgc-3">telin</span> holünde öpüştükten sonra, ayakta bir an bakıştılar. Feriha’nın başından ayaklarına kadar bütün görünüşünde Mera’lin ilk aradığı şey, Paris’ti. Paris, Mera’lin rüyası, Feriha’nın saçlarında başlıyordu. Ne merveilleux bir coiffure!<a href="../Text/foot.xhtml#a175" id="k175"><sup>*</sup></a> Târif edilemez. Başın ortasında fevkalâde zarif bir şekilde toplanmış ve galiba rengi biraz koyulaştıran saçların biçimi Feriha’yı yenileştirmiş, âdeta bütün... Bütün., şahıs., -nasıl derler ona?- şahsiyetin mânâsını değiştirmişti. Ya o plâtin üzerinde işlenmiş hakikî incilerle İstanbul’un hiçbir kuyumcusunda görülmeyen zarafette klips küpeler? Fakat asıl Paris, Feriha’nın deux piece, beli sımsıkı ve kalçalardan süperde iki çizgi ile inen ceketin altındaki akordeon etekliğiyle insanın içini titreten siklâmen elbisede.</p>

  <p>- Tam parisienne olmuşsun, Feriha.</p>

  <p>Arka salonda kimseler yoktu. Bir köşeye oturdular. Yine bakışıyorlardı. Feriha, o malûm coşkunluğunun yolda olduğunu haber veren ilk heyecanlarla başını iki tarafa sallayarak:</p>

  <p>- Ah, dedi, Meral, Meral, Meral, Meral, Meral, Meral, Meral Meral... Bir kelime söylerim, başka bir şey söylemem: Paris!</p>

  <p>Meral bitti.</p>

  <p>Hayran gözleri buğulanıyordu. Paris... Ve şüpheli bir derinlikte mâhut ses: Bay-Medo gibi bir şey... Üff... Kimbilir onun bu hayali Paris’in ne budalaca imitationu<a href="../Text/foot.xhtml#a83" id="k83"><sup>*</sup></a>. İşte; sahici Paris, karşısında. Saçları kirli ve saçak saçak, esmer yüzünde küçük siyah ve yaramaz gözleri. Ancak fazla hareketliliği dikkat çeken, yanakları çökük ve çenesi basık, ecinni suratlı ve pasaklı Feriha’dan, şimdi Beyoğlu caddesinde kimbilir kaç yüz erkek ve kadın bakışını peşinden sürükleyeceğine şüphe olmayan bu güzel bebeği yaratıyor. İşte Paris, eseri meydanda!</p>

  <p>Meral kaşlarını ve omuzlarını kaldırarak başını hafifçe yana doğru eğdi ve mırıldandı:</p>

  <p>- Belli.</p>

  <p>Feriha sıçradı:</p>

  <p>- Aman şekerim, ben bir şey miyim? Belki oriental bir tip diye yolda tek tük yüzüme bakan oluyordu. İtalyan zannedenler de vardır. Sen elegance gör Paris’te. Bitersin.</p>

  <p>- Ben şimdiden bittim.</p>

  <p>- Yalnız o mu? Anlatamam. Haftalar sürer. Zaten neresinden başlayacağımı şaşırdım. Bırakalım şimdi. Aklıma geldikçe söylerim. Fakat bil ki anlatılamaz. Fotoğrafta ve filmde bile görülemez orası. Paris başka. Paris için ne düşünüyorsan, bil ki, hepsi yanlış, hepsi karikatür.</p>

  <p>- Şimdi ben de onu düşünüyordum.</p>

  <p>Feriha garsona çayları ısmarladıktan sonra:</p>

  <p>- Dinle şekerim, dedi, her şey hazır, gideceğiz Paris’e. Samim’i, babanı, filânı, falanı bırak Allahaşkına. Sakın aptallık edeyim deme, hiç tereddüt etme, hepsini bir çuvala koy. Sarayburnu’ndan denize at. Paris’i görünce boynuma sarılacaksın, hem sen ki taşkınlığı sevmezsin, vallahi, zıp zıp sıçrayacaksın.</p>

  <p>Meral, kendisi için, dinlemekten başka hiçbir fonction kalmadığını görünce, hiç olmazsa Türk tütününün vereceği gururdan başka, Feriha’nın karşısında küçülmekten onu kurtaracak bir şey kalmamış gibi, çantasından bir Uludağ paketi çıkardı, fakat Cezmi’nin calcium ampullerinin kutusuna benzettiği bu kaba ambalâjdan da utanarak, paketi Feriha’ya uzattı. Kız, iyi temizlenmediği için dipleri siyah kalmış, kenarı köşesi kırık, manikür süz eski tırnaklarını Meral’den başka herkese unutturabilecek kadar güzel cilâlanmış, hafif yaldızlı ve elbisesinin rengindeki tırnaklarının ucuyla bir sigara alarak devam etti:</p>

  <p>- Şimdi Meral’ciğim, bak nedir, Şakir hazır. Sana bitiyordu zaten, biliyorsun. Fakat evlenmeğe niyeti yoktu. Germaine’i feda edemiyordu. Zaten onun için gitti Paris’e, apartman tuttu, malûm. Gidip gelecekti buraya gûya. Karı durur mu şekerim. Hakkı da var. Şakir’i düşün. Trabzon şivesiyle bir Fransızca. O da kaşını gözünü yararak. Gûya İsviçre’de okumuş. Yalan vallahi. Bize ne canım. O değil. Şakir İstanbul’a gittikçe Germaine tabiî rahat durmuyordu. Biz Nusret’le çaktık. Tabiî, bizim efendi küplere bindi. Sıra bana gelir diye korkusundan. Halbuki, zavallı... Neyse, bunları da ayrı konuşuruz. Ben kadına hak verdim içimden, Şakir’i düşün: O karın, o ense, o kalın obur dudaklar... Fakat Paris’in de yemekleri Meral’cığım... Aman! Vallahi, İstanbul’da şu bildiğimiz patates kızartmasını bile yapamıyorlar yahu... Görme. O ne lezzet! Hani sen, ben de birkaç ay sonra Şakir’e dönersek şaşmam. Ne ise yıllar yılı onunla oturacak değilsin ya... Maksat senin Paris’e gelmen. Sonra fırsat ço...k anlatırım sana. Şimdi bu meseleyi konuşalım. Karı gitti. Kavgalar, kıyametler, filânlar... Şakir fena içerledi. Şimdi ona Germaine’i kıskançlıktan çatlatacak, senin gibi güzel, distinguee<a href="../Text/foot.xhtml#a30" id="k30"><sup>*</sup></a> bir kız lâzım. Hele Fransızca da biliyorsun. Aman! Şakir’in gözünde tütüyorsun. Çok konuştuk bunları. Bizim efendi tabiî nikâha aleyhtar. Arkasından sıra, bana gelmesin diye. Fakat ben senin namına dayattım şekerim.</p>

  <p>“Nikâhsız katiyen razı olmaz Meral, dedim, benim gibi babasız kız değil o, Nail Bey öldürür onu vallahi” dedim. Bir gece Opera’dan çıkınca, Regence var Paris’te, güzel, tarihî bir lokanta, orada konuştuk uzun uzadıya. Razı oldu tabiî. Razı olmayıp da ne yapacak? Apartmanı bir seneliğe tutmuş, kafes boş kalmış. Paris’te onun yüzüne aşiftelerden başka kimse bakmaz. Parası için tabiî. Biliyor onu tabiî. Sen prensessin onların yanında. Hele Paris seni bir giydirsin, süslesin, vallahi Şakir’i değil, Fransız erkeklerini bile deli edersin. Fakat Meral’ciğim, öyle değil ama, hakikaten güzel kadınlar var Paris’te. Var ve çok. Her kahvede, hani öyle kadınlar işte, mutlaka güzellerine rastlarsın. Ben şaşıyorum bizim efendiye. O kadar güzel arasında beni ne diye tutuyor avuç dolusu masrafa giriyor. Tip meselesi, türkçe konuşmak rahatlığı, müşterek memleket hâtıraları, filân, bir şeyler... Sonra, arada bir o karılarla da kaçamak yapıyor ya, göz yumuyorum tabiî. Altmışlık adamı kıskanacak değilim ya. Fakat, arada bir sen bende kıskançlık rollerini görme. Ne yaparsın şekerim? Dünya bu. Cihangir’deki tahta evde, Tophane’nin yıkık damlarını ve kırık kiremitlerini gören penceremde, annemin romatizma iniltilerini dinleye dinleye bütün ömrümü mü geçireceğim? Fakat...</p>

  <p>Feriha’nın gözleri birdenbire mahzunlaştı. Sesi titremeğe başlamıştı.</p>

  <p>- Fakat, çok özledim kadıncağızı. Ah, bir görebilsem... O kadar kincidir ki ne yapsam bir daha konuşmaz benimle. Bak, bu daha reel bir his. Açık söyleyeyim. Paris’te bazı anlarım oldu ki, annem beni affetse, ölünceye kadar Cihangir’deki evde mahpus kalmağa razı olurdum. Hani insanın kendi evinin bulaşık çukuruna bin tane Paris feda olsun! Sonra memleket, dostlar...</p>

  <p>Başını pencere ve Boğaziçi tarafına çeviren Feriha’nın boynu şişti ve söndü. Orada bir hıçkırık dağılmıştı. Fakat gözlerinden yaşlar iniyordu.</p>

  <p>Meral birdenbire Samim’i düşündü. İşte onun çok haklı olduğu an! Yine haklı, daima haklı. Demin konuşan ikinci, şimdi ağlayan birinci Feriha’ydı. Nasıl değişti birdenbire kızcağız. Tophane damlarının o kırık kiremitleri, ana sevgisi ve memleket hasretiyle karışarak onu ebedîliğin güzel plânına birdenbire nasıl çekiverdi. Tabiî, değil mi, insan, öldükten sonra bırakacağı bütün hâtıralarla, eserlerle, çocuklarla, ancak kendi memleketinde unutulmazlığın tesellisini bulabilir. Ölüme kadar gitme. Şimdi bile şu Boğaziçi’ndeki hâtıralar... Şu her birinde bizden bir parça yaşanmış evler, şu her taşı ve ağacıyla bizim olan, biz olan şehir, gök, memleket...</p>

  <p>Hafif hafif başını salladı ve mırıldandı:</p>

  <p>- Tabiî...</p>

  <p>Feriha yaşlı gözlerini kurutuyordu. Meral onun Paris’te işlenmiş mendiline dikkatle bakmak istemedi. O anda istediği şey babasının gönlünü almaktı. Sonra güzel ideallerle içi yanan ve rahat yaşadığı halde kendisinden ziyade başkaları için, memleketi ve dünyası için bedbaht olan Samim’e koşmak ve onun da gönlünü almak...</p>

  <p>Feriha, içinden birdenbire gelen bu itirafın gözyaşlarıyle, demindenberi Meral üstünde yapmağa çalıştığı telkinlerin büyüsünü bozduğuna pişman olmuşsa ne diyecekti? Biraz evvelki ruh haline nasıl dönecekti? Meral bu merakın verdiği bir dikkatle ona bakıyordu.</p>

  <p>Arkadaşı mendilini çantasına koyduktan sonra:</p>

  <p>- Fakat, dedi, senin için vaziyet öyle değil. Şakir’le evleneceksin. Ailen seni reddetmez. Onları gelir görürsün. Zaten Şakir de kırk yıl Paris’te kalacak değil ya. Bir delilik etti, o apartmanı tuttu. Belki bir seneden evvel başkasına devreder, çıkar gelirsiniz. Darısı benim başıma.</p>

  <p>Durdu, Meral’in yüzüne dikkatle baktı ve sordu:</p>

  <p>- Değil mi öyle?</p>

  <p>Cevap alamadı.</p>

  <p>Meral, bir eli kaşının üstünde, düşünüyordu. Birdenbire elini çekti. Karşısında Samim varmış ve bu hareketinde bir mânâ arıyormuş gibi, neden elini kaşına götürdüğünü düşündü. Galiba, Feriha’nın incelmiş kaşları üzerinde Paris güzellik enstitülerinin ne maharetle çalıştıklarını görünce, şuurunun altında, kendi kalınca kaşlarına karşı, belki utanca benzeyen bir alâka doğmuştu. Şimdi bir aynada kendisini görmek istiyordu. Etrafına bakındı.</p>

  <p>Onu süzmeğe devam eden Feriha dedi ki:</p>

  <p>- Sende bir gevşeklik görüyorum, bir şeye canın mı sıkılıyor? Cevap vermedin bana.</p>

  <p>Meral yine elini kaşına götürdü, sonra birdenbire çekerek doğruldu. Samimî olmak ihtiyacını duyuyordu. Şu anda biraz ferahlayabilecek başka hiçbir kıymet yoktu.</p>

  <p>- Evet, dedi, babamın kalbini kırdım.</p>

  <p>Ve telefon sahnesini anlattı.</p>

  <p>Feriha onu iyi dinlemiyor, küçük hareketli gözleriyle salona girip çıkan ve yüksek sesle şakalaşan Amerikalıların bakışlarında kendisine karşı hususî bir dikkat arıyordu. Fakat hikâyeyi de atlamış değildi. İçinde ruhundan eser bulunmayan bir:</p>

  <p>- Vah vah, dedi, ama üzülme, gönlünü alırsın. Kolay. Pratik adamdır o. Unutur çabuk.</p>

  <p>Gözleri yine etrafı dolaşıyordu. Meral onun üzerinde yapacağı fena tesiri bildiği halde, en güzel hislerine karşı, yeter derecede alâka göstermediği için duyduğu küçük öfkenin verdiği arzu ile devam etti:</p>

  <p>- Sonra... Samim, buraya geldiğimi duyarsa kızar, üzülür. O da muhalifti senin hareketine, biliyorsun.</p>

  <p>Feriha birdenbire sıçradı ve bağırdı:</p>

  <p>- Hâlâ mı Samim? Deli misin ayol? Nedir bu, seviyor musun onu?</p>

  <p>Meral omuzlarının hafif bir dalgalanışı arasında derin bir nefesle şişen göğsünün boşalmasından sonra:</p>

  <p>- Değil Feriha, dedi, sevmek değil. Başka bir şey. Ben de bilmiyorum. İçimde bir tarafım var ki senin gibi düşünüyor. Ayrılmak istiyorum ondan. Ayrılmak da değil, içimde ve hareketlerimde ona karşı kendimi serbest hissetmek. Fakat başka bir tarafım da var ki...</p>

  <p>Feriha tizleşen sesiyle onun sözünü kesti:</p>

  <p>- Ayrıl, ayrıl, ayrıl kuzum, durma, bırak, gitme onun randevusuna. Nedir o canım, papaz mı, âşık mı, filozof mu, bankacı mı, genç mi, ihtiyar mı, deli mi, akıllı mı, hassas mı, düzenbaz mı, nedir Allahını seversen, ne istiyor senden? Bir şey yok değil mi aranızda fazlaca? Hep o vaziyet mi?</p>

  <p>Meral açılmak arzusunu kaybetmişti:</p>

  <p>- Eh, dedi.</p>

  <p>Feriha, mevzuun bu noktasında birdenbire parlayan tecessüsüyle başını ona doğru uzatarak sordu:</p>

  <p><span class="sgc-1">-</span> Eh, ne demek? Yoksa oldu mu bir şeyler?</p>

  <p>Meral inandırıcı bir ciddiyetle cevap verdi:</p>

  <p>- Hayır. Birinci derecede mühim olan o değil Feriha.</p>

  <p>- Nedir ya canım, vallahi anlamıyorum.</p>

  <p>Meral gülümsedi:</p>

  <p>- Ben de pek anlamıyorum, dedi, belki anlaşılmadığı için enteresan oluyor bu münasebet. Malûmundan ziyade meçhulü çekiyor. Kendi meçhulüm.</p>

  <p>Feriha bir elini yelpaze gibi sallayarak yine bağırdı:</p>

  <p>- Aman, aman, aman... Bunlar hep o Simera papazının lâfları. Simera mı, Simerya mı, neydi?</p>

  <p>Meral düzeltmek istemedi. Feriha ile konuşurken değil, meselâ dün gece onu düşünürken bile, onun seviyesine inmekten kurtulamıyarak basitleşmeğe mecbur olduğunu hissediyordu... Bu noktada, Mera’lin muhitindeki insanların zevk, ahlâk, bilgi düşüklüklerinden tiksindiğini daima gizlemeye çalışan ve bazı öfke anlarında söylemekten kendini alamayan Samim ne kadar haklı. Feriha ile hiçbir karışık his meselesi konuşulamaz.</p>

  <p>Garson onların çaylarını getirirken, gözleri dışarıdaki büyük salona giren genç bir kadın yanındaki tıkız ve kırmızı erkeğe takılan Feriha, başını birdenbire Meral’e çevirerek:</p>

  <p>- Budalasın! dedi.</p>

  <p>Ve alt dudağını bükerek devam etti:</p>

  <p>- Ne olacak? Bu adamla evlenilmez. Genç değil, güzel değil, senin altına bir Chevrolet çekmiyor. Müstebit, ukalâ. Şakir’in parası bol hiç olmazsa. Sevimlidir de bilir misin? Hoş hoş hikâyeler anlatıp insanı güldürür. Ha!... Ayol, unutuyordum, en mühim mesele, senin konservatuarın da var, sahi, öyle ya, Paris’te sen konservatuara da gideceksin. Tamam. Bak bunu unutuyordum. Şakir Bey ona da razı. Piyanoya çalışıyor musun bari?</p>

  <p>Meral hayret etti. Bu konservatuar hayalini o da unutmuştu. Çünkü Feriha Paris’in sanat taraflarını hatırlatan hiçbir şey söylememişti. Bilmezdi ki. Müziği şöyle böyle sever, o da çoğu caz havaları. Okumaktan hoşlanmaz. Resim, heykel, şu bu, hoşlanmaz hiç birinden.</p>

  <p>Meral kendini bu düşüncelerden kurtararak cevap verdi:</p>

  <p>- Bir aydır akordu çok bozuk piyanomun. Çalınmaz bir hale geldi. Akortçuyu bekliyorum.</p>

  <p>- Şakir Bey sana Paris’te yepyeni bir Gaveau alır. Onların küçükleri de var. Görsen ne cici şeyler.</p>

  <p>- Biliyorum. Filârmoni Derneği’nde gördüm.</p>

  <p>Bu konservatuvar bahsinin bile Meral’i canlandırmadığını gören Feriha, kendi kendine söylenir gibi:</p>

  <p>- Bu İstanbul böyledir, dedi, insanı miskin yapar. Artık İstanbul böyle olursa, düşün memleketi, hava yok burada, canlı bir hava yok.</p>

  <p>Meral ona bu kadar büyük konuşmaya hakkı olup olmadığını düşündürmek için sordu:</p>

  <p>- Paris’te konserlere gittin mi?</p>

  <p>Feriha bir yalan tereddütü geçirdikten sonra, müzik bahsinde Meral’i aldatmanın kolay olmadığını anlamış gibi itiraf etti:</p>

  <p>- Gitmedim. Gazino’ya, Tabarin’e filân gidiyorduk.</p>

  <p>- Sergilere?</p>

  <p>- Daha mevsimi değil. Sonbahar elbiseleri için expositionlar<a href="../Text/foot.xhtml#a39" id="k39"><sup>*</sup></a> biraz sonra başlar.</p>

  <p>- Hayır, resim sergileri!...</p>

  <p>Feriha bu sefer yalan söylemekte tereddüt etmedi:</p>

  <p>- Gördüm bir iki tane, dedi.</p>

  <p>Meral izahat isteyecek kadar ileri gitmedi. Bu kadarı kâfiydi. Sustular. Aralarında birdenbire soğuyan bu hava içinde ayrılmaları doğru değildi. Meral Feriha’yı canlandıracak bir mevzu aradı.</p>

  <p>- Daha ne kadar kalacaksınız Paris’te, diye sordu.</p>

  <p>Feriha biraz evvelki bahiste gururundan kaybettiği parçayı telâfi etmek istiyormuş gibi hemen cevap verdi:</p>

  <p>- Ben ne kadar istersem. Nusret’in işi yok orada. Birkaç firma ile konuştu, bitti, para yiyoruz, eğleniyoruz şimdi. Sen de gelirsen çok hoş olur. Fakat ben seni bir tuhaf buldum.</p>

  <p>- Söyledim Feriha. Babamla o hâdise oldu. Ferhat da kızacak bana. Hele buraya geldiğimi Samim duyarsa... Bak işte, görüyorsun, türlü çemberler içindeyim. Hepsini birden atlamaya kalkarsam, düşerim, kapaklanırım.</p>

  <p>Feriha çayının son yudumunu aldıktan sonra çantasından aynasını çıkardı. Ve dudaklarının rujunu tazeledi. Çantası da çok şıktı. Fakat ne hasistir şu kız, galiba ona hiçbir hediye getirmedi. Meral bu düşüncesinin anlaşılmasından korkuyormuş gibi, Feriha’nın dikkatini öteki mevzua çekti:</p>

  <p>- Haksız mıyım? dedi benim başımda çifter çifter müstebitler var.</p>

  <p>- Babanı kandır kâfi. Ağabeyin ne karışır? Hele o Samim’e hiç aklım ermiyor. Affedersin.</p>

  <p>Yine sustular. Feriha da başlangıçtaki canlılığını kaybetmişti. Paris’in mağazalarını kısaca ve isteksiz anlattı. Meral ayrılmak için kalktığı zaman, arkadaşı ona minnettar bir bakışla:</p>

  <p>- Sana çok teşekkür ederim, dedi, koskoca memleketimde beni bir arayan sen oldun. Buraya gelmen de bir fedakârlık.</p>

  <p>Meral’i kapıya kadar götürdü. Yine öpüştüler. Feriha onu bir akşam, yemeğe bekleyeceğini söyledi:</p>

  <p>- Telefonlaşırız, dedi.</p>

  <p>Meral caddeye çıktığı zaman, dalgındı. Ve mahzun. Mahzun da değil, belki birbirine düşman bir çok arzuların çarpışmasından doğan bir arzusuzluğun verdiği o is... is... istikâmet buhranı, o kararsızlık, o sıkıntı gittikçe içini karartmaya başlamıştı. Aradı. Hiçbir şey istemiyordu: Ne babasını görmek, ne piyano çalmak, ne Samim’le konuşmak, ne Paris, ne İstanbul, ne aşk, ne flört, ne tuvalet, ne sinema, ne dans... Yalnız, evet, hafif bir müzik, bir Valse de Chopin,<a href="../Text/foot.xhtml#a264" id="k264"><sup>*</sup></a> sade piyanoda, fakat kendisi çalmasın, bir divana uzansın, gözlerini yumsun, hiç biri bilinen yerlere ve insanlara ait olmayan hayallerin uzaklığı ve bulanıklığı içinde onu dinlesin. Babasının münasebetsizliği. Radyoyu salona koydurmakta niçin ısrar eder? Yakınında bir divan yok. Kendi odasına da bir küçük radyo alamadı Meral. Fakat evde kimse yoksa -babası gelmemiştir daha- koltukta oturup radyo dinlemek melânkolik yüzünü bu geniş kaldırımı dolduran kalabalığın dikkatinden kaçırmak için başını sağma soluna çevire çevire yürümekten daha iyi belki. Yahut Samim’le konuşmak. Fakat sevgili değil, arkadaş gibi. Çok açık. Hiçbir günah duygusunu ve hâtırasını saklamadan. Kaçamaksız ve oyunsuz. Ruh düğümlerinin kendi kendine çözülmesine yarayan serbest, serbest, serbest, oh, ve ılık bir., müsamaha havası içinde. Ne güzel şey bu. Sevilmenin gururundan daha güzel değil mi? Niçin bunu anlamıyor Samim. Ona hiç görmediği bir yakınlıktan sormak isterdim:</p>

  <p>- Niçin böylesin? Neden beni en yüksek emellerimden en çirkin arzularıma kadar, iki benliğimin müşterek bütünü ve tam realitesi içinde kabul etmiyorsun, Samim? Niçin beni hep ikiye bölüyorsun? Ve kendi kendimle mücadeleye mecbur ediyorsun? Ne olur işte, böyle, sana buhranlarımın bütün çıplaklığı içinde görünsem, dökülsem, hiçbir korku duymasam senin fikirlerinden. Senin o affetmez kanunlarından. O hiç mevcut olmadığı halde, aramızda bu memleketten ve bu dünyadan daha fazla mevcut Simeranya’dan.</p>

  <p>Herhalde Samim şu cevabı verecekti:</p>

  <p>- Ben olmasam, benim fikirlerim ve Simeranya’ın da olmasa, yine senin içinde bir başka sen, “birinci sen” olacaktı. Ondan korkacaktın ve Feriha gibi ağlayacaktın. İşte alabildiğine serbest ve bedbaht bir mahlûk. Kendi kendine nefretlerini senden saklayabilmek için Paris’in bütün kokularını sürünse nafile.</p>

  <p>Bak işte, konuşurken, böyle birdenbire gözleri dalar, mahallesinin kırık kiremitlerini ve annesini hatırlar, gözleri yaşarır ve birinci Feriha’nın dargın sesini duyar. Değil mi Meral, yanlış mı?</p>

  <p>Doğru, doğru. Yine haklı olacaktı Samim. Bir şey, bir şey, fakat bir şey vardı ki, Meral şimdiye kadar onu tecrübe etmemişti. Samim’in fikirlerine ve heyecan dalgalarına tam teslim olmak. Nereye götürür insanı bu baygın itaat?</p>

  <p>Meral eve kadar yürüdü.</p>

  <p>Salonda babası, ayakta ve sinirli, dolaşıyordu. Meral kapının eşiğinde durakladı. Geriye dönecekti. Babası ona doğru birkaç ağır adım attı. Yaklaştı ve sordu:</p>

  <p>- Nereden?</p>

  <p>Sesi vahimdi. Meral Feriha’ya gittiğini itiraftan kaçmak için, kederli gözlerle ona bakarak, titrek bir sesle:</p>

  <p>- Babacığım, dedi, çok üzgünüm. Fakat yalnız sana karşı değil o. Biliyorsun. Şimdi gençler hep öyle argo konuşuyorlar. Biz mektepte de hocalar için, filân hep “moruk”, “kokana” filan deriz. İşte, bir nevi alay öyle. Çirkin, fakat ağzımız alışmış. Ferhat ağabeyim de söylemez mi hep: “Dalga geçtim. Boşver. Herif bir kazık attı ki sorma”.</p>

  <p>Nail Bey daha sert bir sesle tekrarladı:</p>

  <p>- Nereden geliyorsun?</p>

  <p>Birdenbire Feriha’nın adını ağzına almaya cesaret edemeyen Meral:</p>

  <p>- Ayaspaşa’dan, dedi.</p>

  <p>- Orada ne işin vardı?</p>

  <p>- Park Otel’e gittim.</p>

  <p>Babası başını salladı ve kinin kıstığı tehlikeli bir sesle sordu:</p>

  <p>- Feriha’dan geliyorsun, değil mi?</p>

  <p>Meral hemen canlandı ve mazeretlerini ileri koşturan bir müdafaa gayreti içinde cevap verdi:</p>

  <p>- Evet baba, Şakir Bey evlenmek istiyormuş benimle. Yakında gelecek ve sizinle de görüşecekmiş. Ben tabiî evvelâ sizin fikirlerinizi öğrenmek istediğimi söyledim Feriha’ya, zaten bir haftaya kadar...</p>

  <p>Babası onun sözünü kesti:</p>

  <p>- Şimdi, hemen şimdi annene telefon et, senin odanı hazırlasın.</p>

  <p>Meral sallandı ve tutunacak bir yer arıyormuş gibi ellerini uzatarak:</p>

  <p>- Baba! dedi.</p>

  <p>- Ben baba değilim, moruğum. Benden yaşlı bir adamın kayın pederi de olamam. Annene git, sana hayatını anlatsın. Bütün o Paris maceralarından kendisinde sabahtan akşama kadar hergün akıttığı gözyaşlarından başka ne kaldığını anlatsın. O çehre, vücut ve ahlâk viranesini yakından seyret. Bir damla hissin ve zekân varsa anlarsın. Anlamazsan... Ne cehenneme gidersen git!</p>

  <p>Nail Bey arkasını döndü ve yemek salonuna doğru yürüdü. Meral de döndü, yatak odasına doğru yürüdü. Karanlık koridorda, hiçbir şey düşünmediği için sebebini anlatamadığı bir ihtiyaçla duruyor, önüne bakıyor, sonra ağır ağır yürüyordu.</p>

  <p>Odasına girince kapıyı kapadı. Boğazı düğümleniyordu. Kendini tuttu ve ağlamadı. Belki son defa gördüğü odasının her tarafına baktı. Yutkundu. Ağzında yine bir kuruluk vardı. “Çok mu heyecanlıyım?” diye sordu kendi kendine. Evet, bir isyan var içinde. Babasına karşı değil. Kime karşı olduğunu anlamıyor. Evden hemen çıkıp gitmeyi düşündü. Evden ve memleketten. Sabahleyin pasaport için teşebbüs etmek. Feriha ile beraber, on gün sonra, Paris. Artık tereddüte lüzum var mıydı?</p>

  <p>Yatağının kenarına oturdu ve çenesi göğsüne değecek kadar başını önüne eğdi. Kalbinde ağırlığını ve baskısını hissettiği gizli heyecanların dolgunluğu ona başdöndürücü bir boşluk intibaı veriyordu. Zihninde hiçbir şey yoktu.</p>
</body>
</html>
