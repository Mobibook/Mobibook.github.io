<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-4 {font-variant:small-caps; font-size:130%}
  span.sgc-3 {font-style:italic;}
  span.sgc-2 {font-size:130%;font-variant:small-caps;}
  span.sgc-1 {font-weight:bold;}
</style>
</head>

<body>
  <p class="p1"><span class="ilkharf">A</span><span class="sgc-4">yağa</span> kalkan Mefharet birdenbire durdu ve kulak kabarttı. Yukarıdan bir haykırış geliyordu. Oğlunun sesini hemen tanıyan kadın, kıpkırmızı kesilen yüzünde akları daha fazla beliren fırlak gözlerinin dehşetini kısa bir bakışla defteri yazıhanenin gözüne koyan Besim’in üstüne boşalttıktan sonra kapıya doğru koştu.</p>

  <p>Aydın avuçlarını şakaklarına yapıştırmış ve yüzünü yastığa gömmüş, kıvranıyor ve bağırıyordu.</p>

  <p>- Çok mu ağrıyor oğlum?</p>

  <p>Başı kalkıp kalkıp yastığa düşen çocuk cevap veremiyor ve bağırmaya devam ediyordu. Besim, Selmin ve Hasibe de birbirlerinin peşinden odaya girdiler.</p>

  <p>Ellerini saçlarının arasına daldıran Mefharet, “İmdat” diye bağırmak istiyormuş gibi pencereye koştu, geriye döndü ve Hasibe’ye yürüdü.</p>

  <p>- Koş doktora, koş, anlat, gelip iğne yapsın, koş!</p>

  <p>Hizmetçinin arkasından giden Selmin:</p>

  <p>- Ben de telefon edeyim! dedi ve odadan çıktı.</p>

  <p>Mefharet oğlunu kucaklamaya muvaffak olamıyordu. Kendini yataktan atacak kadar çırpınan Aydın annesinin kollarından kurtuluyor, avuçlarının içinde başını iki tarafa sallıyordu. Yüzü pencere tarafına geldikçe gözlerini kapattığına dikkat eden Besim, içinden: “Eyvah!” dedi. Mefharet bunun farkında değildi. Saçlarını tırnaklayarak oda kapısıyle karyola arasında ağır vücudunu savuruyordu.</p>

  <p>Yatağın üstüne eğilen Besim çocuğa sabır telkinine çalıştı:</p>

  <p>- Biraz daha sabret, şimdi gelir doktor, bir iğne yapar, hiçbir şey kalmaz.</p>

  <p>Ve oğlundan ziyade anasını bir tansiyon fırlaması kazasından kurtarmak için, klasik yalanlardan birini aradı ve buldu.</p>

  <p>- Galatasaray’da imtihana çalışırken bana da böyle bir başağrısı geldiydi. Hatırlamıyor musun? Doktor bir morfin yaptı, hemen rahatladımdı. O anın keyfini hiç unutamam.</p>

  <p>Doktor gelinceye kadar ablasını teskin için bir yalan bombardımanına tutan Besim, zihin yorgunluğundan gelen başağrılarının çok şiddetli ve çabuk geçici olduğuna inandıran vakalar uyduruyordu.</p>

  <p>İhtiyar Nikolaides, ağır adımlarla karyolaya yaklaştıktan sonra, bir hastaya, bir de annesinin ve Besim’in yüzüne bakarak:</p>

  <p>- Bu ne? dedi, ne oldu bu yavruya?</p>

  <p>Mefharet’in kabarmış saçlarına da bakan doktorun dikkati, iki kat merdiven çıkmanın ilk yorgunluğunu dinlendirmeye de vesile oluyordu. Fakat bir ümit anı içinde susan kadın, ihtiyar doktorun şaşkınlığını görünce, elindeki küçük çantaya gözlerini dikerek bağırdı:</p>

  <p>- Çabuk bir iğne yap doktor, çabuk!</p>

  <p>- Yapalım. Fakat nedir, bir anlayalım bakalım.</p>

  <p>Hastanın üstüne eğildi ve bir kolunu tutarak onun yastığa gömülü yüzünü görmek istedi.</p>

  <p>Doktora yaklaşan Besim, ona vakit kaybettirmemek için izah ediyordu:</p>

  <p>- Şiddetli bir başağrısı. Başka bir şikâyeti yok. Siz evvelâ bir iğne yapın da sonra muayene edin. Çok ıstırap çekiyor, görüyorsunuz.</p>

  <p>Doktor etrafına bakındı ve masaya doğru yürüdü. Aydın’ın kitapları ve karalanmış rakamlarla dolu kağıtları arasında bir yer buldu, çantasını açtı ve hazırlığa başladı. Besim onun yanında hareketsizdi. Göz ucuyle Aydın’a bakıyordu. Çocuğun ruhunda, bu müthiş sancıyı, hattâ ölümü matematiğin çıldırtıcı rakamlarına tercih eden ve kendisinden bile gizli bir köşe bucak olup olmadığını düşünüyordu. Hastalığın böyle karanlık bir tercihten sonra başlamış olması mümkündü. Ablası, hekime yardımdan ziyade heyecanlarını hareket halinde boşaltmak için, masanın etrafında lüzumsuz dolaşıyor, kapıya gidip geliyordu. Selmin yatağın kenarına oturmuştu. Ayak ayak üstüne atmış, dizlerini sallıyordu.</p>

  <p>İğne yapıldıktan sonra, tesiri beklenirken odanın havasını dolduran ümit, hastanın da iniltilerini azaltmıştı. Mefharet oğlunun üzerine eğilerek içinde öfke parçaları yüzen şefkatli sesiyle tekrarlıyordu: “Şimdi geçer, bir şeyciğin kalmaz, biraz daha sabır, bitti, bitiyor artık.”</p>

  <p>Besim doktorun kolunu hafifçe sıkıp ona gizli bir işaret çektikten sonra:</p>

  <p>- Matematikten ikmale kalmıştı, dedi, çok çalışıyordu. Zihin yorgunluğu değil mi bütün bunlar?</p>

  <p>- Evet, tabiî sürmönaj,<a href="../Text/foot.xhtml#a233" id="k233"><sup>*</sup></a> sürmönaj...</p>

  <p>Ve ihtilâçları gittikçe azalan hastaya yaklaştı. Aydın yüzükoyun yatıyordu. Doktor onun gözlerinde ışığın tesirlerini anlamak için arkası üstü dönmesini istedi. Çocuk soldan sağa doğru vücudunu çevirirken, pencereden gelen aydınlık istikametinde gözlerini sımsıkı yumdu. Besim de buna dikkat etmişti. Mefharet farkında değildi. Doktorun daha rahat muayene edebilmesi için yatağın başucundan çekildi.</p>

  <p>Odadan çıktıkları zaman, Besim ablasının endişeli ve gergin yüzünden iki sapan taşı gibi fırlayan bakışların doktora saplandığını gördü ve klasik yalanı bekledi. Nikolaides bunun ustası değildi. Sesinde tereddüt vardı:</p>

  <p>- Olabilir, zihin yorgunluğudur.</p>

  <p>Besim ablasını çocuğun yanına yolladıktan sonra, doktoru aşağıya indirirken bir menenjit ihtimali olup olmadığını sordu ve beklediği cevabı aldı:</p>

  <p>- Bir ponksiyon lâzım, ponksiyon lomber.<a href="../Text/foot.xhtml#a188" id="k188"><sup>*</sup></a> Çok benziyor. Işığa bakamıyor çocuk. Başağrısı da fazladır. Bir konjestiyon<a href="../Text/foot.xhtml#a122" id="k122"><sup>*</sup></a> değil. Çırpınmalar, bağırmalar filân tipiktir.</p>

  <p>- Zihin yorgunluğu bir menenjit yapabilir mi?</p>

  <p>- Söylerler. Ben de böyle iki vaka görmüşümdür. İmtihana çalışmaktan. Biz bir serebro-spinal baraj tasavvur ederiz. Menengoklar,<a href="../Text/foot.xhtml#a148" id="k148"><sup>*</sup></a> bu baraj yıkılırsa, beyine girer diye düşünürüz. Faraziyedir<a href="../Text/foot.xhtml#a41" id="k41"><sup>*</sup></a> bunlar.</p>

  <p>Besim hastanın odasına döndüğü zaman onu uyumuş buldu. Ablası da bir koltuğa uzanarak başını arkaya doğru salıvermişti. Kırmızılığı azalan yüzünde huzursuz bir sükûn vardı. Selmin odadan çıkmaya hazırlanıyordu. Dayısını görünce durdu.</p>

  <p>Ablasına doğru yürüyen Besim alçak sesle:</p>

  <p>- Sen de git yat, biraz dinlen, dedi.</p>

  <p>Kadın gözlerini yumdu ve mırıldandı:</p>

  <p>- Burası iyi.</p>

  <p>Besim ve Selmin bahçeye indiler.</p>

  <p>- Bu pembe güllerin niçin simsiyah kesilmediklerine şaşıyorum. Ablamın yüzünde bir dramın son perdesi gibi açılan gözkapaklarının altındaki acı bakışlar en neşeli çiçeklerin bile rengini soldurabilir. Bildim bileli öyledir. Saymadım, fakat ayda iki kahkaha ya atar, ya atmaz; ve haykırır gibi güler. Yüzü ekseriya bir cenaze davetlisi gibi kasvetlidir, daima bir felâket verir. Senin baban ölecek adam değildi. Çok neşeliydi. Sen onun kahkaha devirlerini hatırlamazsın. Çok neşeliydi. Tabiatı değişti adamcağızın. Sonra da işleri ters gitmeye başladı. Çünkü Mefharet’in gözleri hep menfiyi<a href="../Text/foot.xhtml#a149" id="k149"><sup>*</sup></a> görür. Cesaret kırmakta birebirdir. Baban o çiftlik davasını kaybetmezdi yoksa. Hep Mefharet’in menfi tesirleridir, inan buna. Mühürlü balmumu ile felâketleri davet eder. Sıkıldı adamcağız çok. Septisemi, verem, kanser, bunlar hep boş lâkırdıdır. İnsanı yalnız bir illet öldürür: Sıkıntı. Öteki hastalıklar bunun vücuttaki çeşitli görünüşleridir. Bu çocuk da çok sıkıldı. Bir yandan matematik, bir yandan annesinin yüz ton ağırlığındaki ruh baskısı. O dayanılmaz istibdat.<a href="../Text/foot.xhtml#a95" id="k95"><sup>*</sup></a> Sinemaya bile zor giderdi oğlan.</p>

  <p>- Nedir o başağrısı, çırpınmalar? Doktor ne dedi? Fena bir şey mi?</p>

  <p>Besim eğildi, iri bir gül kopararak Selmin’e verdi:</p>

  <p>- Bunu bir bardağa koy odana götür, karşısına geç, otur, zihnini boşalt, hiçbir şey düşünme, gözlerini buna dik, on beş dakika başka hiçbir tarafa bakma. İçine ummadığın bir ferahlık, bir bahtiyarlık dolacak. İnan bana. Bir tecrübe et.</p>

  <p>Selmin gülü tutan elini aşağıya sarkıttıktan sonra, dayısına yan gözlerle baktı ve sordu:</p>

  <p>- Menenjit değil mi?</p>

  <p>- Senin zekâna en güzel güller bile mağlup olur. Henüz belli değil. İstersen öyle farzet. Alışmalısın. Analiz yapıldıktan sonra anlaşılacak. Benziyormuş çok. Artık düşünme.</p>

  <p>Selmin çiçeği burnuna götürdü. Bu hareketi otomatikti. Ne koku duyuyor, ne de gülün rengini görüyordu. İçinde fena günlerin sıkıntısı vardı. Zihni bulanıktı. Aydın’ın ölümüne benzer acı bir hissin içine kırmızı bir renk karışıyordu. Annesinin yüzü belirip kayboldu. Orta kata çıkan merdivenlerin tırabzanları arasından alt kat sofadaki koltukta unuttuğu kitabın kapağını görüyor ve kapı gıcırtıları duyar gibi oluyordu. Birdenbire midesinde bir bulantı duydu ve avucunu ağzına kapadı. Yüzü sararmış olacaktı ki, dayısı ona dikkatle bakarak sordu:</p>

  <p>- Ne oldun?</p>

  <p>Selmin’in yüzü buruştu ve omuzları yukarı kalktı. Besim ona dikkatle bakmaya devam ederken, bu evde kendisinden başka herkesin birer problem haline geldiğini düşünüyordu. Ne oldu bu kıza birdenbire?</p>

  <p>Tekrarladı:</p>

  <p>- Ne oldun?</p>

  <p>Selmin elini ağzından çekti. Yutkundu ve kendini toplamaya çalıştı. Rengi düzeliyordu. Sonra elini tekrar ağzına götürdü ve esnemeye başladı.</p>

  <p>- Geçti, dedi.</p>

  <p>Besim en karışık meseleleri bir kelime ile savmak ihtiyacını duyduğunun farkında olarak başını salladı:</p>

  <p>- Sinir!</p>

  <p>Ve bahçe kapısına baktı. Samim geliyordu. Selmin büyük dayısına doğru koştu. Besim de ağır ağır ilerledi. Ağabeyisi Doktor Sabri’yi bulamadığını söylüyordu. Besim olanları anlattı.</p>

  <p><span class="sgc-3">-</span> Bereket ki ablam teşhisi sezemedi. Aptal Nikolaides güç belâ bir yalan kıvırabildi. Galiba bir ponksiyon yapılacak ama, bence, muhakkak. Galatasaraylı Nahid’i bilirsin. Sonra Şükran. Onlarınki de hep böyle başladı.</p>

  <p>Bahçeye oturdular. Selmin yan gözlerle sık sık büyük dayısına bakıyordu. Samim gözlerini köşkte Aydın’ın yattığı odanın pencerelerine doğru kaldırdı, sonra önüne indirdi.</p>

  <p>- Yalana lüzum yoktu.</p>

  <p>- Sen ablamın halini görseydin, dedi Besim başını sallayarak. Yüzü kıpkırmızıydı. Teşhisi öğrenseydi beyninde bir damar çatlayabilirdi. Yalan o anda can kurtardı.</p>

  <p>- Teşhis henüz konmamış. Bir ihtimal, kuvvetli bir ihtimal. Bunu Mefharet’e haber vermek lâzımdı. Yarın hakikati birdenbire öğrenir veya sezerse, işte o zaman bir beyin kanamasına uğrayabilir.</p>

  <p>Samim alçak ve kederli bir sesle devam etti:</p>

  <p>- Bizim hatamız budur. Kurnazlık denilen küçük zekâ ile büyük halleri karşılarız.</p>

  <p>Selmin yerinden kalktı ve Samim’e yaklaştı. Elindeki gülü onun yakasına iliştirirken:</p>

  <p>- Ben sizin gibi düşünmüyorum, dayı, dedi.</p>

  <p>Besim bağırdı:</p>

  <p>- Tabiî., yahu., bak şu gül bile yalan söylüyor. Öyle taze bir duruşu var ki, mânâsı: “Ben solmayacağım, ben ebediyim”den başka bir şey değil. Yarma kadar solacak halbuki. Yalan söylüyor.</p>

  <p>Samim yakasını tutup gülü burnuna yaklaştırarak cevap verdi:</p>

  <p>- Solacağını bilmiyor, dedi, istikbalinden emin.</p>

  <p>Besim ayakta duran Selmin’i gösterdi:</p>

  <p>- Fakat bu gül biliyor. Yine de solmayacakmış gibi bir gururu var. Değil mi öyle Selmin’ciğim? Güzelliğin sonsuz olduğuna kendi kendini de kandırıyorsun.</p>

  <p>Kız cevap vermedi, yürüdü, bir sarı gül kopardı ve Besim’in yakasına taktı.</p>

  <p>- Yalanı müdafaamın mükâfatı mı bu? diye sordu dayısı.</p>

  <p>- Evet.</p>

  <p>- Adı üstünde: Yalan dünya. Yalansız bir dünya tasavvur edilebilir mi?</p>

  <p>Ve Samim’e dönerek sordu:</p>

  <p>- Sizin Simeranya’da şifasız hastaların yüzlerine karşı öleceklerini hekimler dank diye söylerler mi?</p>

  <p>Ağabeyisi cevap vermedi. Besim onun Simeranya hayalinde bu tarafın henüz eksik veya tamire muhtaç olduğunu düşünüyordu. Samim her parçası yerli yerinde bir makine gibi kusursuz bir dünya tasarlamış olamazdı. Besim bu emniyetin verdiği bir üstünlük vehimi içinde ayak ayak üstüne atarak:</p>

  <p>- Sen bunu bir düşün ağabey, dedi.</p>

  <p>Samim bir küçük sıçrayışla başını arkaya eğdi ve kardeşinin yüzüne baktı. Simeranya’sından bahsetmeye her hazırlanışında yaptığı gibi, hayalinin tuhaflığına gülmekte herkesten evvel davranmak için gülümsedi.</p>

  <p>- Ben düşündüm onu çok, dedi. Simeranya’da yalan tamamiyle lüzumsuz bir hale gelmiştir; anlaşılmıştır ki bu, tabiatın ve hayatın içindeki zıtlıkları barıştıramayan insanın bir görünüş ahengi yaratmak için kutuplardan birini örtmek ihtiyacıdır. Bu zıtlıklar ortadan kalkar veya uzaklaştırılırsa yalana lüzum kalmaz. Yani prensibinde kutuplaşma bulunan olmak dramına karşı âciz insanın elindeki geçici silâh, yalandır.</p>

  <p>Besim doğruldu ve bir kulağını avuçlayıp Samim’e doğru uzatarak bağırdı:</p>

  <p>- Nasıl, nasıl?</p>

  <p>Samim nefes halinde kısık bir kahkaha ile gülerek cevap verdi:</p>

  <p>- Dur sana bir misal ile anlatayım: Yıldırım bir elektrik hâdisesidir, değil mi?</p>

  <p>- Öyledir.</p>

  <p>- İnsan fizik sahada müspet ve menfi arasındaki zıtlığı uzlaştırarak elektrik ışığını elde ediyor. Tabiatın bu yıkıcı kuvveti insanın elinde fayda vericidir. Fizik sahada böyle. Fakat içine insan ruhunun karıştığı sosyal hayat sahasında bütün zıtlıkların barışması mümkün olmuyor. Yalan o zaman müspet ve menfi kutuplardan birini muvakkat bir zaman için örtmek suretiyle zıtlığı ortadan kaldırır. Tabiî muvakkat bir zaman için.</p>

  <p>- Buna da bir misal söyle.</p>

  <p>- İşte zavallı Aydın. Bir yanda onun ağır bir hastalık tehlikesi içinde oluşu, öte yanda analık şefkatinin isyanı kutuplaşıyor. Sen bu zıtlığı ortadan kaldırmak için, doktorun kolunu dürtüyor ve tehlikenin üstüne yalanın yorganını örtüyorsun. Halbuki, realitenin hoyrat eli, bir gün o yorganı ansızın kaldırıverince, zıtlık en vahim neticeleriyle ortaya çıkacaktır.</p>

  <p>- Başka ne yapabilirdim?</p>

  <p>- Sen bu kutuplardan İkincisini yalansız ortadan kaldırabilirdin: Analık şefkatini isyan halinden müspet bir tevekküle<a href="../Text/foot.xhtml#a256" id="k256"><sup>*</sup></a> kalbedebilirdin.<a href="../Text/foot.xhtml#a112" id="k112"><sup>*</sup></a> Bak ben bunu yapacağım göreceksin.</p>

  <p>Besim ayağa kalktı ve Samim’e doğru yürüyerek alçak sesli bir haykırışla:</p>

  <p>- Sakın ha, ağabey, dedi, ablam çok fena bir halde.</p>

  <p>Samim tekrarladı:</p>

  <p>- Göreceksin.</p>

  <p>Tekrar Aydın’ın yattığı odanın pencerelerine baktı.</p>

  <p>Besim iki elini de ona doğru uzattı:</p>

  <p>- Şimdi dur. Yukarı çıkma. Aydın uyuyor. Ablam da seni görünce heyecanlanır.</p>

  <p>Samim arkasına yaslandı ve yine gülümseyerek dedi ki:</p>

  <p>- Simeranya’da asıl mesele, hasta ile hastalığı arasındaki zıtlaşmayı ortadan kaldırmaktır. Bütün tedavilerin esası budur. Bak, bu çok enteresan, iyi dinle.</p>

  <p>- Kulak kesildim.</p>

  <p>- Bizim şimdiki dünyamızda iki nazariye ve tatbikatı vardır ki, Simeranya’da, yarınki dünya hekimliğinin esaslarını vücuda getirmiştir. Bu nazariyelerden birine göre, istisnasız her hastalık, uzviyetin,<a href="../Text/foot.xhtml#a261" id="k261"><sup>*</sup></a> kendi işleyişine zıt tesirlere karşı bir “hyperreaction”dur<a href="../Text/foot.xhtml#a69" id="k69"><sup>*</sup></a>, vücudun öfkelenmesidir, isyanıdır. İkinci bir nazariyeye göre, ki bu daha meşhurdur. İsviçre’de Tournier’in nazariyesidir, bir çok hastalıkların sebebini hastanın vücudundan evvel hayatında aramak lâzımdır. Yani hastalık çok defa kaderin aksiliklerine karşı ruhun ve onun peşinden vücudun isyanıdır.</p>

  <p>Sandalyesine oturan Besim birdenbire canlanarak:</p>

  <p>- İsyan değil, sıkıntı, dedi, demin Selmin’e ben bunu söylüyordum.</p>

  <p>- Her sıkıntı bir isyan hazırlığıdır. Ruhta başlayan bu hazırlık vücudun hastalanması şeklinde organik bir isyana çevrilir.</p>

  <p>- Tamam!</p>

  <p><span class="sgc-3">-</span> İşte Simeranya’da tedavinin hareket noktası budur. Fakat şunu söylemeliyim ki orada tababet diye ayrı bir ilim ve teknik şubesi yoktur.</p>

  <p>- Nasıl şey o?</p>

  <p>- Zihnini karıştırmamak için bunu sonra anlatacağım. Devam edelim: Her hastalık evvelâ ruhta başlayıp sonra vücuda sirayet<a href="../Text/foot.xhtml#a221" id="k221"><sup>*</sup></a> etmiş bir isyandır.</p>

  <p>Besim yine ayağa kalktı ve ellerini arkasına koyarak:</p>

  <p>- Pardon, dedi, mikroplu hastalıklar da mı?</p>

  <p>- Hepsi.</p>

  <p>- Nasıl olur? Mikroplu hastalıklarda hastalığın âmili<a href="../Text/foot.xhtml#a6" id="k6"><sup>*</sup></a> mikroptur, sıkıntı filân değildir.</p>

  <p>- Fakat mikrobun hastalığı vücuda getirebilmesi için vücutta kendine müsait bir zemin bulması lâzım değil mi? Bu zemini sinir sistemi vasıtasiyle ruh hazırlar. İsyan oradan vücuda geçmiştir. Yani insanda hastalık, çok defa, kaderin aksiliklerine karşı bir intibaksızlıktır. Simeranya’da her türlü hastalığın âmilini evvelâ hastanın hayatında ve ruhunda ararlar. Çok defa da hiçbir çaresi olmayan talihsizliklerden, hayat aksiliklerinden birini bulurlar: Ümitsiz bir aşk, çok sevilen birinin ölümü, namus lekesi, vicdan azabı gibi çaresizlikler... Ve bu ağır ıstırap yükünü kaldıramayan ruhun sıkıntısı ve isyanı. İşte o zaman, hastayı kaderinin aksiliklerine intibak ettirecek bir ruh tedavisi başlar ve mucizesini verir.</p>

  <p>İtiraz cesaretini gittikçe kaybeden Besim sordu:</p>

  <p>- Aydın Simeranya’da olsaydı ona nasıl bir ruh tedavisi yaparlardı?</p>

  <p>- Orada herkes, hastalanmadan evvel, hayatın çaresizlikleri önünde sinirlenmemeyi, isyan etmemeyi öğrenir. Bütün ailelerde ve müesseselerde hergün yapılan ruh sporu budur. Kendine göre âyinleri vardır. Öyle ki, bütün Simeranya’yı derin bir sükûn ve tevekkül havası sarmıştır. Oraya ilk adımını atar atmaz, kendini her tarafa yayılmış bir umumî intibak ve ahenk atmosferi içinde bulursun. Herkes bu ruh sağlığının yollarını bilir ve hastalandıktan sonra, kendi kendisine, isyandan tevekküle giden yolu açacak telkinlere uygun bir hazırlık bulur. Aydın, inşallah değildir, menenjit olmuşsa, muhakkak ki bu, çalıştığı derse karşı duyduğu isyanın, sinir sistemi yoliyle, uzviyete sirayetinin neticesidir. Şimdi bu sıkıntı onda mevzuunu değiştirerek devam ediyor. Dün imtihana karşı isyandı bugün imtihana girememenin neticelerine, sınıfta kalmaya, arkadaşları arasında mahçup olmaya karşı isyandır. Ona hissettirmeli ki bu kaybın hiç ehemmiyeti yoktur. Kabahat kendisinde değil, onun ihtiyaçlarını, temayüllerini<a href="../Text/foot.xhtml#a252" id="k252"><sup>*</sup></a> ve kabiliyetlerini hesaba katmayan öğretim sistemindedir. Bunu daha evvel yapmış olsaydık hastalığı önlerdik.</p>

  <p>Besim, biraz evvel doktorun “serebrospinal baraj” dediği şeyi hatırladı. Bu baraj, sıkıntı veya zihin yorgunluğu yüzünden yıkılınca mikroplar beyin zarına girerlermiş. Samim’in nazariyesi, bugünkü tıbbın hayal meyal sezdiği bir hakikatin daha vuzuhla<a href="../Text/foot.xhtml#a271" id="k271"><sup>*</sup></a> geliştirilmesinden ve tedaviye tatbikinden başka bir şey değildi.</p>

  <p>Başını salladı:</p>

  <p>- Pes! dedi, ben de aynı fikirdeyim.</p>

  <p>Samim zaferini küçültmek isteyen bir tevazuun tatlı gülümseyişiyle:</p>

  <p>- İstersen, dedi, şimdi sana neden Simeranya’da tababet diye ayrı bir ilim şubesi olmadığını ve bütün bilgilerin bir merkezden başlayarak, onun emrinde inceleme kollarına ayrıldıklarını anlatayım.</p>

  <p>- Kuzum.</p>

  <p>Fakat üçü birden başlarını Aydın’ın yattığı odanın penceresine doğru kaldırdılar. Mefharet bağırıyordu.</p>

  <p>- Neredesiniz ayol? Bunun yine ağrısı tuttu, koşun!</p>

  <p>İki kardeş hemen kalktılar ve yürüdüler.</p>

  <p>Ayakta duran Selmin, gözlerini yere indirmiş, kımıldamıyordu.</p>

  <p>Başını yukarı kaldırdı, gözlerini yumdu ve derin bir nefes aldıktan sonra, fena anlara doğru gittiğini çok iyi biliyormuş gibi, dayılarının arkasından, sürüklenircesine yürüdü.</p>
</body>
</html>
