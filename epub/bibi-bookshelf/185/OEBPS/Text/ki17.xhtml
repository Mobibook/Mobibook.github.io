<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/main.css" rel="stylesheet" type="text/css" />

  <title></title>
  
<style type="text/css">
span.sgc-3 {font-variant:small-caps; font-size:130%}
  span.sgc-2 {font-weight:bold;}
  span.sgc-1 {font-style:italic;}
</style>
</head>

<body>
  <p class="p1"><span class="ilkharf">S</span><span class="sgc-3">amim</span> defteri kapadı ve göze koydu. Ayağa kalktı. Elleri yazıhanenin kenarında, başını önüne eğmiş, Meral’e itiraf etmeğe karar verdiği gecenin hatıraları arasında, şüpheden ve doğruluk özleyişinden başka bir şey olmayan mazeretinin yerini alacak bir yalana ihtiyaç olduğunu düşünüyordu. O gece kadına söylediğini hatırladı: “Mâsumsa şüphem onu incitir, değilse daha ihtiyatlı olmağa sevkeder”. Şüpheyi gizlememekle bir mazeret yalanı söylemek arasında fark azdı. Şu var ki, doğruluk özleyişi gibi bir mazeretin yerine bir yalan ikame etmek, aşk ahlâkı bakımından, Meral’in şimdiye kadar söylediği ve bundan sonra söyleyebileceği bütün yalanları, Samim’in, hiç değilse kendi vicdanına karşı tasvip etmek zorunda kalması demekti. Şimdi her zamankinden ziyade, Mera’lin o gün öğleden sonra evde olup olmadığını bilmeliydi. Hayır, onun bir şey gizlediği muhakkaktı. Samim’in kanaate değil, delile ihtiyacı vardı. Yoksa onu mâsum gibi karşılaması lâzım gelecekti.</p>

  <p>Oda kapısının önünde ürkek ayak sesleri geziniyordu. Samim kulak verdi. Selmin’di bu. Her insanın olduğu gibi onun adımlarında da şahsiyet vardı. Samim daha fazla dikkat etti. Yere basan topuktan sonra, sıra ayak parmaklarına gelirken, Selmin’in gizleyicilik, inat ve hesaplı davranış gibi karakter vasıfları, o kısacık ânın yumuşak sesleri ve çıtırtıları arasında beliriyordu. Mefharet geçseydi, adımları daha tok, aralarındaki fasılalar gibi bir topukla parmaklar arasındaki basış anları da gayri müsavi ve bütün yürüyüş hırçın olurdu. Ayak sesleri uzaklaştı.</p>

  <p>Samim oda kapısına doğru yürüdü, durdu. Ayak sesleri yaklaşıyordu. Bu sefer adımlar daha az çekingendi ve küçük bir tereddütten sonra verilmiş kararı sezdiriyordu.</p>

  <p>Samim kapının vurulmasını bekledi ve aldanmadı.</p>

  <p>- Giriniz, dedi.</p>

  <p>Topuz dikkatli ve hesaplı bir el hareketiyle ağır ağır çevrildi ve kanat ağır ağır açıldı: Tâ kendisi, Selmin.</p>

  <p>İçeriye girer girmez durdu. Bütün odayı dolaşan bakışları Samim’in yüzünü ve gözlerini aradı, buldu, fakat dikkatini gizlemek için hemen yere doğru kaydı. Kısa bir etüd ve kavrayış ânı geçirdiği ve aldığı neticeden çekindiği, yazıhanenin karşısındaki iki koltuğa doğru ilerliyen adımların inhiraflarından<a href="../Text/foot.xhtml#a88" id="k88"><sup>*</sup></a> belliydi. Vücut, içinden geçtiği boşluğa hâkim değildi ve mekân içinde, kendisine emniyet verecek noktayı sezmekte zorluk çekiyordu.</p>

  <p>Samim ağır ağır yazıhanesinin koltuğuna gidip otururken, Selmin, onun karşısındaki iki koltuğun arasında durdu ve sol taraftaki pencerelerden gelen ışığa düşmanca baktı. Bu da, iki koltuktan birini seçmek için geçirdiği kısa tereddüt ânı içinde, yüzünü saklamak ihtiyacının kuvvetli bir tercih sebebi olmasına yol açan temayülün gayri ihtiyarî<a href="../Text/foot.xhtml#a76" id="k76"><sup>*</sup></a> bir bakışta kendini ele vermesiydi. Samim buna dikkat ettiğini belli etmemek için önüne bakıyor ve bir kâğıdı kıvırıyordu. Fakat Selmin’in ışığa arkasını vereceğinden emindi.</p>

  <p>Yine aldanmadı. Kız pencereye arkası gelen koltuğa oturdu ve yine Samim’in tahmin ettiği gibi, ona en hünerli tebessümlerinden biriyle baktı.</p>

  <p>- Sizden bir ricam var, dayı, dedi.</p>

  <p>Ve mâsumiyet hasreti çeken günahkârın edepli duruşunu oldukça iyi taklit ederek gözlerini önüne indirdi.</p>

  <p>Samim ona cesaret vermedi. Susuyor ve kâğıdı kıvırmağa devam ediyordu. Kız lâkırdıya başlamadan önce sesini ayıklamak istiyormuş gibi (hakikatte bir korkuyu savmak ihtiyacının uyandırdığı refleksle) öksürdü. Elini ağzına götürdü ve çekti. Dayısının yüzüne bakmağa cesareti yoktu. Hep gözleri yerde, boğazına takılan, yırtık ve tırtıllı bir sesle:</p>

  <p>- Avrupa’ya gitmek istiyorum ben, dedi, üç bin yedi yüz liram var. Dükkânı da satıyorum. Gelecek perşembeye takrir vereceğim ve yirmi üç bin lira alacağım. Bu para bana iki üç sene yeter. Fakat döviz meselesi.</p>

  <p>Öksürdü ve dayısına baktı. Samim’in başında hiçbir hareket yoktu ve yüzünde hiçbir şey değişmemişti. Geniş alnının altında, önüne baktığı için bebekleri iyice görünmeyen gözlerinin kapakları, Selmin’in aradıklarını örtüyor ve cesaretini kırıyordu.</p>

  <p>Kız kendini topladı. Büyük bir gayretin ancak bir perde daha yükseltebildiği sesiyle devam etti:</p>

  <p>- Fransa’ya gideceğim. Karaborsadan yüzde on beş zararına frank buldum. Yüzde on beş... Çok. Yüzde on farkla bulmak da mümkünmüş. Siz., ki bankadasınız.</p>

  <p>Dayısı birdenbire başını yukarı kaldırdığı için Selmin devam etmedi. Gözgöze geldiler. Kız bakışını kurtaramadı ve bir müddet gözünü kırpamadı. Samim, yüzü hiç kımıldamadan, yalnız dudaklarının hafif bir hareketiyle ve nefes kadar uçuk bir sesle:</p>

  <p>- Kalk! dedi, şu koltuğa otur, ışığa karşı.</p>

  <p>Selmin yerini değiştirirken, kendisi de kalktı, pencereye doğru ağır ağır gitti, geriye döndü ve Selmin’in karşısındaki koltuğun arkasında durdu.</p>

  <p>Kız önüne bakıyordu.</p>

  <p>Samim gözlerini onun yüzünden ayırmayarak:</p>

  <p>- Bütün hesapların mükemmel! dedi, yalnız bunların arasında, benim zekâma çok az pay ayırmışsın. Şimdi sana, içinde yaşadığımız dünyanın, doğrudan doğruya seni alâkadar eden meselelerinden hiç birini açacak değilim. Anlamadığını söylüyorsun. Sabahki itirafın güzeldi. Her fikir seni büyüsüne takıp sürüklüyor. Bunu bildiğin için, dışarıdan gelen tesirlere kafanla değil, inadınla mukavemet ediyorsun. Bu inat nedir bilir misin? Şahsiyetsizliğin yerini alan kör ve karanlık bir benlik duygusudur. İnsanı saadete de, felâkete de götürebilir. Önünü görmediği için düzlükle uçurum arasındaki farkı, adımını attıktan sonra anlar. Sen bu eksiğini tamamlamak için daima hesaplı hareketi de seviyorsun. Kadınların hemen çoğu böyledir, fakat senin kadar değil. İdraklerine ve iradelerine ait noksanları hesapları ve hileleriyle telâfi etmek isterler. “Kadının fendi...” hikâyesi. Bu "fend” kelimesinin sonundaki lüzumsuz “d” harfi yok mu? Bu harf onların cehaletini ve sırf iç güdüleri ile elde ettikleri iptidaî hile tekniğini yüksek bir “fen” zannettiklerini gösterir. En yüksek mekteplerde okumak onları mutlaka bu karanlıktan kurtaramaz, çünkü bilmek için bilgi kâfi değildir, anlamak da lâzımdır. Onun için, nazariyeleri burada kesip, senin anlayışını kolaylaştıracak bir iki hatıramı söylemek istiyorum.</p>

  <p>Samim sigara tabakasını Selmin’e uzattı.</p>

  <p>Kız hiç beklemediği bu ikram önünde bir şaşkınlık ânı geçirdikten sonra, hafifçe titreyen eliyle bir sigara aldı ve dayısının çakmağını bekledi.</p>

  <p>Samim onun ve kendisinin sigaralarını yaktıktan sonra devam etti:</p>

  <p>- Lisede ben arkadaşlarımın -o zamanki tâbirle- hâlet-i ruhiyelerini<a href="../Text/foot.xhtml#a59" id="k59"><sup>*</sup></a> anlamak merakında idim. Bu bende bir delilik halinde idi. Bahçeden sınıfa girdiğimiz zaman, yerlerine oturmak için yanımdan geçenlerin yüzlerine, dikkatimi sezdirmeden bakmak âdetimdi. Teneffüste, talebe grupları içinde susar ve söylenen sözlerden ziyade gizlenen temayülleri anlamaya çalışırdım. Arkadaşlarımı kendime göre birtakım mizaç, huy, karakter zümrelerine ayırmıştım. O zaman yazdığım şeyleri hâlâ saklarım. Bu dikkatlerin ve bu notların sonraları insanları daha iyi anlamak için bana çok faydaları olmuştur. Tabiî, çok çeşitli karakterler vardı. Bunların içinde iki tanesi gayet basit bir tarzda birbirine zıttı. İki arkadaşım vardı ki biri doğru söylemesini, öteki de yalan söylemesini bilmezdi. Tabiî, umumî olarak. Yani birinin her söylediği yalan, ötekinin her söylediği doğru idi demek istemiyorum, umumî olarak.</p>

  <p>Yalanı seven arkadaş, ki adı Süleyman’dı, mübalâğayı da severdi. Sık sık “Şerefsizim, namussuzum” diye yemin ederdi. Meselâ: “Şerefsizim o kadar acıdım ki çocuğa, babamdan aldığım haftalığı olduğu gibi ona verdim”, yahut “Namussuzum, o kadar hayret ettim ki, kalbim durdu, yere yuvarlandım”. Sözlerinde ölçüden eser olmayan Süleyman’ın bütün hareketleri ölçülüydü, önceden hesaplıydı, meselâ sokakta koluma girer: “Aman, dostum, galiba caddeyi süpürüyorlar, bu ne toz! Geriye dönelim. Saraçhanebaşına kadar yürür, oradan tramvaya bineriz.” Maksadı Saraçhanebaşı’nda bir dükkâna bıraktığı paketi almaktı. Bunu söylese, ben oraya kadar gitmez değildim. Fakat bir arzusunu yaptıran insanın küçük minnetinden kurtulmak istediği için, maksadını gizlerdi. Arkadaşlar arasında, yeni giydiğim elbiseyi büyük mübalâğalarla methettiği zaman, yahut bir münakaşada benim tarafımı hararetle tuttuğu zaman anlardım ki, yalnız kaldığımız zaman benden ödünç para alacaktır. Bir gün, yine bahçede, arkadaşlar arasında beni göklere çıkarıyordu. Yalnız kalınca, onu zahmetten kurtarmak için:</p>

  <p>“ - Süleyman, dedim, kaç paraya ihtiyacın var?</p>

  <p>“Suçüstü yakalanmaktan kaçarcasına inkâr etti:</p>

  <p>“ - Hiç ihtiyacım yok.”</p>

  <p>İsrar ettim:</p>

  <p>“ - Süleyman, doğru söyle, çok memnun olurum.</p>

  <p>“Bağırdı:</p>

  <p>“ - Şerefsizim, ihtiyacım yok. Babam bugün bana açıktan beş lira verdi.</p>

  <p>“Yalan söylediği zaman, leblebi gibi küçük gözleri çok oynardı. Hangi hareketleri yaptığını da bilirdim. İnanmadım. Israr edemezdim. Öğle teneffüsünde evine gitti. Döndüğü zaman bahçede beni bir kenara çekti:</p>

  <p>“ - İşte şimdi ihtiyacım oldu, dedi, teyzem bizde misafirdi. Apandisit krizi tutmuş. Ameliyat olacak hemen. Ben de verdim cebimdekini. Üç lira eksik geliyor.</p>

  <p>“İstediğini verdim. Doğruyu söyleseydi daha fazlasını alabilirdi. Bir hafta sonra, yalanını unutarak bir konuşma sırasında teyzesi olmadığını ağzından kaçırdı.</p>

  <p>“Süleyman, aramızda, yalanı ve mübalâğalariyle meşhurdu. Dünya görüşü de mizacına uygundu. Hayatta her şeyin yalan ve palavra olduğunu tekrarlayan vecizeleri vardı. Samimiydi. Hileyi muvaffakiyetin en büyük şartı sanıyordu.</p>

  <p>“Bu arkadaş üniversiteyi bitirdikten sonra bir çok mesleklere girip çıktı: Hocalık, gazetecilik, komisyonculuk etti. Hiç birinde muvaffak olamadı. Bir aralık parti hayatına girdi, kısa süren bir şöhret yaptı, birdenbire söndü. Keskin hicivler yazdı. İhtiyar ve zengin bir kadınla evlendi, bir müddet onun parasını yedi ve jigololuğa<a href="../Text/foot.xhtml#a108" id="k108"><sup>*</sup></a> bile devam edemedi. İntihar etti, ölmedi. Şimdi saçlarının her teli bembeyaz, bütün neşesini, ümidini ve konuşma zevkini kaybetmiş, küskün ve âvâre, iki ağabeyisinin yardımıyla yaşıyor ve “kurtarıcı bir hastalık” bekliyor. Geçenlerde rastladım, itiraf etti. “Kurtarıcı bir hastalık” tâbiri onundur.</p>

  <p>“Öteki arkadaş, ki adı Fahreddin’dir, dikine doğru söylemeyi severdi. Fakat onun hakikat sevdasına başkalarını hayrete düşürmek, üzmek, sinirlendirmek arzuları da karışıyordu. Kendi kendisini yemek için de bu kör kadıcılık yoluna sapardı. Hayret verici ve bazan onun hesabına insanı rahatsız edici itirafları vardı. Âdeta bu bir hakikat sadizmi<a href="../Text/foot.xhtml#a210" id="k210"><sup>*</sup></a> idi. Ufak tefek hırsızlıklarını itiraflarını, homoseksüel temayüllerini bir kaç kişi arasında açıkça söylerdi. Kendisinin ve başkalarının sırlarını saklamazdı. Tabiî, anlarsın ki, rahatsız edici derecede zevzek ve geveze idi. Çok tanıdığı vardı, hiç dostu yoktu. Bahçede, etrafında geçici alâka grupları toplanır ve dağılırdı.</p>

  <p>“Tuhaftır, o da mektepten çıktıktan sonra, Süleyman gibi, hemen hemen aynı mesleklere girip çıktı. Hiç birinde tutunamadı. Ailevî bazı felâketler de geçirdi. Fakat bunların hepsinde onun hataları ve mesuliyetleri vardı. Hikâyesi çok uzundur. Klâsik âkibete düştü: Kendini içkiye verdi. Fakat kurtarıcı hastalığı çok beklemedi, bir kalp sektesinden öldü.”</p>

  <p>Samim kızın karşısındaki koltuğa oturdu, onun gözlerini aradı, buluncaya kadar sustu. Bakıştılar.</p>

  <p>Devam etti:</p>

  <p>- Bu misallerden bir netice çıkaralım mı? Yalancılığa da, doğruculuğu da tahammül etmeyen bir dünyadayız. Sırasına göre yalanla doğruyu combine<a href="../Text/foot.xhtml#a23" id="k23"><sup>*</sup></a> eden bir cemiyet ve ruh yapımız var. İnsan realitesi tezatlıdır. Sen şimdi bunu anlamazsın. Bazan hakikat vahşidir, insanların arasına salıvermeye gelmez. Fakat o hakikatlere tasma takmak dururken yerlerine yalanları sürmek, neticeleri bakımından, daha tehlikelidir. Emin ol buna. Belki henüz kavrıyamıyorsun, “Yaşamalıyım ki anlayayım” diyeceksin... Bunu anlayacak kadar yaşadın. Geçmişi düşünmek kâfi. Zihnini yor biraz. Benim seni sevdiğimden şüphen yok, değil mi? Senden fazla yaşadığımı da biliyorsun. Mutaassıp değilim. Beni böyle görürsen çok hata etmiş olursun. Dikkat et. Ben seni içinde çırpındığın buhrandan kurtaracağım.</p>

  <p>Samim yazıhanesinin koltuğuna oturdu. Dirseklerini koydu ve ellerini kavuşturdu. Kaşları çatılan, dudakları uzayan, düşünceden ziyade hâlâ inadı içinde katılaşan Selmin’in bütün yüz ve beden ifadesinde bir inkılâp bekledi.</p>

  <p>- Düşün! dedi ve sustu.</p>

  <p>Biraz sonra:</p>

  <p>- İyi düşün! dedi.</p>

  <p>Fakat Selmin’in halinde bir inkılâba doğru gittiğini umduracak hiçbir hazırlık yoktu.</p>

  <p>Samim onu muayyen bir suale cevap vermek zaruretinin sarsıntısı içinde uyandırmayı denemek istedi ve sordu:</p>

  <p>- Düşündün mü? Hâlâ döviz istiyor musun?</p>

  <p>Selmin derin bir nefes alarak başını ağır ağır yukarıya doğru kaldırdı. Yutkundu ve boğuk bir sesle mırıldandı:</p>

  <p>- İstiyorum.</p>

  <p>Samim bir müddet daha sustu. Sonra, öfkeye de, şefkate de çekilebilecek iki mânâlı bir sesle:</p>

  <p>- Sen buraya döviz için gelmedin, dedi.</p>

  <p>Selmin ümitsizliği kolayca sezilen bir ısrarla cevap verdi:</p>

  <p>- Döviz için geldim.</p>

  <p>Samim birdenbire sesini yükseltti:</p>

  <p>- Hayır!</p>

  <p>Ve tehlikeli bir hareket yapmak istiyormuş gibi ayağa kalktı:</p>

  <p>- Hayır, diye tekrarladı, sen bize Ferhad’ı kabul ettirmek, onunla beraber kurduğun rezalet projesine bizi inandırmak istiyorsun. Aç adam hikâyesi de, Avrupa seyahati de yalan.</p>

  <p>Selmin dayısına hayret ve korku dolu gözlerle baktı.</p>

  <p>Samim gittikçe yumuşayan bir sesle devam etti:</p>

  <p>- Sen iki cepheli bir inat ve isyan içindesin. Evvelâ annene karşı. Onu kendi arzuna râmettikten<a href="../Text/foot.xhtml#a205" id="k205"><sup>*</sup></a> sonra, Ferhat’la hesaplaşmak istiyorsun.</p>

  <p>Selmin de ayağa kalktı:</p>

  <p>- Ben sizin zekânızdan korkuyorum, dedi.</p>

  <p>Sonra oda kapısına doğru bir adım attı, durdu ve dayısına döndü:</p>

  <p>- Fakat biraz evvel söylediğinizi unuttunuz.</p>

  <p>- Ne söyledim?</p>

  <p>- Bazı hakikatler vahşidir.</p>

  <p>Samim güldü.</p>

  <p>- Korkma, dedi, göreceksin, benim hakikatlerim seni ısırmayacak. Gel, otur karşıma.</p>

  <p>Selmin oda kapısına, hızla yürüdü:</p>

  <p>- Hayır, gidiyorum.</p>

  <p>Fakat kapının açılan tarafına değil, menteşe tarafına doğru giderek bir elini uzatmış, kör gibi kanadın üstünü yoklamaya başlamıştı. Birdenbire silkindi ve uyandı. Şaşırdı. Ağzından küçük bir hayret çığlığı koptu. Sonra, çıplak kolunun teninde bir sıcaklık duyarak sıçradı. Dayısı yanıbaşında, onu kolundan tutmuş, hafifçe çekiyordu:</p>

  <p>- Gel Selmin.</p>

  <p>Kız kolunu çekti ve dışarı çıkmak istedi. Fakat yürüyemedi. Sallandı. Geriye döndü. Sendeledi. Koltuğun yanına gelip durdu. Son bir tereddüt daha geçirdikten sonra, koltuğa kendini atarcasına oturdu ve sessiz hıçkırıklarla ağlamaya başladı.</p>

  <p>Samim onun saçlarını okşadıktan sonra karşısına oturdu. Beklediği inkılâbı müjdeleyen bu gözyaşlarının serbest akışına mâni olmamak için hemen ayağa kalktı ve pencereye doğru yürüdü. Ona uzaktan bakıyordu.</p>

  <p>Selmin’in ağlaması uzun sürmedi. Yüzünün yapısı çabucak yerine gelmişti. Kaşlarının ortasındaki inat buruşuğu dağıldı ve uzanmış dudakları toplandı.</p>

  <p>Karşısındaki koltuğa oturan Samim ona bir sigara daha ikram etti.</p>

  <p>- Benim arkadaşlığım senin bütün meselelerini halledebilir, Selmin. Şimdi sen, aşk mücadelesi değil, mücadele aşkı içindesin. Bundan ne anladığımı söyleyeceğim. Evvelâ annene karşı bir bağımsızlık savaşı açtın. Bu, senin vesayetten<a href="../Text/foot.xhtml#a267" id="k267"><sup>*</sup></a> kurtulmak isteyen ve tam gelişmesinin şartını hürriyette bulan şahsiyetin uzun yıllardan beri gördüğü rüyadır. Annene kendi arzunu kabul ettirdikten sonra, Ferhat’la başbaşa kalacaksın. Onunla mücadelen kendi kendinle mücadelendir. Buna aşk denemez. Çünkü aşkın muzaffer olduğu mücadelelerde artık mücadele yoktur. Bu mücadele uzun sürerse bir mücadele aşkı halini alır. Gururla arzu çarpışır. Ferhad’ın Don Juanlığı sende hem gururu, hem de arzuyu kırbaçlıyor. Annenin cephesinde serbest kaldığın gün Ferhat’la daha rahat mücadele edeceksin. Ben her ikisinde de sana yardım edeceğim. Biraz sonra öğle yemeğinde, annen Ferhad’ı reddetmeyecek. Emin ol. Hattâ benim nüfuzumu kullanmama lüzum kalmıyacak. Ondan sonra, Ferhat meselesinde, beni yanında bulacaksın.</p>

  <p>Selmin dişleri kilitli, ağzının içinde yuvarlanan sesi kıvrak dudak hareketleriyle doldurarak:</p>

  <p>- Benim ondan alınacak intikamım var, dedi.</p>

  <p>Samim başını salladı:</p>

  <p>- Alacaksın!</p>

  <p>Selmin gözlerini dayısına kaldırdı ve uzun süren bir hareketsizlik içinde ona baktıktan sonra:</p>

  <p>- Dayı, dedi, ben aylardan beri sizinle açık konuşmak istiyordum. Biliyordum ki, bu evin içinde, hattâ belki bu dünyada en anlayışlı dost sîzsiniz benim için. Fakat çekiniyordum sizden. Bir türlü anlayamadığım fikirlerinizden korkuyordum. Fikirlerinizden de değil, ruhunuzdan mı, nedir işte, siz onu daha iyi bilirsiniz. Siz çünkü, benim için daima karanlıktınız.</p>

  <p>- Bunu anlıyordum. Fakat ben senin meseleni halledeli yarım saatten fazla olmadı. Hepsini defterime yazdım. Şimdi senden de bir dostluk bekliyorum.</p>

  <p>Selmin derhal anladı ve başını yukarı alarak:</p>

  <p>- Şüphesiz, dedi, ben de size onu söyleyecektim. Artık Meral meselesinde bana güvenebilirsin.</p>

  <p>Samim gülümsedi. Önüne baktı. Kızın beklediği itiraftan çekinmeyecekti. Bir sigara daha yaktıktan sonra:</p>

  <p>- İlk endişemi üç gün evvel yaşadım, dedi.</p>

  <p>Ve tütüncünün önünde başlayan ve kısa bir zaman içinde kanaat halini alan şüphesini anlattı.</p>

  <p>- Biliyorsan söyle, dedi, bir gün evvel, yani geçen cuma günü, öğleden sonra, Meral evde miydi?</p>

  <p>Selmin, bildiği pek çok şeylerin ilk kelimesi olduğunu sezdiren bir mânâ dolgunluğu ile cevap verdi:</p>

  <p>- Değildi.</p>

  <p>- Nerede olduğunu biliyor musun?</p>

  <p>Selmin gülümsedi ve başını salladı:</p>

  <p>- Tabiî, dedi, İstinye’de idi, otomobil kullanıyordu, yanında Cezmi vardı.</p>

  <p>Başının döndüğünü ve yüzünün sarardığını hisseden Samim, bu vuzuha dayanamadı ve ondan kurtulmak ümidine tutunarak sordu:</p>

  <p>- Emin misin?</p>

  <p>Selmin dayısının sarardığını görünce, tereddüt etti; fakat Samim bu tereddüdün zaafı içindeki merhamete hemen isyan ederek sesini yükseltti:</p>

  <p>- Söyle.</p>

  <p>- Eminim tabiî, çünkü beraberdik. Ferhat’la ben arkada oturuyorduk.</p>

  <p>Samim ayağa kalktı. Rengi yerine gelmemişti. Soluyordu. Boğazında bir kuruluk duydu ve yutkundu.</p>

  <p>- Meral’in Cezmi ile ondan evvel kaç defa buluştuğunu da biliyor musun?</p>

  <p>Selmin gecikmeden cevap verdi:</p>

  <p>- Evet... üç defa.</p>

  <p>- Münasebet ne kadar ilerlemiştir?</p>

  <p>Selmin emniyet veren bir keskinlikle:</p>

  <p>- Henüz korkulacak bir şey yok, dedi, Meral Cezmi’yi size tercih etmiyor, fakat otomobilini ona tercih ettiğine eminim.</p>

  <p>Samim elini çenesine götürdü, uzun zaman, hiç kımıldamadan durdu, sonra ağır ağır kıza yaklaştı ve elini hafifçe onun omuzuna koydu:</p>

  <p>- Haydi kalk, dedi, şimdi aşağı inebiliriz.</p>
</body>
</html>
