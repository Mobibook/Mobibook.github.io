<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/main.css" rel="stylesheet" type="text/css" />

  <title></title>
  
<style type="text/css">
span.sgc-3 {font-variant:small-caps; font-size:130%}
  span.sgc-2 {font-weight:bold;font-style:italic;}
  span.sgc-1 {font-style:italic;}
</style>
</head>

<body>
  <p class="p1"><span class="ilkharf">K</span><span class="sgc-3">oşuyordu</span>. Cadde kalabalık olduğu için arka sokaklara sapmış ve yolu uzatmıştı. Saat dokuzu geçiyordu. Çoktan sofraya oturmuşlardır. Bir fırtına kopacağı muhakkak. Babasının hasta olduğu bir günde sinemadan geldiğini itiraf edemez. Filmi yalnız başına seyrettiğini Ferhad’a inandırmak da zor, babasına da. Her zaman ona zengin yalan ilhamları veren alkol şimdi nuhayyilesini kurutmuştu. Fena bir şarap mıydı? İstediği gibi tatlı, fakat buruk. Ayaküstü ve acele içmişlerdi. Nuri’nin münasebetsiz ısrarı. Lüzum yoktu hiç. Avundum mu sanki? Altı buçukta, sinemadan çıkar çıkmaz eve dönmeliydim. Aman o oda! O pis divan! Her türlü emniyet tedbirlerine rağmen korkusu insanın içine çöken o gizlilik! Dört duvar arasında herkesin beni seyrettiği vehminden bir türlü kurtulamıyorum. İllâki ışığı da yakacak. Bütün erkekler böyle midir? Kendimden iğreniyorum. Vücudumun her tarafı yapış yapış gibi. Hele o... Ayy... Fena oluyorum. Birisi beni öldürse dünya düzelir gibi geliyor bana.</p>

  <p>Durdu. Nefesi tıkanır gibi olmuştu. Yanından geçen bir taksiye baktı. Boş olsaydı atlayacaktı. Yürüdü. Kalbi çarpıyordu. Bilhassa diz kapaklarından yukarıya doğru koyulaşan o yapış yapışlık hissi -ki ne kadar da dikkatle yıkanmıştı- azalacağı yerde artıyordu. İyi kurulanamamış mıydı? Hayır, bu bir günah sansasyonu.<a href="../Text/foot.xhtml#a214" id="k214"><sup>*</sup></a> İlk gün daha çok hissetmişti bunu. Fakat o zaman hâdisenin yeniliği... Bir de böyle eve geç kalmış olmak korkusu yoktu. Ayy... çok fena, çok fena. Ne kadar kirli hissediyorum kendimi. Şimdi bir banyo yapamam. Evdeki fırtınayı savmalı. Hem faydası yok hiç. Hafızamı koparıp çıkarmalılar ki temiz hissedeyim kendimi.</p>

  <p>Yine koşmaya başladı. İkide bir sendeliyordu. Ferhat onu sıkıştırsa halinden bir çok şeyler anlıyabilirdi. Hele bir ağzını koklarsa felâket olacaktı. Biliyor mu, hissediyor mu, nedir onun da son zamanlardaki hiddeti, şiddeti? Zaten ortada herkes her şeyi biliyormuş gibi bir hava var. Hele Samim?... Aman!... Bayılacağım şimdi.</p>

  <p>Apartmanın merdivenlerini çıkarken kalbi o kadar çarpıyordu ki, durdu ve arkasını duvara dayadı. Sonra, bir hamlede çıktı. Zile basarken başı dönüyordu. Kapı açıldı, fakat Meral içeri giremedi. Hizmetçinin yüzüne bütün dikkatiyle bakıyordu. Alçak sesle sordu:</p>

  <p>- Sofraya oturdular mı?</p>

  <p>- Hayır, dedi Emine, küçük bey gelmedi daha, Beyefendi de doktora gitti, o da gelmedi.</p>

  <p>Meral birdenbire içeriye girdi ve saadetin bu kadar büyüğüne inanmakta acele etmekten korktuğu için Emine’yi omuzlarından tutup sarsmak, ona “Sahi mi söylüyorsun?” diye sormak istedi. Kendini tuttu. İki tarafına bakıp apartmanın sanki ebedî bir huzur vâdeden derin sessizliğini içine çektikten sonra yatak odasına koştu, kapıyı kapadı ve kilitledi.</p>

  <p>Arkasını kapıya dayadı, gözlerini yumdu ve derin bir nefes aldı: O...h!</p>

  <p>Ve hemen pardesüsünü, çantasını, eldivenlerini bir sandalyenin üstüne attıktan sonra baştan aşağı soyundu. Vücudunun bazı noktalarını kolonya ile ovaladı, kuruladı, öğleyin değiştirdiği çamaşırlarını yeniden değiştirdi, gündelik entarisini giydi, divana uzandı ve bir sigara yaktı.</p>

  <p>Nefret sinmişti. Onu azdıran korku imiş. Kirlilik hissi de azalıyordu. Fakat biraz evvel duyduğu kurtuluş sevinci ilk berraklığını kaybediyordu. İçinde yeni ve meçhul korkular vardı. Günün zevke ait anlarını hatırlamak istemiyordu. Kalkıp oturdu. İçinde nereden geldiğini anlamadığı bir huzursuzluk başlamıştı birdenbire. Belki midesinden. Boğazında bir yanma var gibi. O kadar basit değil fakat. Aradabir o kirlilik ve yapışkanlık hissi kuvvetle bastırıyor ve kayboluyor. Sonra birtakım serseri ve belirsiz imajlar. Samim, Selmin, kalabalıklar, Feriha, Paris mevzularına bağlı imişler gibi, birbirleriyle alakâlı fakat şekilsiz bir şeyler... Ve şimdi de saçlarının dibi yanıyordu. Bir aralık Nuri yular gibi çekmişti onları. Fakat ondan değil. Bu da galiba vücudun ve ruhun neresinde ve ne şekilde belireceğini hâlâ tayin edemeyen huzursuzluğun verdiği yanlış hislerden biri. İşte şimdi de oyluklarında bir kaşıntı ve yine o yapışkanlık. Bak işte, geçti birdenbire. Dolaşıyor. İçini bastıran sıkıntı da azalıp çoğalıyor.</p>

  <p>Ayağa kalktı. Sebepsiz oda kapısına doğru yürürken, apartıman kapısının çalındığını duydu. Babası ise?... Onu hemen karşılamalıydı. Kapıyı açtı ve baktı. Babası. Pardesüsünü çıkarıp hizmetçiye veriyor.</p>

  <p>Meral isteksizlikle yürüdü. Fakat babası onun tarafına dönünce, koştu.</p>

  <p>- Doktora mı gittiniz?</p>

  <p>Beraber salona girdiler.</p>

  <p>Nail Bey hemen bir koltuğa oturdu ve soludu.</p>

  <p>- Sen telefon ettikten sonra herif gelmedi, dedi, ben gittim. Bunadı o da. Unutmuş. Neyse, kan aldı. Bakacak. Raporu yarın akşam alacağız.</p>

  <p>Meral babasının renksiz yüzüne bakarak sordu:</p>

  <p>- Siz nasılsınız?</p>

  <p>- İyi değilim. Yolda bir kaç defa başım döndü. Şahin Bey’e kadar gittim. Selâmı var. Onun da şekeri artmış. Perhiz, perhiz... Benim ilâcım bu. Yemek yemeyeceğim bu akşam. Şimdi yatacağım. Sen ne yaptın, çıktın mı?</p>

  <p>Meral karışık cevap verdi:</p>

  <p>- Buralarda idim.</p>

  <p>Nail Bey sözün mânâsızlığına dikkat etmedi ve yine sordu:</p>

  <p>- Ağabeyin gelmedi mi daha?</p>

  <p>- Hayır.</p>

  <p>Babasının öfkelenme istidadını başının geriye doğru bir hareketinden anlayan Meral, Ferhad’ın aleyhine çıkan bu fırsatı kaçırmak istemedi ve bekledi.</p>

  <p>Babası homurdandı:</p>

  <p>- Benim hasta olduğumu biliyor. Merak eder insan. Şirkete de uğramıyor galiba.</p>

  <p>Meral hemen sokuşturdu:</p>

  <p>- Evet, Şevket Bey bile geçen gün telefonda öyle bir “of’ çekti ki.</p>

  <p>Nail Bey zahmetle doğrularak etrafına baktı. Galiba sigara iskemlesini arıyordu. Meral getirdi. Sigarasını da yaktı.</p>

  <p>- Ferhat ağabeyim bir hoş, sağ olsun, dedi.</p>

  <p>Yan gözle babasının yüzüne baktı. Nail Bey başını arkaya dayamış, elinde sigarayı iğreti tutuyor, gözlerini yumuyor, sonra dünyayı görmekten iğreniyormuş gibi, gözlerini açtığı zaman yüzünü buruşturuyordu. Sigarayı tutan elini havada salladı.</p>

  <p>- Şu tablayı uzat, dedi, hiç iyi gelmiyor sigara. Midemi bulandırıyor. Bu da iyi alâmet değil.</p>

  <p>Sigarasını Meral’in tuttuğu tablaya bastırdı.</p>

  <p>- Bu bir sıhhat ölçüsüdür, sigara, dedi. İyi gelmedi mi, bil ki iyi değildir insan. Bakalım rapordan ne çıkacak yarın. Son tahlilde kaç santigramdı üre, hatırlıyor musun?</p>

  <p>- Bilmem, galiba bir grama yakındı.</p>

  <p>- Yok canım, daha nesi! O kadar değil.</p>

  <p>Nail Bey yine gözlerini yumdu. Uzun uzun düşündü. Sonra birdenbire kızına bakarak sordu:</p>

  <p>- Nerelerde gezer bu Ferhat? Yine Selmin’le mi?</p>

  <p>- Selmin’le olsa iyi.</p>

  <p>- Kiminle geziyor şimdi?</p>

  <p>- Süheylâ, Nezire, Leman... Kız mı ararsınız onda.</p>

  <p>- Tuhaf şey. Ne yapar bunlar? Gezerler mi? Dans mı ederler? Bu saatlere kadar nerelerde kalırlar? Bu kızların anaları babaları yok mudur?</p>

  <p>Meral hemen arkasını döndü. Öyle bir güleceği tuttu ki, sahte bir öksürükle kahkahayı zor boğabildi.</p>

  <p>Babası ısrar ediyordu:</p>

  <p>- Ne yaparlar, söylesene...</p>

  <p>Meral omuzlarını kaldırdı ve mâsumiyetin çirkin ve başarılı bir taklidini yaparak cevap verdi:</p>

  <p>- Bilir miyim ben? Sinemaya filân giderler.</p>

  <p>- Bu saatte sinema olur mu?</p>

  <p>Meral cevap vermedi. Kendi sesi ona çok çirkin geliyordu. “Ah baba...” dedi içinden. Hafifçe kızardı. Bahsi değiştirmek için sordu:</p>

  <p>- Demek siz yemek yemiyeceksiniz.</p>

  <p>Nail Bey doğruldu ve ayağa kalktı. Gerindi. Elini başına götürdü ve çekti. Kapıya, sonra kızına baktı.</p>

  <p>- Ben yatacağım hemen, dedi, biraz gazete okur ve uyurum. Başımda hâlâ sersemlik var.</p>

  <p>Odadan çıktı.</p>

  <p>Meral yalnız başına yemek yedi.</p>

  <p>Sonra radyonun başına geçti. Bir piyano konseri aradı, bulamadı. Radyoyu kapadı. Yatağına uzanıp kitap okumayı düşünüyordu. Fakat kitap hayalinin önünde bir rahatsızlık duydu. Küçülme hissine benzeyen bir büzülüş. Samim. Birdenbire zihninin karanlığı içinden ordu ordu çıkıveren kaideler. Kaideler de değil, bir... Ayrı cinsten... Ne demeli ona?... Kelimeyi bulamıyor... Böyle işte, bambaşka valörler,<a href="../Text/foot.xhtml#a263" id="k263"><sup>*</sup></a> kıy... Değer... değerler... Değil mi öyle? Değerler. Var gibi, yok gibi. Yok mu? Bir ahlâk nizamı, bu dünyada, ahlâk değerleri yok mu? İyi adam, kötü kadın diyorlar. Tiyatroda fenalık cezasını bulursa herkes alkışlıyor. Filmlerde hep iyilik, iyiliğin zaferi hoşa gidiyor. Ben bile böyle duyuyorum. Demek yaşıyor bu ahlâk değerleri. Canlı canlı. Ve ben onları teptim bugün. Evvelce de çiğnedim. Demek ben kötüyüm. Hiç kimse bunu bilmese Nuri biliyor ya. Daha fenası, ben biliyorum. Samim bilmiyor ama, bilmesinden daha fena bir his içinde. Hissediyor. Büsbütün fena bu. Kötülüğüme hudut çizemiyor. Ve iğreniyorum benden şu dakikada. Ve Samim değil yalnız. Ondan daha mühim bir varlık iğreniyor benden. Bu varlık, tuhaf, vücudu yok onun. Fakat hissediyorum ki vardır o. Samim’den, Nuri’den, Cezmi’den, Talât’tan, Şakir’den, babamdan, Ferhat’tan, annemden, benden fazla var. Her yerde var o. Allah mı? Değil. Ona yakın bir şey. Dur, dur. İsmini bulacağım gibi geliyor. Var bir ismi onun. Fa., fazilet. Fazilet derler değil mi? Yahut iyilik, iyi olmak. O iğreniyor benden. Ve ben bunu hissediyorum. Demek ben... Bende bir şeyler kalmış ondan. Ben -o kadar- fena değilim, “kötü” değilim. Diz kapağıma kadar batmışım. Daha doğrusu... Belime kadar. Kollarımın altından Samim tuttu ve beni kurtarmağa çalıştı. Ne fedakârlıklar! Ne kadar çırpındı, çırpındı! Ve kurtaramadı. Az daha benimle beraber batacaktı. Ne kadar istedim onun da bana bir fenalığını görmek. Bana ihanet etmesini istedim. Hattâ teşvik ettim onu. Bir gün: “Niçin, dedim, çekiniyorsun, git o kadınlara, fena kadınlara”. Gitmedi. Bir tek yalan söylemedi bana. Günahlarımın her çeşidi içinde beni yalnız bıraktı. Onu... İçine battığım kanalizasyona bir defa bile çekemedim. Şimdi her şey ne kadar aydınlık başımın içinde. Parlak bir...</p>

  <p>Ferhat içeriye girdi ve Meral’in karşısında, babanın her zaman tercih ettiği koltuğa oturdu. Kaba sesiyle bir “Merhaba” dedi ve ayağını ayağının üstüne attı. Şimdi babasına benziyordu biraz. Belki onun taze hayalinin yerini aldığı için. Ayak ayak üstüne atışı tıpkı. Vücudu da daralıyor ve uzuyor. Halinde babasının isteksizliği ve gevşekliği. Yüzünde o her şeyden bıkkınlık ve kö.. kötümserlik. Canı sıkkın, belli. Süheylâ ile kavga ettiler galiba. İki kardeş arasında şimdi kandan daha yakın bir his akrabalığı var. Fakat bu hislerin buluşması o kadar imkânsız ki.</p>

  <p>Ferhat ona dikkatle baktı. Galiba bu hisleri sezer gibi olmuştu. Bazı anlarda Meral’in yüzü her şeyi söyler ve bazı anlarda Ferhat -o kaba sporcu tipi- daha küçük işaretlerden daha büyük şeyleri anlar. İşte böyle bir an belki, şimdi. Ve şimdi soracak belki Ferhat: “Nen var? Sıkılıyor musun? Ne düşünüyorsun?” Ah, bu suale ne kadar ihtiyacı var. Samim sorar bunu yalnız. Ve ne güzel, ne tatlı sorar. Ferhat’ta da var galiba şimdi bu hal.</p>

  <p>İki kardeş bakıştılar.</p>

  <p>Ferhat Meral’in tahmin ettiği kadar kederli bir sesle sordu:</p>

  <p>- Babam adamakıllı hasta galiba. Odasına girmedim. Lâmbasını söndürmüş. Uyuyor belki. Analiz yaptırmış mı?</p>

  <p>- Bugün kanını aldırmış. Yarın akşam anlaşılacak.</p>

  <p>Ferhat mırıldandı:</p>

  <p>- Korkuyorum. Başı çok dönüyormuş. Emine söyledi. Bugün bir doktorla da konuştum. Affetmezmiş bu hastalık. Üremijen<a href="../Text/foot.xhtml#a262" id="k262"><sup>*</sup></a> tansiyon yükseklikleri daima tehlike demekmiş.</p>

  <p>Meral bir keder kasılışı içinde gözlerini yumdu.</p>

  <p>Onun bu haline dikkat eden Ferhat sordu:</p>

  <p>- Bugün çıktın mı sen?</p>

  <p>Meral otomatik cevap verdi:</p>

  <p>- Çıkmadım.</p>

  <p>Ve hiçbir şey düşünmeden bu yalanını düzeltmeğe lüzum gördü:</p>

  <p>- Çıktım, çıktım.</p>

  <p>- Nereye gittin?</p>

  <p>- Sinemaya.</p>

  <p>Ferhat içini çekti, başını arkaya dayadı ve mırıldandı:</p>

  <p>- Sinema.</p>

  <p>Sonra, acılıkların derinliğinden gelen ve erkeklerde bir nevi kuru ağlamanın yerine geçen zayıf ve titrek bir sesle devam etti:</p>

  <p>- Böyle işte. Hayat. Bazı bazı filozof olmalı insan. Düşünüyorum da... Evvelâ maliye tahsildarı. Sonra... "Tahakkuk<a href="../Text/foot.xhtml#a238" id="k238"><sup>*</sup></a> şefi” mi derler ona? İşte öyle bir şey. Gûya büyük tüccarlara defter tutma usullerini gösterirmiş de biner lira filân alırmış onlardan. Masal. Belli bir şey. Vergi kaçakçılığında yardım etmiş onlara. Ve birdenbire servet yapmış. Çünkü babamın içinde daima bir ekşilik vardır. Hiçbir şeyden tam memnun olmaz. Anladın mı? Çünkü bu konfora lâyık olmadığını biliyor. Haram para, anladın mı, haram. Üre müre hepsi bahane. Babamı zehirleyen, kendi de bilmez belki, budur işte. Bu., bu haram duygusu. İnsan çeker, Meral Hanım, ben gencim ama öyle görüyorum etrafımda hep. İnsan yaptığını çeker, bunu bilesin. Babamdır, acırım. Fakat annemin yoldan çıkmasına sebep kim? Hıı... Geç o tarafını. Valde hanım da az mı çekti? Hâlâ çekiyor. Çilesi dolmaz onun. Ne zannederler bu insanlar? Fenalık yanlarına kâr kalır mı zannederler? Hep görünüşe bakarlar. Karının vizonu var, Packard’ı var, göğsü Cumhuriyet Bayramı’nda Taksim Meydanı gibi elmaslarla donanmış. Bizim valdeyi söylemiyorum, her hangi bir kadın. Evet, gördüler mi onu öyle, bahtiyar zanneder enayiler. Ayol, bütün o donanma, şatafat, karının kan ağlayan içini gizlemek için. Yoksa, hakikaten bahtiyar insanın bahtiyar görünmek için o kadar gürültü patırdıya ne ihtiyacı var?</p>

  <p>Ferhat yüzünü ekşitiyor, dudağının sağ tarafını bükerek başını sallıyordu:</p>

  <p>- Boş ver. Saraylı haklı imiş. Kocası Refik Paşa’ya, ikide bir, o çirkin kelimeyi hafifletip “Bükden, Paşiyindi, bükten” dermiş. Bükden. Ben bu eve ve hepimizin başına bir felâketin, babamın ölümünden daha büyük bir felâketin yaklaştığını seziyorum. İnsan böyle zamanlarda hayatın mânâsını düşünüyor. Alelâde günlerde, o...h, vız geliyor her şey. Fakat şimdi? Hıı... Allah’ın büyük hesap günleri bunlar... Yaptıklarımızı çekeceğiz, Meral Hanım. Nah! Parmağımı ıslatıp duvara basıyorum. Çekeceğiz. Müthiş günler geliyor.</p>

  <p>Meral, ağabeysinin -böyle giderse- onu bayıltacak kadar zehirleşen sözlerini kesmek için sordu:</p>

  <p>- Sen içtin mi bu akşam?</p>

  <p>Ferhat kin dolu bir yan bakışla başını salladı:</p>

  <p>- Hıı... Hakikat, realite hoşuna gitmiyor, değil mi? Alış, Meral Hanım, alış! Müthiş günler geliyor, diyorum sana, bunu bilirsen daha iyi dayanırsın, yoksa gafil avlanırsın. Müthiş günler... Bak, neden... Ölecek o bir gün, babam. Benim içim söylüyor. Doktorla konuştum. Dobrayım ben. Kabayım, küçük hanım. Fakat çakarım her şeyi. Meselâ sen bugün sinemaya gittin mi? Başka bir yere gitmedin mi sanki? Çakarım diyorum sana. Ve çekeceksin diyorum sana. Bak şimdi öfkesiz söylüyorum, hezeyan ediyorum sanma. Ben günün birinde seni öldürebilirim. İnan buna. Bir şeyler var senin halinde ki, beni Kudurtuyor. Asıl söylemek istediğim şey başka idi. Ha... Ölecek o. Mirasa konacağız sen, ben. Ve azacağız. Sen ver elini Paris, değil mi?</p>

  <p>Ferhat kolunu uzattı, elini dik dik tuttu, beş parmağını açarak avucunu Meral’in istikametinde yürüttü ve bağırdı:</p>

  <p>- Nah sana! İşte o zaman senin hayatın tehlikededir. Şuradan şuraya kımıldayamazsın. Daha neler olabilir, olacak, hissediyorum. Çünkü ben fena oluyorum be Meral, vallahi, samimî söylüyorum sana, içime zehirler çöküyor, seni düşündükçe. Halkın ağzında en müthiş küfrü düşün “Kızkardeşini...” diye başlar. Halk! Halk efendimiz! Demek sen benim şerefimi taşıyorsun.</p>

  <p>Ferhat birdenbire ayağa kalktı ve bağırdı:</p>

  <p>- Ulan! Bunu anlamaz mısın sen?</p>

  <p>Meral büzüldü.</p>

  <p>Ferhat oturdu ve birdenbire yumuşayan bir tonla devam etti:</p>

  <p>- Vallahi fena oluyorum. Ulan, siz hep züppe çaylarda, terzi salonlarında, Feriha gibi dejenere kızlar arasında, namussuzluk yapan kadınların hikâyelerini duyarsınız. Kâinatı böyle sanırsınız. Ulan, herkes böyle olsa bu hikâyeler anlatılır mı? Demek müstesna vakalar bunlar ki dile düşüyor. Neden efendim, Şemsi Bey’le Hacer Hanım dün gece evlerinde efendi efendi, hanım hanım oturmuşlar, radyo çalmışlar, çocuklarını okşamışlar, sonra yatmışlar, neden onlar dile düşmüyorlar? Çünkü onlar herkes. Herkes onlar gibi. Demek namussuzluk müstesna imiş ki namussuzluk dile düşüyor. “Herkes böyle” deme, küçük hanım. Herkes böyle olsaydı, namusluların hikâyesi dilden dile gezerdi. Onlar müstesna olurdu. Çok şükür, öyle değil. Neden kepaze bir azlık sana cesaret veriyor, örnek oluyor da, bütün o binlerce, yüz binlerce evi dolduran sessiz ve temiz insanları düşünmüyorsun.</p>

  <p>Meral ürkek bir isyan çırpınışıyle bağırdı:</p>

  <p>- Ferhat!</p>

  <p>Ağabeyisi birdenbire susunca, Meral daha büyük bir cesaretle ilâve etti:</p>

  <p>- Sen bu akşam az buz değil, çok içtin galiba.</p>

  <p>Ferhat birdenbire doğrularak bağırdı:</p>

  <p>- Yalan mı söylüyorum?</p>

  <p>Meral diplomatça cevap verdi:</p>

  <p>- Doğru söylüyorsun ama beni ne karıştırıyorsun?</p>

  <p>- Ben kendimi de karıştırıyorum. Çekeceğiz diyorum sana çekeceksin demiyorum. Benim Selmin’e karşı yaptıklarım namussuzluktur. Anladın mı? Ben bunu anlıyorum ve bazı işte böyle vicdanıma dokunuyor. Fakat o da bana çok naz etti. Çok cilve yaptı. Ben gelemem o nazlara. Dobrayım dedim a. Sonra ben Selmin’i aldatmadım. Yani ona sevda mevda lâkırdısı etmedim. Sonra o da bana bir şey vermedi. Hiçbir fedakârlığı yok bana karşı. Fakat sen?.. Ha!.. Pühü... Meral Hanım... Cezmi’nin fedakârlıklarını bir tarafa bırak. Ya Samim? Bak sevmem o adamı diyorum sana. Fakat hakkını teslim ederim. O adam!.. Allah’ım, o sana ne kadar iyilik ettiyse sen ona o kadar fenalık ettin. Vallah, billâh, sen benim kardeşim olmasaydın, ben Samim’e giderdim, apaçık söylerdim: “Ağabey, yazık değil mi canına, kafana, parana, yüreğine? Bu numaracı sokak sürtüklerini ıslah edeceğim diye ne uğraşıyorsun?”</p>

  <p>Meral bir daha bağırdı.</p>

  <p>- Ferhat!</p>

  <p>Ferhat yerinden fırladı ve onun üstüne yürüdü:</p>

  <p>- Ben Ferhat değilim, ağzını topla. Ben senin ağabeyinim.</p>

  <p>Ferhad’ın yüzü kıpkırmızıydı. Öfke dar alnından geniş ve gergin çenesine doğru yağan mânâsızlığı siliyordu. Ancak şimdi enteresan, fakat vehimsizler için bile korkunçtu.</p>

  <p>Meral büyük bir cesaret hamlesiyle ayağa kalktı ve sesinin en tatlı tonuyla yalvardı:</p>

  <p>- Ağabey, rica ederim.</p>

  <p>Ferhat ayakta sallanarak onun yüzüne uzun uzun baktıktan sonra, koltuğa oturdu ve alnını avucunun içine aldı. Sustu. Uzun bir müddet sonra başını kaldırdı:</p>

  <p>- Bana içecek bir şey ver, Meral, dedi.</p>

  <p>Kız alkolün onu nereye götüreceğini düşündü. Tehlikeli bir şans denemesi.</p>

  <p>Ne istiyorsun? diye sordu. Şarap mı?</p>

  <p>- Hayır, dur... Votka.</p>

  <p>- Çok sert ağabey.</p>

  <p>- Peki... Bir viski.</p>

  <p>Meral ofise gitti ve buz dolabından viski ve soda şişelerini alarak bir kadehle birlikte tepsiye koydu, getirdi. Kadehi doldurarak Ferhad’a verdi.</p>

  <p>Ağabeyisi ayağa kalkmıştı. Elinde tuttuğu bardağı dudağına götürmeden, bir avucunu Meral’in omuzuna koydu:</p>

  <p>- Benimle açık konuşabilir misin? dedi.</p>

  <p>Meral, kendisine Ferhad’ı kazandırabilecek bir entrika fırsatının kokusunu almaktan gelen bir sevinci, iyi ayarladığı bir ciddî görünüş altında saklayarak cevap verdi:</p>

  <p>- Tabiî.</p>

  <p>- Arkadaşça konuşacağız. Hiç kızmayacağım. Sualime cevap ver: Samimi ne zaman göreceksin?</p>

  <p>Meral küçük bir tereddüdü ittikten sonra:</p>

  <p>- Dargınız, dedi.</p>

  <p>- Niçin?</p>

  <p>- Feriha’ya gittiğim için.</p>

  <p>Ağabeyisi viski kadehini dudağına götürdü ve bu itirafı hissiz karşılamış göründü.</p>

  <p>- Başka bir sebep yok mu? diye sordu.</p>

  <p>- Vallahi hiçbir şey yok, dedi Meral.</p>

  <p>Ve büfeye doğru gitti. Fındık, fıstık tabağını getirdi ve Ferhad’a uzatırken tekrarladı:</p>

  <p>- Hiçbir şey yok. Sen benim hakkımda çok yanlış şeyler düşünüyorsun, ağabey.</p>

  <p>- Bırak şimdi. Arayacak mısın onu?</p>

  <p>- Düşünüyorum.</p>

  <p>Ferhat kadehini masanın üstüne ve ellerini cebine koyarak odada gezindi. Koltuğa oturan Meral’in karşısında durdu:</p>

  <p>- Sen onunla niçin konuşuyorsun? Sever misin onu?</p>

  <p>Meral önüne baktı. Bir müddet cevap vermek istemiyormuş gibi göründükten sonra:</p>

  <p>- Bana hislerimi sorma, dedi, hesabını veremem. Ben de bilmiyorum. İster inan, ister inanma: Aramızda bir şey yok. Evlenecek de değiliz.</p>

  <p>Ferhat avucundaki fındıklardan birini ağzına atarak elini kız kardeşine doğru salladı:</p>

  <p>- Bundan sonra ne söylersen aklım almaz.</p>

  <p>Meral gülümsedi:</p>

  <p>- Peki, dedi, ben sana senin aklının alacağı gibi bir şey sorayım: Fazla mal göz çıkarır mı?</p>

  <p>Ferhat kadehini yakalayarak bağırdı:</p>

  <p>- Ha! Aşiftelik!</p>

  <p>Meral hep önüne bakarak cevap verdi:</p>

  <p>- Her şeye en çirkin mânâsını yapıştırma hemen. Ben genç bir kızım. Bütün imkânlara müsavi mesafelerin buluştuğu nokta üzerinde durmak istiyorum.</p>

  <p>Ferhat tekrarladı:</p>

  <p>- Bütün imkânlara müsavi mesafelerin buluştuğu nokta. Mühendis misin be mübarek? Nereden öğrenirsin bu lâfları? Peki, anladım. Her şansı denemekte hür olmak istiyorsun. Samim’de ne şansın var?</p>

  <p>- Bir erkek bir erkektir.</p>

  <p>- Ha... Şu mesele: Koleksiyon.</p>

  <p>- Değil ağabey. Her erkek benim için bir kuvvettir. Mutlaka fenalık için mi? Meselâ Samim benim için bir destektir. Hiçbir erkeğe güvenmem, ona güvenirim yalnız. Çünkü o büyük seviyor. Bu büyüklüğün içinde bana sarsılmazlık hissi veren çok sağlam bir madde var sanki. Onunla beraber kendimi emniyette hissediyorum, bir de, en çok bana gurur veriyor. Çünkü...</p>

  <p>Meral “Onun sevgisinde kirlenmiyorum” diyecekti, hemen cümlesini değiştirdi.</p>

  <p>- Beni en çok seven o.</p>

  <p>Ferhat yine kızkardeşinin önünde durdu:</p>

  <p>- Peki, dedi, senin hiç evlenmeğe niyetin yok mu?</p>

  <p>Meral, ağabeyisini kazanmağa başladığını hissetmenin verdiği nefse itimadın ölçüsünü tâyin etmeğe lüzum görmeden ayak ayak üstüne attı:</p>

  <p>- Var tabiî, dedi, fakat ben gündelikçi kız değilim ki evlenmek için evleneyim. Çoluk çocuğu da sevmem, bilirsin. Hırçın bir kedi benim için daha enteresandır. Şimdi, kuzum, bana ahlâk dersi verme. Nüfus dâvası için filân da nutuk çekme. Sen de öyle değil misin? Niçin evlenmiyorsun? Ben kendimi kaybedersem evlenirim.</p>

  <p>- Ne demek o?</p>

  <p>- Başım dönecek kadar seversem. Şimdilik yok böyle bir şey. Ferhat sesinin uzaklıklarında yola çıkan bir öfkeli istihza ile:</p>

  <p>- Ha!., dedi, şimdilik eğleniyorsun.</p>

  <p>- Hayır, deniyorum, yokluyorum. Daha çok gencim. Vaktim var. Acelem ne?</p>

  <p>Ferhat başını sallayarak tekrarladı:</p>

  <p>- Deniyorsun, yokluyorsun. Ben sana bir şey söyleyeceğim.</p>

  <p>Sağ elinin işaret parmağını yukarı kaldırarak ilâve etti:</p>

  <p>- Daha doğrusu bir emir vereceğim.</p>

  <p>- Buyur!</p>

  <p>Meral’in sesindeki istihza ağabeyisinin dikkatinden kaçacak kadar hünerliydi.</p>

  <p>Ferhat emrini verdi:</p>

  <p>- Bir kere, bir kalemde bütün o tanıdığın hergeleleri sileceksin. Kızma. Ben hepsini tanırım. Öyledir işte. Bilesin. Topuna birden bir sünger çek. Ve bana şimdi söz ver. Samim’e gelince, onu ara. Bankaya git. Yarın ne? Pazar. Pazartesi günü öğleden evvel oradadır. Git ona ve samimî ol. Şu entrika huyunu bırak. Samimî ol. Çünkü, ben anlarım iki gözüm, senin frenin o. Yoksa bayır aşağı tekerleniyorsun sen. Farkında değilsin. Parçalanacaksın. Ahlâkın demeyeyim de, kafan bozuk senin kafan.</p>

  <p>Ferhat ceketinin ve yeleğinin düğmelerini çözmeğe başlarken sordu:</p>

  <p>- Anladın mı? Söz veriyor musun bana?</p>

  <p>Meral birdenbire yerinden kalktı, oda kapısına doğru yürüdü ve Ferhad’a arkasını döndükten sonra:</p>

  <p>- Peki, söz, söz... dedi ve çıktı.</p>
</body>
</html>
