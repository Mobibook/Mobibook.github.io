<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-3 {font-weight:bold;font-style:italic;}
  span.sgc-2 {font-style:italic;}
  span.sgc-1 {font-variant:small-caps; font-size:130%}
</style>
</head>

<body>
  <p class="p1"><span class="ilkharf">S</span><span class="sgc-1">amim</span> böyle bir teslim oluşun hangi duygulara veya gizli tertiplere bağlı olduğunu onun manzarasında değil, sözlerinin lojik yapısında aramayı tercih etti ve önüne bakarak içinden onun cümlelerini ezberlercesine tekrarladı: “Üç gündür hiçbir yere çıkmadım. Ne sinemaya gittim, ne Feriha’ya. İçim istemiyor. Sorma bana artık, hiçbir şey sorma. Şaşırıyorum. Günleri ve tarihleri birbirine karıştırıyorum.” Samim bu masumiyet görünüşüyle sorgu fobisi<a href="../Text/foot.xhtml#a46" id="k46"><sup>*</sup></a> arasındaki uygunsuzluğun tahlilini sonraya bırakarak daha yeni izler yakalamak için, kabul etti:</p>

  <p>- Peki.</p>

  <p>Meral hemen masanın üstünden aldığı bir paketin ipini çözmeğe uğraşırken:</p>

  <p>- Şimdi, dedi, buraya gelirken bir eşarp aldım. Bakalım beğenecek misin?</p>

  <p>Samim derhal anladı. Tahlile lüzum yoktu. Meral’in büyük bir his mevzuundan bu pakete atlayışı, bahsin derinleşmesinden korktuğunu gösteriyordu. Bu kız, biraz evvel içinin hiçbir şey istemediğini söylemişken, bir saniye sonra bir süs heyecanına geçmenin garip bir tezat olduğunu düşünemeyecek kadar budala değildi. İçindeki korku, Samim’in dikkatini hemen başka yere çekmek ihtiyacını doğurarak onu, elinin pakete doğru birdenbire uzanmasıyle neticelenen otomatizmin ihanetine uğratmıştı. Bunun farkında değildi. Kırmızı bordürlü atkıyı çıkardı ve hemen boynuna sardı.</p>

  <p>- Bu robuma iyi gidiyor, pardesüme de çok iyi gidiyor. Sen de beğendin mi? diye sordu.</p>

  <p>Samim mırıldandı:</p>

  <p>- Güzel.</p>

  <p>Ve hemen sordu:</p>

  <p>- Şimdi mi aldın?</p>

  <p>- Şimdi, şimdi. Sana gelirken. Hattâ bunun için geç kaldım biraz.</p>

  <p>Paketin kâğıdı Meral’in kucağında ve yere düşmek üzere idi. Samim dikkatle baktı. Kâğıt buruşuktu ve taze bir ambalâja inandırmıyordu. Meral Samim’de şüphenin devam ettiğini anlar gibi olmuş ve onun dikkatine yeni istikametler arıyormuş gibi, eşarpı boynundan çıkarıp şöyle bir açtıktan sonra kâğıda sararken:</p>

  <p>- Fakat, dedi, geri vereceğim.</p>

  <p>Samim bu diversion<a href="../Text/foot.xhtml#a31" id="k31"><sup>*</sup></a> oyununa düşmeyeceğini sezdiren bir gülüşle ve müstehzi bir sesle sordu:</p>

  <p>- Niçin?</p>

  <p>- Yeni tayyörüme uymuyor.</p>

  <p>Samim onu yeni bir otomatizmin tuzağına düşürmek için, düşünmesine zaman bırakmayan bir süratle sormaya başladı:</p>

  <p>- Bir dakika evvel bunu çok beğenmiş görünüyordun. Şimdi mi kararını değiştirdin?</p>

  <p>- Hayır, baktım da söylüyorum, yeni tayyörümle de baktım bunu. Kırmızısı çok frapan.</p>

  <p>Bu sefer de Samim, Meral’in farkında olmayarak yaptığı hatayı anlayıp yeni bir yalanla düzeltmesine imkân vermemek için onu başka mevzularda oyalamak istedi:</p>

  <p>- Baban nasıl? diye sordu.</p>

  <p>- Çok fena. Yatıyor. Üresi çok yükselmiş. Başı dönüyor, kulakları uğulduyor hep. Çok üzülüyorum. Başından ayrılmıyorum. Ferhat hain. Emine ne de olsa hizmetçi, yabancı. Kimsesi yok. Hep yatıyor ve canı sıkılıyor. Gazete bile okuyamıyor. Satırları birbirine karıştırıyormuş. Doktor dün onun halini beğenmediğini gizlemedi. Çok dikkat lâzımmış. Perhizden başka ilâcı yok ki. Ne yapayım? Başında oturuyorum hep işte. Benimle çok konuşmuyor ama memnun oluyor. Çünkü bir hasta kendisiyle beraber ıstırap çekilmesini ister, değil mi? Tabiî bir egoizm bu. Istırabı bölünüyor ve azalıyormuş gibi.</p>

  <p>Göz ucuyle masanın üstündeki pakete bakan Samim bir ayağı çukura giren babasına karşı duyduğu hislerle bu süslenme gayreti arasındaki barışmazlığı son günlerin bir mecburiyeti haline sokan zarureti artık anlamıyor değildi. Müthiş yalan da meydanda idi. Besim’in âdi teşhisi doğru: Devekuşu. Başı kumda ve gövdesi havada. Farkına varmadı. Düşünmedi ki bugün pazartesi. Eşarpı “Şimdi, şimdi” aldığını ve dosdoğru buraya geldiğini söylüyor. O halde ne zaman evdeki yeni tayyörüyle beraber taktı da ona uymadığını gördü? Demek eşarpı bugün değil, daha evvel almış. Kâğıdın buruşukluğundan da belli. Dün pazardı, dükkânlar kapalı. Cuma günü beraberdiler. Meral eve gideceğim diye erken ayrıldı. Feriha’ya gitti ve geceyi Park Otel’de geçirdi. Arada, bir cumartesi kalıyor. Eşarpı o gün aldığı besbelli. Demek bütün gün evde oturduğu yalan. O gün sadece bir atkı almak için sokağa çıksaydı, bunu gizlemezdi. Demek gizlediği şey başka ve çirkin bir şey. Fakat cumartesi günü birara sokağa çıkıp eve dönmüş, bunu da söylemeği unutmuş olabilir. Samim bu noktada vuzuh aradı ve dedi ki:</p>

  <p>- Bravo Meral. Babanın başından ayrılmadığına çok iyi ediyorsun. Hattâ ona eğlendirici romanlar okuyabilirsin. Meselâ “Bir Çalgıcının Seyahati”, “Cumbadan Rumbaya”... Okumuş mudur bunları?</p>

  <p>- Hayır.</p>

  <p>- Ben sana yollarım onları. Sen de sıkılmazsın. Dün pazardı, evde idin hep demek? Babanın başucunda.</p>

  <p>- Tabiî.</p>

  <p>- Evvelki gün, cumartesi. Hep evde miydin?</p>

  <p>- Hep, hep.</p>

  <p>- Hiç çıkmadın mı?</p>

  <p>- Hiç. Banyo almıştım zaten. Vücudumda da kırıklık vardı. Babamın başucunda oturdum. O gün doktor gelip kan alacaktı. Telefon etmiştim. Gelmedi. Babam kalkıp ona gitmeğe mecbur oldu. Geç geldi. Ferhat yemeğe de gelmedi, daha geç geldi. Oturduk beraber gece. Çok içiyor. Hep kavga çıkarmak istiyor.</p>

  <p>Samim kaşlarını çattı. Mâsumiyet ihtimali kalmamıştı. Şimdi cumartesi için sıkı bir soruşturmanın şaşkınlıklarında mutlak bir delil aramak lâzımdı. Birdenbire dedi ki:</p>

  <p>- Şimdi Meral, sana tekrar soruyorum, iyi düşün ve cevap ver. Cumartesi evden çıkmadın mı? Hiç, hiç çıkmadın mı?</p>

  <p>Meral şaşırdı. Evvelâ önüne, sonra etrafına baktı. Sonra küçük hareketlerden sızabilecek hakikatleri ele vermemek için hareketsiz durdu ve mırıldandı:</p>

  <p>- Cumartesi... Cumartesi... Ne zamana düşüyor o?</p>

  <p>- Gayet basit. Dün pazardı. Evvelki gün cumartesi. Daha evvelki gün biz seninle beraberdik. Benden ayrıldın ve Feriha’ya gittin. Geceyi otelde geçirdin. Onun ertesi günü.</p>

  <p>Meral kaşlarını kaldırdı ve bir hatırlama zorluğunun taklidini yaparak cevap verdi:</p>

  <p>- Çıkmadım galiba.</p>

  <p>Samim, onun bir elinin üstüne parmağının ucunu dokundurdu:</p>

  <p>- “Galiba”yı bırak, dedi. Evvelki gün. Bunu unutmuş olamazsın. İstanbul’un, hele Beyoğlu Caddesi’nin küçük bir yer olduğunu unutma.</p>

  <p>Meral birdenbire hatırlamış gibi:</p>

  <p>- Ha!., dedi, çıktım, çıktım.</p>

  <p>- Nereye gittin?</p>

  <p>Meral ağzının içinde yuvarlanan korkak bir sesle cevap verdi:</p>

  <p>- Sinemaya. Ferhat ağabeyimle beraber.</p>

  <p>Samim cümleyi tekrarladı:</p>

  <p>- Ferhat ağabeyinle beraber!</p>

  <p>- Evet. Daha evvel bilet almış. Sana söylemeği unuttumdu.</p>

  <p>- Hangi sinemaya gittiniz?</p>

  <p>- Hâle’ye.</p>

  <p>- Ne filmi vardı?</p>

  <p>- “Beni aldatamazsın”.</p>

  <p>Samim gülümsedi. Tuhaftır bu isim meselesi.</p>

  <p>Ve tekrarladı:</p>

  <p>- Tuhaftır bu isim meselesi.</p>

  <p>- Çok güzel filmdi. Kadın, baş rolde...</p>

  <p>Samim Meral’in sözünü kesti:</p>

  <p><span class="sgc-2">-</span> Bırak onu. Sen o gün Ferhad’ın yemeğe de gelmediğini, çok geç geldiğini söyledin. Şimdi beraber olduğunuzu söylüyorsun.</p>

  <p>Meral gecikmedi:</p>

  <p>- Gündüz bir aralık gelmişti. Beraber çıktık. Sinemadan sonra ayrıldık. Ben eve geldim. O çok geç geldi. Şimdi hatırlıyorum. Ben böyleyim işte: Unuturum. Beni bir doktora götür. Hâfızam bir tuhaf benim.</p>

  <p>Samim sesini çıkarmadı. Hâfıza. İçinden güldü. Bütün suçları yüklenir. Küçük hanımda zekâ, ahlâk, namus, şeref, kültür, vefa, samimilik ve kadirbilicilik...<a href="../Text/foot.xhtml#a110" id="k110"><sup>*</sup></a> Her şey tamamdır da bir hâfıza eksiktir. Doktordan bir reçete. Beynin yüksek merkezlerini tenbih<a href="../Text/foot.xhtml#a253" id="k253"><sup>*</sup></a> eden küçük bir aktedron komprimesi. O da tamam. Yalancılıktan mazeret aramağa gelince, bunamanın hâfızadan başladığını herkes unutur. Hattâ sahicilerinde bile hâfıza rezaletleri en kolay itiraf edilen zaaflar arasındadır. La Rochefoucauld’yu burada da hatırlamamak mümkün değil: “Herkes hâfızasından şikâyet eder, muhakemesinden şikâyet eden yoktur”.</p>

  <p>Deminden beri Samim, bir yalanın kendini saklamak için nasıl yuvarlandığını ve böylece, farkında olmadan ele geçme sahasını nasıl genişlettiğini seyrederken Agripin’i düşünüyordu. Oğlu tarafından öldürülen anaya hiçbir şey yalan kadar benzemiyor.</p>

  <p>Mırıldandı:</p>

  <p>- Hâfıza meselesi.</p>

  <p>Meral sustu. Gözleri şimdi fazla hareketliydi. Nefes alışında bir fark vardı. Belli ki sıkılıyordu. Şimdi babasını yine bahane ederek erken çıkmak isteyebilirdi. Samim bunu tahmin etti. Saatine baktı.</p>

  <p>- Bugün erken mi gitmek istersin? diye sordu.</p>

  <p>Meral birdenbire derin bir nefes alarak doğruldu:</p>

  <p>- Evet. Babam bekler. Artık hep erken gitmeliyim. Ne zaman buluşuruz?</p>

  <p>Samim düşündü. Gelecek cumartesinin kontrolü lâzımdı.</p>

  <p>- Perşembe, dedi.</p>

  <p>Meral kalktı:</p>

  <p>- Peki, saat üçte.</p>

  <p>Samim’in elini sıktı ve bir kurtuluş ferahlığının verdiği süratle uzaklaştı.</p>

  <p>Onun arkasından bakan Samim, kardeşinin devekuşunu bir daha hatırladı. Sahi devekuşu... “Deve”nin kuşu böyle olur: Bu kadar zavallı, bu kadar maskara.</p>

  <p>Ve garsonu çağırıp hesabı ödedikten sonra kalktı.</p>

  <p>Şimdi hemen eve gidip “Simeranya”nın ön sözünü yazmak istiyordu. Bu kızın yabancı bir beden mahfazası<a href="../Text/foot.xhtml#a138" id="k138"><sup>*</sup></a> içinde sakladığı bütün çirkinliklerden gelen boğucu nefret, bir darağacı ipinin yağlı ilmiği gibi Samim’in boğazını sarıyor ve sıkıyordu. Bu tıkanıklık içinde bir satır yazamazdı. “Simeranya” ve önsözü daha olgun bir kader gününü ve onun eşref saatini bekleyecekti.</p>

  <p>Caddeye çıkarken elini boynuna götürdü ve yutkundu. Bu boğulma hissinde şuura fırlamak isteyen bir hakikat vardı. Nefretin ilmiğinde sıkılan şey can kadar azizdi. Aşka benziyordu.</p>

  <p>Şimdi ne yapmalı? Çok defa kendi kendine, bazan çok lüzumsuz, bazan da yüksek sesle sorardı: “Ne yapmalı? Ne yapmalı?” Bu sual, bir ânın boşluğunu dolduracak meşgaleyi aramaktan başlayarak hayatın bütün meselelerine karşı en doğru ve canlı davranışın ne olabileceğini anlamak ihtiyacına kadar büyüyen bir endişeyi içine alırdi. Yalnız kendisi için değil, her insan için sorulan bir sual olurdu: “Ne yapmalı, ne yapmalı?”</p>

  <p>En adî cevap hatırına geldi ve tiksindi: Sinemaya gitmek. “Beni aldatamazsın” filmi. Taksim istikametinde giderken birdenbire geriye döndü. Çok dalgın yürüyordu. Simeranya... Öyle bir dünyanın hasreti imkânının delili değil miydi?</p>

  <p>Başını bir yere dayamak ve hülyalara dalmak istedi.</p>

  <p>Birden hatırladı. Boş bir taksiye elini salladı. Bindi ve şoföre emir verdi:</p>

  <p>- Yeşilköy.</p>

  <p>Başını arkaya dayadı ve bir sigara yaktı. Boğazındaki ilmik gevşiyordu. Aman, gevşemesin. Onu boğuncaya kadar. O deve kuşunun hayalini.</p>

  <p>Gözlerini kapadı.</p>

  <p style="text-align: center;">*</p>

  <p style="text-align: center;">* *</p>

  <p>Bahçeye girerken Selmin’le karşılaştı.</p>

  <p>Durdu.</p>

  <p>- Gel, Selmin, dedi, sana biraz ihtiyacım var.</p>

  <p>Kız geri döndü ve beraber yürüdüler.</p>

  <p>- Zor olacak senin için, dedi Samim, fakat mümkün mü, şimdi Ferhad’a telefon edebilir misin?</p>

  <p>Selmin tereddüt etmeden cevap verdi:</p>

  <p>- Sizin için her şeyi yaparım, dayı.</p>

  <p>- Teşekkür ederim. Bak şimdi. Ferhad’ı evde veya şirkette arayacaksın.</p>

  <p>- Peki.</p>

  <p>- Onunla buluşmak istediğini söyleyeceksin. Ve... Sinemaya gitmek istediğini söyleyeceksin.</p>

  <p>- Peki.</p>

  <p>- Hâle’de “Beni Aldatamazsın” isminde güzel bir film olduğunu söyleyeceksin ve dikkat edeceksin. Bakalım, tasdik edecek mi? Görmüş mü o filmi?</p>

  <p>- Görse de söylemez. Başkasıyle gitmişse.</p>

  <p>- Doğru. Bütün zekânı kullanacak ve onun bu filme Meral’le beraber gidip gitmediğini anlayacaksın.</p>

  <p>- Ne günü?</p>

  <p>- Cumartesi.</p>

  <p>- Peki.</p>

  <p>- Ben seni odamda bekliyorum.</p>

  <p>Samim odasına çıktı.</p>

  <p>On dakika sonra gelen Selmin, içeriye girerken, başını arkasına doğru sallıyordu.</p>

  <p>Samim alacağı cevabın tahmin ettiği gibi çıkacağından emindi. Sordu:</p>

  <p>- Ne haber?</p>

  <p>- Cumartesi günü beraber değilmişler. “Ben belki bir ay var, Meral’le beraber sokağa çıkmadım” diyor Ferhat.</p>

  <p>Selmin’e teşekkür eden Samim ağır ağır yürüyerek odasına çıktı. Kapıyı kapadı, durdu ve uzun zaman kımıldamadı. Mahzunluğun baygınlık derecesini bilir misin? Evet, eşyanın üzerine ince bir sis çöker. Peşinden bir utanç. Bu defa çok şiddetli. Boğucu ve haykırtıcı. Nasıl? Bağırmak istiyor: Nasıl? Ben bu mahlûku anlamakta nasıl bu kadar geciktim? Nasıl, evvelâ onu nasıl en seçme hislerimin mevzuu olmaya lâyık görebildim? Nasıl ve ne biçim bir körlükle, nasıl nasıl, hangi zaaflar tarafından itilerek, nasıl, hangi idraklerin felci içinde, nasıl, derece derece ve bir çok uyandırıcı işaretlere rağmen nasıl, zaman zaman içimi altüst eden keder fırtınalarının mânâsına karşı tasasız kalabildim? Ve nasıl, -haykırmak istiyorum- nasıl, fakat nasıl... Canım benim, Samim, Samim’ciğim, benim bir tanem -bırak bu santimantalizmi,<a href="../Text/foot.xhtml#a215" id="k215"><sup>*</sup></a> bırak ve cevap ver- nasıl diyorum, nasıl, çıldıracağım, nasıl, nasıl ona kadar yuvarlandım? Bu kız, Yarabbi, bu kadın, nasıl, bu karı, of, bu mahlûk nasıl benim İlişlerimin tarihine ve içimin en mahrem galerisine, sonunda kovulmak için bile olsa, nasıl, nasıl girebildi? Nasıl, ben onu nasıl, hayatımın hiçbir anında inmediğim bir aşağılık çizgisinden tanımaya razı oldum? Nasıl, Allah’ım, nasıl, onu hayalinin bile erişemeyeceği mertebelerin, süzülmüş mânevîliklerin kızı olmaya doğru götürebileceğimi sandım, çırpındım, çırpındım. Ve nasıl -hayvan!-Nasıl -Affet beni, ey aziz içim, affet- nasıl fakat, ruh radarlarının ve sayısız his intikallerinin ince delâletlerine ve hele nasıl bazan en haykıran işaretlerin şakağımdan itercesine ihtarına rağmen, şüphesiz derinden derine anlamadığım, anlar gibi olduğum halde, nasıl ve niçin ona düştüm? Boğuluyorum, haykıracağım, dur bak, sakin ol...</p>

  <p>Ve odada dolaşarak yüksek sesle mısraları okudu:</p>

  <p><br /></p>

  <div style="margin-left:25%">
    <p>Sen bak nasıl donup düşüyor nağmeler yere</p>

    <p>Sen bak nasıl benizler uçuk, nazreler melûl,<a href="../Text/foot.xhtml#a147" id="k147"><sup>*</sup></a></p>

    <p>Sen bak sitâreler<a href="../Text/foot.xhtml#a222" id="k222"><sup>*</sup></a> nasıl âmâdei ufûl!<a href="../Text/foot.xhtml#a5" id="k5"><sup>*</sup></a></p>
  </div>

  <p style="text-align: center;"><br /></p>

  <p>Sonra koltuğuna oturdu. Fakat hemen kalktı, durdu, başını salladı ve odada yine gezinmeye başladı. Ona karşı bu alâkanın kin, öfke veya nefret şeklinde devamından da utanıyordu. Bu feveranı durdurmak için ne yapabileceğini düşündü. His deliklerini tıkamak doğru muydu? Selmin’e söylediği gibi, unutmanın en emin çaresi hatırlamaktı. Sonra kalbin bütün meselelerini bizzat kendisinden daha iyi halledecek bir kuvvet olmadığını eskiden beri çok iyi biliyordu. Bütün enerjisini ihtirastan alan aşk iradesinin yine ihtirasla yıkılabileceği muhakkaktı. Zekânın bütün rolü, menfi ihtirası besleyen delilleri tedarikten, fazla bir şey değildi. O, vazifesini mükemmel yapmış ve yalanları yakalamıştı. Yalancının elinden bütün sahte, fakat makûl mazeretleri alabilmiş miydi? Bu noktada yine bir şüphe ısırganı Samim’in kalbine yapışıyordu. Meral sinemaya Ferhat’la beraber gittiği yalanını mazur gösterebilecek psikolojik sebepler ileri sürebilirdi. Onu müdafaasız bırakacak ve itiraftan yahut hakkında verilecek hükme razı olmaktan başka çaresi kalmayacak bir hale getirmek lâzımdı.</p>

  <p>Samim, bütün bir gece, yatağına hiç girmeden, yalnız bunu düşündü.</p>
</body>
</html>
