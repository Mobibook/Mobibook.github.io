<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-3 {font-variant:small-caps; font-size:130%}
  span.sgc-2 {font-weight:bold;font-style:italic;}
  span.sgc-1 {font-style:italic;}
</style>
</head>

<body>
  <p style="text-align: center;"><b>İKİNCİ BÖLÜM</b></p>

  <p><br /></p>

  <p class="p1"><span class="ilkharf">Y</span><span class="sgc-3">ine</span> salon tenha ve karanlık. Yine gözleri yaylı kapının buzlu camlarında uzayıp kısalan gölgelere dikili. Yine onların arasında sağa sola kayan donuk pırıltılar. Yine ikide bir sallanan kanat, hafif bir gıcırtı ve beklenenin yerini alan yabancılar. Yine arzuyu fırçalayan ve gururu buruşturan bir sabırsızlık. Camda uzayan ve genişleyen gölgenin, tam ona benzemek üzere iken, anlaşılmaz hangi bulanık çizgi ve kımıldanış farkiyle ondan ayrılmasının verdiği hayal kırıklığı. Birbirinin üstünden kayıp giden sıkıntı anlarının bazan tükenmezlik ihtimalini düşündüren sonsuzluk vehmi ve dehşeti.</p>

  <p>Yirmi yaş heyecanı otuz yıl sonra da farksız. Beklemenin küçüklüğünü bu hislilik ve enerji tazeliğinin verdiği gurur telâfi ediyor. Ayağa kalkan ve gözlerini kapıdan kurtarıp aynalardaki titrek ve karanlık aksine çeviren Samim, beklemenin arttırdığı zaafları yere dökmek istiyormuş gibi, vücudunu silkeleyerek doğruluyor ve ruhunu bu şekil sertliği içinde yukarı dikiyor. Fakat heyecan devam etmektedir. Sürekli hiçbir şeyi düşünemiyor. Her fikir, kapıya çevrilen gözlerin karşılaştığı boşluğun içinde nöbet bekleyen iki ihtimal tarafından kısaltılmış, bunlardan başka hiçbir fikre bağlanamıyor. Gelecek mi? Gelmeyebilir mi? “Herşey mümkün” cevabı onu ümide ve dehşete düşürüyor. Fakat asıl hayret ettiği şey, o anda bütün tahmin ve tahlil kabiliyetini tamamiyle kaybetmesidir. Aktüelin yere serici hâkimiyeti altında zekâ, her ânı bir ağaca benzeyen ihsanların ormanında yolunu kaybetmiş, toptan kavrayışlara imkân veren külli<a href="../Text/foot.xhtml#a127" id="k127"><sup>*</sup></a> mefhumları yerinde kullanmaktan âciz, hattâ en küçük seziş kabiliyetinden de mahrum, sabit bir fikrin peşinde sürükleniyor: Ya gelmezse? Ve bu tek sualin cevabını bile iyi kötü veremeyecek kadar, buzlu cama takılı gözlerin topladığı duyu muhtevalarını kaybetmekten başka zekânın yapabildiği şey yok.</p>

  <p>Saatine bakıyor: Yedi dakika geçmiş.</p>

  <p>Bu gecikmenin sebebi de öteki olamaz. Öyleyse hiç gelmeyecek. İşte kanadın aralığından yarısı görünen bir kadın vücudu. O değil. Arkasında ayak sesleri. Hayır, öteki salona geçiyorlar.</p>

  <p>Samim kapıya doğru yürürken birdenbire durdu. İşte, camın üstünde onun gölgesi. Bu sefer muhakkak. Fakat sevinç yerine buradan çıkıp gitmek arzusuna benzeyen bir kendinden fırlayış heyecanı. Onu görmek istemiyor artık. Hattâ bu duygusunun üstünde sahte bir ebedilik cilâsı. Bir daha hiç, hiç istemiyor görmek.</p>

  <p>Ve kapıya arkasını dönerek eski yerine ağır ağır gidip oturdu. Meral de küçük adımlarla, acelesiz geliyor. Gözleri onun üzerinden duvar saatine doğru gitti, sonra bütün boş masaların üstünden aynalara doğru kaydı. İki ay içinde en büyük farklardan biri de bu. Ondan evvel bakışları Samim’in bulunduğu istikametten bu kadar uzaklara gitmezdi. Yüzünün ifadesi bu kadar vuzuhsuz, adımları böyle gevşek değildi.</p>

  <p>Üstünde eski elbiselerinden biri. Yaklaştı ve Samim’in bakışlarından kaçan gözleri, masa ile kanepe arasında, ince vücudunu kolayca geçebileceği boşluk üstünde lüzumundan çok fazla durdu.</p>

  <p>Doğruldu ve elini uzattı:</p>

  <p>- Biraz geciktim mi?</p>

  <p>Samim’in karşısına oturduktan sonra da elindeki çantaya bir yer bulmakta gecikti. Hâlâ onunla göz göze gelmekten çekindiği belliydi. İnce yüzünde, gözlerinin altından yanaklarına doğru inen bir gölge vardı ki, dün geceyi uykusuz ve buhranlı geçirdiği zannını veriyordu.</p>

  <p>Gözlerini Samim’e doğru kaldırdıktan sonra, hemen sağındaki pencereye doğru çevirdi, sonra önüne indirdi ve biçimli dudaklarının uçları sinirli bir gerginlikle uzamıştı. Samim bunun korkudan ihtiyata ve dirayete doğru bir geçiş işareti olduğunu bilirdi.</p>

  <p>Meral onun her zamanki gibi hatır sormasını bekliyor ve Samim’in tehlikeli sessizliği önünde azalan cesaretiyle söze başlamaktan çekiniyordu. Nihayet, endişesini, çantasından mendilini almak bahanesine sararak, onun gözünden kaçırabileceğini umdu ve elini uzatırken sordu:</p>

  <p>- Ne var? Yine bir şeye canınız mı sıkılıyor? Geç kaldığım için mi?</p>

  <p>Samim ağır ağır içini çekti ve cevap vermedi. Göz göze geldiler. Meral’de yine sabit bakış cesareti yoktu. Fakat Samim’in yüzünde, bildiği şeylerin vahimlik derecesini tahmine müsait bir işaret arıyormuş gibi korkusunu bastıran bir merakla ona baktı. Kıvrık ve uzun kirpiklerinde belli belirsiz çırpınışlar vardı. Samim’den cevap alamayınca, onu bu kadar susturan meselenin burada on dakika kadar beklemesinden ibaret olmadığını anladığı halde, konuşmaya mecbur etmek için, yolda Feriha’nın annesine rastladığını ve lâfa tutulduğunu söyledi.</p>

  <p>Samim yine ağzını açmayınca, Meral korkunun incelttiği sesiyle tekrarladı:</p>

  <p>- Neniz var? Bugün hiç konuşmayacak mısınız benimle?</p>

  <p>O zaman Samim’in başında yukarıya doğru bir hareket oldu. Bu sual cevapsız bırakılamazdı.</p>

  <p>- Çok müteessirim, dedi.</p>

  <p>Meral daha cesaretsiz bir sesle sordu:</p>

  <p>- Niçin?</p>

  <p>- Siz daha iyi bilirsiniz.</p>

  <p>Meral hayretin oldukça başarılı bir taklidiyle kaşlarını yukarı kaldırdı, bütün çizgilerini hareketsiz bırakmaya muvaffak olduğu yüzünde, yalnız göz hareketleri bir inkâr hazırlığını sezdiriyordu.</p>

  <p>- Bilmiyorum, dedi.</p>

  <p>Samim yine sustu. Meral tekrarladı:</p>

  <p>- Bilmiyorum, bir şey mi duydunuz? Dedikodudur.</p>

  <p>Samim kuru bir sesle cevap verdi:</p>

  <p>- Dedikodu değil.</p>

  <p>Meral ona doğru eğilerek sordu:</p>

  <p>- Nedir? Söyleyiniz de izah edeyim.</p>

  <p>Samim ağır ağır başını salladı:</p>

  <p>- Bildiğim kadarını itiraf etmeye hazırlanıyorsunuz, değil mi? Fazlasından kurtulmak için soruyorsunuz.</p>

  <p>Meral doğruldu ve cevap verdi:</p>

  <p>- Dün gelmediğime canınız sıkıldı, anlıyorum. İnanmadınız mı? Baytara telefon ediniz, sorunuz. Nonok’u götürdüm ona. Arka ayakları ezildi hayvanın.</p>

  <p>- Saat kaçta?</p>

  <p><span class="sgc-1">-</span> Öğleden evvel, bilmiyorum saat kaçta. İngiliz Sefarethanesinin önünden karşıya geçiyorduk onunla.</p>

  <p>- Hayır, saat kaçta baytara gittiniz.?</p>

  <p>- Öğleden sonra. Nonok’u kucağıma alıp hemen eve getirdim. Telefon ettim baytara, üç buçukta gelecekmiş, götürdüm.</p>

  <p>- Biz seninle dört buçukta buluşacaktık.</p>

  <p>Kısa bir an -ki bir çok hakikatleri ihtiva edebilir- geçtikten sonra Meral cevap verdi:</p>

  <p>- Evet, fakat hayvana benim bakmam lâzımdı. Emine’ye telefon ettirdim size.</p>

  <p>Sustu; bu sözlerin Samim’i değiştirmediğini anlayınca, hareketleri çoğalan gözleriyle hiçbir şey görmeden her tarafa bakmaya başladı.</p>

  <p>Samim bir daha sordu:</p>

  <p>- Eve döndükten sonra bir daha hiç çıkmadınız mı?</p>

  <p>Meral yine bir tereddütten sonra, kısaca:</p>

  <p>- Akşama doğru, dedi.</p>

  <p>- Kimseyi görmediniz mi?</p>

  <p>- Hayır.</p>

  <p>Bu inkârın, Samim’in omuzlarını ve başını hafifçe sıçrattığını görünce, birdenbire hatırlamış gibi:</p>

  <p>- Ha! dedi, şeye rastladım. Cezmi’ye. Taksim’deki saatin altında. Ayaküstü birkaç dakika konuştuk.</p>

  <p>- Rastladınız.</p>

  <p>- Evet.</p>

  <p>Samim’in gözleri kırpıldı ve burnundan aldanmaya niyeti olmayan adamın boğulmuş istihzasını taşıyan sesi bir soluk halinde çıktı.</p>

  <p>- Size son bir sual daha sormama müsaade eder misiniz? Onu daha evvel ne zaman gördünüz?</p>

  <p>Pek iyi bildiği bir tarih değil, bir yalan arayan kızın gözleri yine etrafı dolaştı.</p>

  <p>- Hatırlamıyorum. İki üç ay evvel herhalde. Size söylemiştim.</p>

  <p>Samim böyle bir inkâr karşısında ne söyleyeceğini ve ne yapacağını önceden tâyin etmişti. Cümlelerini hatırlamaya çalışıyordu. Fakat buradan hemen kalkıp gitmeye onu teşvik eden gururunun isyan hamleleri önünde hafızası dağılıyordu. Kendi kendine: “Kalk, dedi, hakikati daha fazla kurcalamana lüzum yok. Belli işte: Yalan söylüyor.”</p>

  <p>Meral bu isyanı sezmiş gibi bir derece daha itirafa karar verdi. Ve yine birdenbire hatırlamış gibi sesini yükseltti:</p>

  <p>- Ha! Bakınız, unutuyordum. Bir de., birkaç gün evvel... Söylemedim miydi size? İşte ben böyleyim, vallahi unutuyorum hep... Son zamanlarda çoğaldı bu bende. Birkaç gün evvel de rastladımdı ona.</p>

  <p>- Yine birkaç dakika konuşup ayrıldınız değil mi?</p>

  <p>- Galiba.</p>

  <p>Tütüncünün önündeki “galiba”yı hatırlayan Samim gülümsedi. Bunu bir inanma ferahlığının ilk işareti sanan Meral, yalanında daha cesaretle ısrar etti:</p>

  <p>- Evet, hatırladım. İşte o kadar: Birkaç dakika.</p>

  <p>Samim kol saatine baktı ve hemen ayrılmak istiyormuş gibi doğruldu, derin bir nefes aldı, lüzumsuz bir şey söylemeye hazırlananların gevşekliğiyle biraz durdu. Sonra birdenbire enerjisi artmış bir sesle:</p>

  <p>- Meral! dedi, son defa olarak, son haddine kadar samimî olmanı istiyorum. Çok az vaktim var. Tahammülüm son anlarını yaşıyor.</p>

  <p>Meral Samim’in yüzüne bir bakışta onun kararını ve tehlikenin yakınlığını anladı. Böyle anlarda kızın yaşı büyürdü. Yuvarlak ve iri gözlerinin Samim’in adını bilmediği bir kehribar nev’ine çalan açık ve parlak elâsı donuklaşırdı. İnce, kanatları yapışık ve uzunca burnu biraz daha uzar, kalın ve son derece biçimli ağzı kenarlara doğru yayvanlaşır, sanki yakın ve gizli keder levhalarının önünde yüzü, yepyeni bir hayat anlayışının doldurduğu mânalarla birdenbire zayıflar ve derin bir mahzunluk, rengi anlaşılmayan bir sıva halinde bütün cildini kaplayarak hafif şımarık ve neşeli anlarındaki çocukluk ifadesinden eser bırakmazdı.</p>

  <p>Hiçbir çizgisi oynamadan gözleri yaşarmaya başlayan Meral’in itirafa yaklaştığını hisseden Samim, ona cesaret vermek için, bir derece tatlılaşan sesiyle:</p>

  <p>- Tercihte serbestsin, dedi, fakat samimî olacaktın, değil mi? Aramızda, karşılıklı, hiç değişmeyen şart bu, değil mi?</p>

  <p>Meral hafifçe kapadığı gözkapaklarına gözünün nemini emdirmeye çalışarak derinliğine incelmiş bir sesle cevap verdi:</p>

  <p>- Sizi üzecek bir şey yok. Ağabeyim ve Selmin’le beraberdik o gün... Bir... otomobil gezmesi yaptık. Samim Selmin’i ele vermemek için, bu itirafı hayretle karşıladı ve bildiği şeyleri sordu:</p>

  <p>- Nerede?</p>

  <p>- Boğaz’da.</p>

  <p>- Siz onun yanında mı oturuyordunuz?</p>

  <p>- Evet, çünkü... biliyorsun... benim araba kullanmaya merakım var. Öğretiyordu biraz bana.</p>

  <p>Samim onun bir elini aramak için elini uzatırken, bu zaafını yarı yoldan çevirmeye muvaffak oldu ve hareketsiz durdu.</p>

  <p>Epeyce düşündükten sonra:</p>

  <p>- Bence, dedi, bu hareketin kendisinden ziyade sebepleri mühim.</p>

  <p>Meral, his teferruatının neticesini iyice kestiremediği itirafından kurtulmak için mırıldandı:</p>

  <p>- Biliyorsun.</p>

  <p>- Hiçbir şey bilmiyorum.</p>

  <p>Samim bir sigara yakarak ilâve etti:</p>

  <p>- Bildiğim bir şey var, ki sen iki üç aydan beri süratle değişiyorsun. Hele o gündenberi... Gizli bir isyan içinde gibisin. Bunu benden saklaman mücadelenin henüz neticelenmediğini gösterir.</p>

  <p>Meral en masum tebessümüyle cevap verdi:</p>

  <p>- Beni benden iyi biliyorsun. Niçin soruyorsun? Kendimi ben sana sormalıyım?</p>

  <p>Bu cemile<a href="../Text/foot.xhtml#a21" id="k21"><sup>*</sup></a>, Samim’in gurur yarası üstüne maharetle sürülen ve Meral’i hem itiraftan, hem de onun öfkesinden kurtarmaya yarayacak bir merhem şüphesi uyandırıyordu.</p>

  <p>Samim biraz önüne eğdiği başının tevekkül ifade eden ve Meral’i daima büyüleyen hafif bir hareketiyle:</p>

  <p>- Peki... dedi, ben anladıklarımı söyleyeceğim. Fakat bazı hakikat unsurlarına ihtiyacım var. Onları bana söyle. Kabul ediyorsun ki, iki aydan beri, bazı kuvvetli tesirler altındasın. Nereden geliyor bunlar?</p>

  <p>Meral de elini Samim’e doğru uzattı, fakat onda bir hareket göremeyince masanın kenarını tutarak cevap verdi:</p>

  <p>- Onu da biliyorsun. Muhitten, cemiyetten.</p>

  <p>- Muhit ve cemiyet fertlerin ağzıyle konuşur.</p>

  <p>- Evet, ağabeyimden. Biliyorsun ki istemiyor konuşmamızı. Evlenmemizi hiç doğru bulmuyor. Biliyorsun ki ben de doğru bulmuyorum. Hattâ sen de. Konuşmamızın böyle, sonuna kadar mâsum kalabileceğine inanmıyor.</p>

  <p>Samim’in kaşları gözlerinin üstüne belli belirsiz yürüyerek çatıldı. Aralarındaki münasebetin başladığı günden beri en münakaşalı noktaya tekrar geliyorlardı. Aşkın gayesi meselesi: Kendisine aşktan başka bir gaye arayan aşkın kendi kendine yetersizliği. Evlenmenin, işte bunun için, çok defa aşkı öldürdüğü.</p>

  <p>Meral ilâve etti:</p>

  <p>- Bunun sonu yok değil mi?</p>

  <p>Samim omuzlarını kaldırıp indirdi:</p>

  <p>- Çok konuştuk bunu seninle, Meral. Son, eğer tamamiyle maddî ise, yok, evet; değilse, var. Bir mektubunda Goethe’nin şiirini de bana gönderen sensin. Aşka ait her mesele, yalnız onunla, onun içinde hallolunur. Aşk kendisine dışarıda ne hedef, ne de vasıta arar. Dışarıdan himayeye de ihtiyacı yoktur. Bir sömürge değil, muazzam bir imparatorluktur o.</p>

  <p>- Goethe bunları söylemiyor.</p>

  <p>- Bunlardan başka bir şey söylemek istemiyor. Mânâsı bu.</p>

  <p>Meral tevekkül şekli alan bir gizli müdafaa içinde başını sol omuzuna doğru eğerek:</p>

  <p>- Belki... dedi, fakat ağabeyim ve ötekiler, çok ağır basıyorlar.</p>

  <p>- Ötekiler kim? Baban tarafsız.</p>

  <p>- Bilmiyor o.</p>

  <p>- Seziyor.</p>

  <p>Meral başını birdenbire silkeleyerek yukarı aldı.</p>

  <p>- Hayır, dedi, emin olunuz, sezmemek için sarfettiği irade kuvvetine şaşarsınız.</p>

  <p>Samim gülümsedi.</p>

  <p>- Meral, dedi, sezilmeyen bir şey, ki yok demektir. Ona karşı ne biçim bir irade kuvveti sarfedebileceğini lütfen bana anlatır mısın?</p>

  <p>- Yani... Sadece bir ihtimale karşı.</p>

  <p>Bu cevabı beğenen Samim bir nefes halinde ve omuzlarının hafif bir hareketiyle güldü:</p>

  <p>- Güzel, dedi, eğer bu ihtimali düşünmemeğe çalışıyorsa, içinde gizli bir razı oluş var demektir.</p>

  <p>- Zannetmiyorum.</p>

  <p>- Emin ol. Hem böyle değilse, madem ki düşünmek istemiyor, onun tarafından bir baskı yok demek. Ötekiler kim o halde?</p>

  <p>Meral cevap vermedi.</p>

  <p>Samim o zaman elini onun masa kenarında duran elinin üstüne koyarak söyledi:</p>

  <p>- Ötekiler malûm.</p>

  <p>Meral “kim?” diye soramadı.</p>

  <p>Samim devam etti:</p>

  <p>- Biri ne kadar uzaklara gitse senin yanından ayrılmıyor. Mektup yazmasına da lüzum yok. Büyüsü devam ediyor: Paris. Birinci sınıf terziler. Çıldırtıcı lokaller ve eğlenceler...</p>

  <p>Meral bir itirafın bin defa yerine geçen hayran, fakat keşfedilmenin kinini taşıyan yan gözlerle Samim’e baktı. İtiraz edemeyecekti. Bunu anlayan Samim, gururuna katılan büyük parçayı saklayarak devam etti:</p>

  <p>- Ferah Paris’te bile -bile değil bilhassa orada- senin içindeki asi "ikinci”yi gıdıklamağa muvaffak oluyor.</p>

  <p>Meral toplu bir jest yapmak ihtiyacıyle Samim’in elinin altındaki elini çekti, sonra bunun fena tefsirine yer bırakmamak için onun elini tekrar aradı ve tuttu:</p>

  <p>- Fakat, dedi, biliyorsun ki, benim Paris’e karşı zaafımın bambaşka bir sebebi var. Piyanom için, değil mi? Konservatuvara girmek istiyorum.</p>

  <p>Samim başını salladı:</p>

  <p>- Biliyorum, Paris bunların hepsidir. İçinde konservatuvar da vardır. Binbir renkli meçhul de. Zengin bir hayal içinde meçhul, daima malûmun en korkunç rakibidir. Ben malûmum. Yani sayısız imkânlar arasında gerçekleşmiş ve donmuş bir imkânım. Ben bir şeyim, meçhul her şeydir. Fakat... unutma ki, ben, varım; meçhul, yoktur. O, sadece olabilir, fakat olmayabilir de! Ben bir realiteyim, o bir imkândır. Bu farkı anlamayan bir aşka sen beni inandıramazsın.</p>

  <p>Sustu. Bütün dikkati, elini tutan Meral’in elindeki hassasiyetin üstünde toplanmıştı. Parmaklarda gevşemek ve sıkmak arasında belli belirsiz hareketler vardı ve iki Meral’in mücadelesini derinden derine hissettiriyordu.</p>

  <p>Bu mücadelenin neticesini almaktan uzak olduğunu bilen Samim devam etti:</p>

  <p>- Gelelim ötekine. O daha yakın. Babasının otomobil mağazası önünden senin ne hayallerle geçtiğini biliyor.</p>

  <p>Birdenbire elini çeken Meral, yüzü kızararak vücudunu geri aldı.</p>

  <p>- Oo! dedi, beni küçültüyorsun. Hiçbir zaman. Ben oradan geçerken başımı çevirip bakmam bile. Hiçbir zaman. Yok, Samim rica ederim. Hem o bana senden hiç bahsetmez. Kendi hisleri içinde kalır.</p>

  <p>Bu galeyan anında ağzından bir itiraf kaçıran Meral, hatasını anladı, fakat düzeltmeğe çalışmadı. Hislerinin hesabını vermeğe hazırlanmış gibiydi.</p>

  <p>Samim kendi kendine söylenir gibi mırıldandı:</p>

  <p>- Demek onunla başbaşa kalıyorsunuz ve sana hislerinden bahsediyor.</p>

  <p>Meral olanca sadeliğiyle cevap verdi:</p>

  <p>- Evet, bir defa.</p>

  <p>Samim hakikati kazımak istemediği için ısrar etmedi. Meral’in his köklerinde çalışmayı tercih ediyordu.</p>

  <p>- Olabilir, dedi, benim için konuşmasına lüzum yok. Derin tesirler dilsizdir.</p>

  <p>Meral, heyecan içinde, sordu:</p>

  <p>- Kimden bahsediyorsun? Derin kim?</p>

  <p>- Anlamıyor musun?</p>

  <p>Meral güldü:</p>

  <p>- Derin, dedi. Cezmi ve derin.</p>

  <p>Bir daha ve yüksek sesle güldü:</p>

  <p>Birdenbire müdafaaya geçmek zorunda kalan Samim, şaşırmadan izah etti:</p>

  <p>- Derin o değil, tesirleri.</p>

  <p>- Aynı şey.</p>

  <p>Onun tesirleri de değil. Senin hatırına getirdiği macera ihtimallerinden gelen tesirler. Meçhulden gelen tesirler. Meçhul, diyorum. Cezmi de benim gibi bir malûm.</p>

  <p>Meral bir daha güldü:</p>

  <p>- Estağfurullah!</p>

  <p>Fakat Samim’in bütün ihtimaller arasında yıldırım süratiyle dolaşan ve hiçbir insanda eşine rastlamadığı hassasiyetini bildiği için istihzasını hemen unutturmak istedi ve ciddileşti.</p>

  <p>- Feriha’da da haksızsın, ben onun hayatına imrenmiyorum. Beni Paris çeker. Biliyorsun. Annemden, babamdan hep oranın lejandlarını<a href="../Text/foot.xhtml#a133" id="k133"><sup>*</sup></a> duyarak yaşadım. Benim en sevgili masalımdır o. Gidemedim bir türlü. Mektepte Feriha’nın cüretini beğenmiştim. Yalnız cüret olarak. Ahlâk meselesi başka.</p>

  <p>Samim başını birdenbire geri çekerek öfke hazırlıklarıyle dolu, kabarmış bir sesle:</p>

  <p>- Tamam, dedi, bu cüreti beğenmende imrenmelerin her çeşidi var. Meçhule atılışın hayranlığıdır bu. Senin düşmanındır. Senin birinci ve seçkin benliğine saldıran İkincidir. Beni senin hesabına o korkutuyor. Öldürmelisin onu.</p>

  <p>Meral, uzun düşünce gecelerinin mahsulüne benzeyen olgun bir fikri ilk defa ifade etti:</p>

  <p>- Bana öyle geliyor ki, bizim İkincilerimize ihtiyacımız var. Birincilerimiz onlar sayesinde yaşıyor. Sen bir şeyin zıddiyle var olduğunu söylemez misin?</p>

  <p>Samim bağırdı:</p>

  <p>- Ah, çok güzel, iki benliğimiz arasındaki iç diyalektik hareketinin tam üstüne bastın. Tabiî. Biri olmadan öteki olmaz. Tabiî. Hem İkincilerimizin kökleri tabiata ve içgüdülerimize bağlıdır. Onları yok edemeyiz. Öldürmekten maksadım hapsetmek ve ziyansız hale getirmektir. Elimiz ve ayağımız gibi o da mutlak emrimiz altına girebilir. Ve onun bizi tokatlamasını, yaralamasını, öldürmesini imkânsız bir hale sokabiliriz. O zaman Feriha’nın daha iki sene evvel, mektepte iken, bütün ailesini ve cemiyetini teperek meçhule atılışındaki cüret, mahbus<a href="../Text/foot.xhtml#a137" id="k137"><sup>*</sup></a> İkincisinin isyanı olduğu için, hayranlık değil, nefret uyandırır. Sende bu nefreti görmeyişim beni ürkütüyor.</p>

  <p>Meral şuhluğunun gizli edasıyle sol omuzunu hafifçe oynattı:</p>

  <p>- Ne yapayım, dedi, ben böyleyim demek. Öldür beni, yeniden yarat ve kendi idealine göre bana bir ruh yapısı ver.</p>

  <p>Samim derin bir nefes alarak geri çekildi, sonra nefesini birdenbire boşaltarak doğruldu:</p>

  <p>- Aman Meral, dikkat! Sesin bir uçurumdan geliyor.</p>

  <p>Kız kendini topladı:</p>

  <p>- Şaka söylüyorum. Biraz şaka. Feriha’nın hareketinde beğenmediğim noktalar pek çok. Dün sabah bir mektubunu aldım. Hâlâ buhran içinde, fakat gizliyor.</p>

  <p>- Yanında mı mektup?</p>

  <p>- Getirmedim.</p>

  <p>- Görmek isterdim.</p>

  <p>- Getiririm tabiî. Paris’in binbir gecesiyle dolu. Güzel mektup, çok. Geliyor. İstanbul’a. Belki de gelmiştir. Mektubun tarihi 12 Eylül. Sekiz günde gelmiş. Dur bakalım. Ankara vapuru ne zaman kalkıyor? Yazıyordu o. Şimdi zihnim karışık. Velhâsıl bugün yarın geliyor. Telefonla soracaktım bugün, unuttum. Karşılamak için.</p>

  <p>Samim birdenbire kızın elini kaptı. Sıktı ve gözlerinin içine bakarak, olanca hassasiyetiyle:</p>

  <p>- Meral! diye ihtar etti.</p>

  <p>Kız önüne baktı ve mırıldandı:</p>

  <p>- İstemezsen karşılamam.</p>

  <p>- Hattâ onunla konuşmak isteyeceğini bile hiç zannetmiyorum.</p>

  <p>Meral cevap vermedi:</p>

  <p>Samim ısrar etti:</p>

  <p>- Değil mi?</p>

  <p>- Evet.</p>

  <p>Samim onun elini dudaklarına götürdü.</p>

  <p>Meral tercihinin sarhoş edici istikametine doğru kayarken gözleriyle mırıldandı:</p>

  <p>- Cezmi’yi de görmeyeceğim artık.</p>

  <p>Bir an bakıştılar. Barış tamamlandı. Samim onun elini bir daha öptü ve bir işareti üzerine garson yaklaşırken Meral’e bakan Samim:</p>

  <p>- İki mi? diye sordu.</p>

  <p>Kız mırıldandı:</p>

  <p>- Vermut - votka.</p>

  <p>Garson uzaklaşırken birdenbire hafıyeyi öğrenmek isteyen Meral sordu:</p>

  <p>- Kimden öğrendin bunları?</p>

  <p>Samim bütün ciddiyetiyle:</p>

  <p>- Söyleyemem, dedi.</p>

  <p>- Ölümü öp söylemezsen.</p>

  <p>- Hissettim.</p>

  <p>Ve tütüncünün önünde doğan şüphesini anlattı.</p>

  <p>Meral onun iki elini de tutuyordu.</p>

  <p>Sesi titreyen Samim devam etti:</p>

  <p>- Nasıl hissettim! Emindim. İçimde kanaat vardı. Emindim. Sarartıcı bir keder içinde, ağır ağır caddeye çıktım. Yanımdan geçen gözlere, yalnız gözlere bakıyordum. Dünyanın en çirkin, fakat en doğru kadınına rastlasam, onu derhal sevebilirdim, caddenin ortasında ayaklarına kapanabilirdim. İçimde yalan nefreti köpürüyordu. O kadar., müteessirdim ki...</p>

  <p>Samim yutkunuyor ve gözlerini yumuyordu.</p>

  <p>Biraz durdu.</p>

  <p>Gözlerini açtığı zaman, Meral hayret etti. Samim’in ellerini kuvvetle sıktı ve kendine çekti. Küçülüyordu. Onun gözlerinde bu ıslaklığı ilk defa görmüştü. Kendi gözleri de gecikmedi.</p>

  <p>Bir müddet sustular.</p>

  <p>Yavaş yavaş parmakları gevşeyen Meral’in kalbi düğümleniyordu.</p>

  <p>Ona doğru eğildi ve titrek bir derinlikten gelen sesiyle:</p>

  <p>- Sonra?... diye sordu.</p>
</body>
</html>
