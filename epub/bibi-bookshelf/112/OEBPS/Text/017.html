<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>SAAT ALTIDA GELEN KADIN</title>
</head>

<body>
  <h1 class="h11"><a id="a26"></a>SAAT ALTIDA GELEN KADIN</h1>

  <p>Kapı açıldı. Bu saatte José'nin lokantasında kimsecikler yoktu. Saat biraz önce altıyı vurmuştu ve adam müşterilerin ancak saat altı buçuktan itibaren gelmeye başlayacağını biliyordu. Müşterileri öylesine muhafazakâr ve istikrarlıydı ki, her gün bu saatte olduğu gibi, saat daha altıncı vuruşunu gerçekleştirmeden içeri bir kadın girdi ve hiçbir şey söylemeden bardaki yüksek, dönen taburelerden birine oturdu. Dudakları arasından yanmamış bir sigara sarkmaktaydı.</p>

  <p>"Merhaba, kraliçem," dedi José, kadını görünce. Elindeki kuru bezle tezgâhın cam yüzeyini silerek hızla barın öteki ucuna seğirtti. Lokantaya ne zaman birisi girse José aynı şeyi yapardı. Biraz önce içeri giren kadınla bile bir nevi yakınlık kuran şişman, pembe yanaklı adam, çalışkanlığını böyle gülünç bir biçimde göstermeye meyilliydi. Barın öbür ucundan seslendi:</p>

  <p>"Bugün ne istersin?"</p>

  <p>"Her şeyden önce sana biraz nezaket öğretmek isterim," dedi kadın. Sıra sıra dizilmiş dönen bar taburelerinin en sonuncusuna oturmuş, dirseklerini bara dayamıştı. Yanmamış sigarası hâlâ dudaklarının arasındaydı. Konuşmaya başladığında José, dudakları arasındaki sigaranın yanmamış olduğunu fark etsin, diye ağzını büzmüştü.</p>

  <p>"Fark etmemiştim," dedi José.</p>

  <p>"Zaten hiçbir şeyin farkında değilsin," dedi kadın.</p>

  <p>Adam elindeki bezi barın üstünde bırakıp katran ve küf kokulu siyah ahşap raf boyunca ilerledi ve çok geçmeden elinde bir kibrit kutusuyla döndü. Kadın, adamın kaba ve kıllı elleri arasındaki aleve erişebilmek için öne doğru eğildi. José, kadının yapış yapış, ucuz vazeline bulanmış gür saçlarına ve çiçekli bluzundan sıyrılan çıplak omzuna baktı. Gözlerini tam göğüslerinin arasındaki belli belirsiz loşluğa kaydırmıştı ki kadın sigarasını yakmış olarak başını kaldırdı.</p>

  <p>"Bugün pek güzelsin, kraliçem," dedi José.</p>

  <p>"Zırvalamayı kes," dedi kadın. "Hesabı güzelliğimle ödeyeceğimi zannediyorsan yanılıyorsun."</p>

  <p>"Öyle demek istemedim, kraliçem," dedi José. "Bugün hiçbir şey yemediğine bahse girerim."</p>

  <p>Kadın ağzını sigarasının yoğun dumanıyla doldurup dirseklerini bardan çekmeden kollarını kavuşturdu ve lokantanın geniş penceresinden sokağı seyre daldı. Yüzünde hüzünlü bir ifade vardı. Bıkkın ve hoyrat bir hüzündü bu.</p>

  <p>"Sana nefis bir biftek hazırlayacağım," dedi José.</p>

  <p>"Hâlâ çulsuz geziyorum," dedi kadın.</p>

  <p>"Üç aydır çulsuzsun, sana hiç nefis yemekler hazırlamamazlık ettim mi?" dedi José.</p>

  <p>"Bugün durum farklı," dedi kadın, aksi bir tavırla, gözlerini sokaktan ayırmadan.</p>

  <p>"Bütün günler birbirinin aynıdır," dedi José. "Her gün saat altıyı gösterdiğinde içeri girip kurtlar gibi aç olduğunu söylersin ve ben sana nefis bir yemek hazırlarım. Bugünün tek farkı, kurtlar gibi aç olduğunu söylememiş olman, onun haricinde alelade bir gün sayılır."</p>

  <p>"Sen de haklısın," dedi kadın. Bakışlarını yeniden barın öteki yanındaki, buzdolabını incelemekte olan adama çevirdi. Birkaç saniye boyunca adamı süzdü. Sonra bakışlarını rafın üstündeki saate kaydırdı. Altıyı üç geçiyordu. "Ciddiyim, José. Bugün durum farklı," dedi. Sigaranın dumanını savurup hararetle konuştu: "Bugün saat altıda gelmedim, bu yüzden durum farklı, José." Adam saate baktı.</p>

  <p>"Bu saat, bir dakika bile geri kalsa kolumu keserim," dedi.</p>

  <p>"Hayır, öyle demek istemedim, José. Demek istediğim, bugün saat altıda gelmedim," dedi kadın. "Altıya dört kala geldim."</p>

  <p>"Saat daha biraz önce altıyı gösterdi, kraliçem," dedi José. "İçeri girdiğinde saat altıyı henüz vurmuştu."</p>

  <p>"Çeyrek saattir buradayım," dedi kadın.</p>

  <p>José kadının yanına gitti. Devasa kırmızı suratı, kadının tam karşısına gelecek şekilde durdu ve işaretparmağıyla gözkapaklarından birini kaşıdı.</p>

  <p>"Buraya hohla," dedi.</p>

  <p>Kadın başını geriye attı. Yüzünde ciddi, rahatsız, tatsız bir ifade vardı; tepesine bir hüzün ve bıkkınlık bulutu çökmüştü sanki.</p>

  <p>"Saçmalamayı kes, José. İçkiyi bırakalı altı aydan fazla oldu."</p>

  <p>Adam gülümsedi.</p>

  <p>"Bunu başkalarına yedirebilirsin," dedi. "Ama ben yemem. Birileriyle buluşup en az bir litre içtiğine bahse girerim."</p>

  <p>"Bir arkadaşımla iki tek atmıştım," dedi kadın. "Ya; öyleyse her şeyi açıklığa kavuşturdum," dedi José.</p>

  <p>"Hiçbir şeyi açıklığa kavuşturmuş değilsin," dedi kadın. "Çeyrek saattir buradayım." Adam omuz silkti.</p>

  <p>"Pekâlâ, nasıl istersen öyle olsun, on beş dakikadır</p>

  <p>buradasın," dedi. "Ha on dakika az, ha on dakika fazla, kimse için fark etmez."</p>

  <p>Kadın, "Bal gibi de fark eder, José," dedi ve kolunu kayıtsız bir tavırla barın cam yüzeyine uzattı. "Önemli olan benim nasıl istediğim değil, önemli olan on beş dakikadır burada bulunmam." Yeniden saate bakıp düzeltti: "Daha doğrusu, yirmi dakikadır."</p>

  <p>"Öyle olsun, kraliçem," dedi adam. "Gündüzler de geceler de sana feda olsun, yeter ki sen mutlu ol."</p>

  <p>Bütün bu süre boyunca José, bar tezgâhının arkasında dolanıp kendine meşguliyet yaratmış, eşyaların yerini değiştirmişti. Ne de olsa görevi buydu.</p>

  <p>"Mutlu olmanı istiyorum," diye tekrarladı. Aniden olduğu yerde durup kadının oturduğu tarafa doğru döndü. "Seni çok sevdiğimi biliyor musun?"</p>

  <p>Kadın kayıtsızca ona baktı.</p>

  <p>"Öyle miiiii? Aman ne büyük bir sürpriz, José. Bir milyon peso versen bile yanında kalmayacağımı bilmiyor musun?"</p>

  <p>"Öyle demek istememiştim, kraliçem," dedi José. "Tekrarlıyorum: Bugün hiçbir şey yemediğine bahse girerim."</p>

  <p>"Beni yanlış anladın," dedi kadın. Sesi daha bezgin bir havaya bürünmüştü. "Demek istediğim, seninki gibi bir işi, hiçbir kadın bir milyon peso uğruna bile üstlenmez."</p>

  <p>José kıpkırmızı kesildi. Kadına sırtını döndü ve raftaki şişelerin tozunu almaya koyuldu. Arkasını dönmeden konuştu:</p>

  <p>"Bugün pek çekilmezsin, kraliçem. Bence en iyisi bifteğini yiyip biraz uzan."</p>

  <p>"Karnım aç değil," dedi kadın. Bakışlarını yine sokağa çevirip gecenin kararttığı şehirde gezinen siluetleri izlemeye başladı. Bir an için lokantaya karanlık bir sessizlik çöktü. Sessizliği bozan tek şey José'nin rafı temizlerken çıkardığı tıkırtılardı. Kadın aniden gözlerini sokaktan ayırıp farklı, silik, uysal bir sesle konuştu:</p>

  <p>"Beni sahiden seviyor musun, Pepillo?"</p>

  <p>"Sahiden seviyorum," dedi José, duygusuzca, yüzünü kadına dönmeden.</p>

  <p>"Bütün bu söylediklerime rağmen mi?" diye sordu kadın.</p>

  <p>"Ne söyledin ki?" dedi José, sesinde herhangi bir duygusallık olmaksızın, sırtı hâlâ kadına dönük.</p>

  <p>"Bir milyon peso hakkında söylediklerim," dedi kadın.</p>

  <p>"Onu duymuştum," dedi José.</p>

  <p>"Öyleyse beni seviyor musun?" dedi kadın.</p>

  <p>"Evet," dedi adam.</p>

  <p>Bir an sustular. José hâlâ sırtı kadına dönük halde rafta bir şeyler yapmaktaydı. Kadın koca bir duman bulutu savurdu, göğsünü bara dayadı ve temkinli ve hınzır bir tavırla, konuşmadan önce dilini ısırıp sesini iyice alçaltarak, "Hâlâ benimle yatmak istemiyor musun?" diye sordu.</p>

  <p>José ancak o zaman yüzünü kadına döndü.</p>

  <p>"Seni öyle çok seviyorum ki seninle yatamam," dedi. Sonra kadının oturduğu yere yaklaştı. Karşısına dikilip onu süzmeye koyuldu, kuvvetli kollarını kadının hemen önünde bara dayamıştı. Gözlerinin içine bakıp, "Seni öyle çok seviyorum ki her akşam seninle birlikte buradan ayrılan adamları öldürebilirim."</p>

  <p>Kadın başta oldukça şaşırmış gibiydi. Sonra ilgiyle adama döndü, yüzünde şefkatli ve muzır bir ifade vardı. Kısa bir sessizliğin ardından kadın kahkahayı bastı.</p>

  <p>"Demek beni kıskanıyorsun, José. Aman ne güzel, beni kıskanıyorsun!"</p>

  <p>José yeniden kıpkırmızı kesildi; utangaçlığı, aniden dünyanın bütün sırlarına vâkıf olmuş bir çocuğunki gibi samimi ve dobraydı.</p>

  <p>"Bu akşam hiçbir şeyi anlamıyorsun, kraliçem," dedi, terleyen yüzünü elindeki bezle silerek. "Hayatın zorlukları seni katılaştırıyor."</p>

  <p>Kadının yüzündeki ifade değişmişti.</p>

  <p>"Öyleyse kıskanmıyorsun," dedi.</p>

  <p>"Bir anlamda kıskandığım söylenebilir," dedi José. "Ama tam olarak senin dediğin gibi değil."</p>

  <p>Gömleğinin en üst düğmesini açtı ve elindeki bezi boynuna götürerek silinmeye devam etti.</p>

  <p>"Yani?" diye sordu kadın.</p>

  <p>"Demek istediğim, seni öyle seviyorum ki bu yaptığın hoşuma gitmiyor," dedi José.</p>

  <p>"Ne yapmışım?"</p>

  <p>"Her gün buradan yanında başka bir adamla ayrılıyorsun," dedi José.</p>

  <p>"Benimle gitmesinler, diye onları öldüreceğin konusunda ciddi misin?" dedi kadın.</p>

  <p>"Seninle gitmesinler, diye değil," dedi José. "Seninle gittiler, diye."</p>

  <p>"İkisi de aynı şey," dedi kadın.</p>

  <p>Sohbetleri heyecan verici bir kıvama gelmişti. Kadın yumuşak, tatlı, büyülenmiş bir sesle konuşuyordu. Yüzü, adamın sözcüklerin esintiyle efsunlanmış, hareketsiz, gürbüz ve mülayim suratına yapışacak kadar çok yaklaşmıştı.</p>

  <p>"Söylediklerim sonuna kadar doğru," dedi José.</p>

  <p>Kadın, "Yani," dedi ve adamın kolunu okşamak için elini uzattı. Diğer eliyle de ağzındaki izmariti yere attı. "Yani sen adam öldürebilir misin?"</p>

  <p>José, "Sana söylediğim sebepten dolayı öldürebilirim," dedi ve sesi tiyatro sahnesindeymiş gibi dramatik bir havaya büründü.</p>

  <p>Kadın katıla katıla gülmeye başladı, kahkahasında bariz bir alay seziliyordu.</p>

  <p>"Korkunçsun, José. Korkunçsun," dedi, gülmeye devam ederek. "José, adam öldürecekmiş. Bana hesabı asla ödetmeyen, her gün bir biftek pişiren bu bonkör ve tombul beyefendinin ben başka bir adam bulup kendisiyle konuşmayı bırakınca bir katile dönüşeceği kimin aklına gelir? Korkunçsun, José! Ödümü koparıyorsun!"</p>

  <p>José afallamıştı. Belki biraz da alınmıştı. Kadın gülmeye başlayınca hayal kırıklığına uğramıştı belki.</p>

  <p>"Sen kafayı bulmuşsun," dedi. "Git yat. Yemek yiyecek halin falan yok zaten."</p>

  <p>Kadın ansızın gülmeyi kesti ve yeniden ciddi, düşünceli bir tavırla bara dayandı. Yanından uzaklaşan adamı izlemeye koyuldu. Adamın buzdolabının kapısını açıp içinden hiçbir şey almadan kapadığını gördü. Sonra barın öteki ucuna kadar gittiğini gördü. Biraz önceki gibi tezgâhın hâlihazırda ışıldayan camını ovaladığını gördü. Derken kadın yeniden yumuşacık bir sesle konuştu:</p>

  <p>"Beni sahiden seviyor musun, Pepillo?"</p>

  <p>Adam ona bakmadı.</p>

  <p>"José!" dedi kadın.</p>

  <p>"Git yat," dedi José. "Ayrıca yatmadan önce banyo yap ki biraz ayılabil."</p>

  <p>"Ciddiyim, José," dedi kadın. "Sarhoş değilim."</p>

  <p>"Öyleyse terbiyesizin teki olup çıkmışsın," dedi José.</p>

  <p>"Buraya gel, seninle konuşmam lazım," dedi kadın.</p>

  <p>Adam biraz güvensiz, biraz da nazlı bir tavırla kadına yaklaştı.</p>

  <p>"Daha yaklaş!"</p>

  <p>Adam yeniden kadının karşısına dikildi. Kadın öne doğru eğilip adamın saçını şefkatle kavradı.</p>

  <p>"Bana ilk başta söylediğini tekrar et," dedi.</p>

  <p>"Ne?" dedi José. Saçından tutulmuş olduğu için hafifçe öne eğilmiş kafasını çevirip kadına bakmaya çalıştı.</p>

  <p>"Benimle yatan erkekleri öldüreceğini söylemiştin," dedi kadın.</p>

  <p>"Gayet ciddiydim," dedi José. "Söylediklerini kelime kelime tekrar et," dedi kadın. "Seninle yatan erkekleri öldürebilirim, kraliçem. Ciddiyim," dedi José.</p>

  <p>Kadın adamın saçını bıraktı.</p>

  <p>"Peki ben bir erkeği öldürsem beni savunur muydun?" dedi, adamın bir domuzunkine benzeyen devasa başını kaba bir işveyle ittirerek. Adam karşılık vermeden gülümsedi.</p>

  <p>"Cevap ver," dedi kadın. "Ben bir erkeği öldürsem beni savunur muydun?"</p>

  <p>"Duruma göre değişir," dedi José. "Bu işlerin konuşmak kadar kolay olmadığını sen de gayet iyi biliyorsun."</p>

  <p>"Polisler kimseye sana güvendikleri kadar güvenmezler," dedi kadın.</p>

  <p>José memnuniyetle gülümsedi, gururlanmıştı. Kadın yine tezgâhın üstünden ona doğru eğildi.</p>

  <p>"Ciddiyim, José. Hayatında tek bir kez olsun yalan söylemediğine bahse girerim," dedi.</p>

  <p>"Bu kimsenin bir işine yaramaz," dedi José.</p>

  <p>"Olur mu hiç?" dedi kadın. "Yalan söylemediğini polisler de biliyorlar ve söylediğin her şeye hemencecik inanacaklardır."</p>

  <p>José ne diyeceğini bilemeden parmaklarıyla tezgâhın kadının hemen önündeki kısmını tıklatmaya başladı. Kadın bakışlarını yine sokağa çevirdi. Sonra saate baktı ve lokantaya başka müşteriler gelmeden önce konuşmayı bitirmeye niyetliymiş gibi ses tonunu değiştirdi.</p>

  <p>"Benim uğruma yalan söyler miydin, José?" dedi. "Ciddiyim."</p>

  <p>José bakışlarını ansızın kadına dikti; aklına müthiş bir fikir gelmişe benziyordu. Fikir bir kulağından girip kafasının içinde bir tur atarak sersemlemiş ve ardında sıcak bir korku izi bırakarak diğer kulağından çıkmıştı.</p>

  <p>"Ne işlere bulaştın, kraliçem?" dedi José. Kollarını tezgâhın üstünde kavuşturup öne doğru eğildi. Kadın adamın kuvvetli, belli belirsiz amonyak kokusunu andıran nefesini hissetti. Adam, göbeği bara dayalı olduğundan, nefes alırken biraz zorlanıyordu.</p>

  <p>"Bu soru çok ciddi, kraliçem. Nasıl bir işe bulaştın?" dedi.</p>

  <p>Kadın başını diğer yana çevirdi. "Hiçbir işe bulaşmadım," dedi. "Laf olsun torba dolsun, diye konuşuyordum, o kadar." Sonra yine adama döndü.</p>

  <p>"Belki de kimseyi öldürmek gerekmez, ne dersin?"</p>

  <p>"Hayatımda kimseyi öldürmeyi düşünmedim," dedi José, şaşkınlıkla.</p>

  <p>"Hayır, be adam," dedi kadın. "Benimle yatan birini öldürmenden bahsediyorum."</p>

  <p>"Ah!" dedi José. "Nihayet açıkça konuştun. Ben hep senin bu hayatı hak etmediğine inandım. Bu yaşamı terk edersen sana her gün koca bir bifteği bedavaya veririm, söz."</p>

  <p>"Teşekkürler, José," dedi kadın. "Ama mesele bu değil. Artık kimseyle yatamayacağım."</p>

  <p>"Yine aklımı karıştırmaya başladın," dedi José. Sabrı tükenmeye başlamıştı.</p>

  <p>"Hiçbir şeyi karıştırmıyorum," dedi kadın. Oturduğu yerde gerindi ve José, bluzunun altındaki pörsümüş, mutsuz memelerini gördü.</p>

  <p>"Yarın buralardan gidiyorum ve seni bir daha asla rahatsız etmeyeceğime söz veriyorum. Bir daha kimseyle yatmayacağıma söz veriyorum."</p>

  <p>"Nereden esti bu?" dedi José.</p>

  <p>"Biraz önce karar verdim," dedi kadın. "Bütün bunların saçmalık olduğunu ancak biraz önce anlayabildim." José, bezi yine eline aldı ve tezgâhın kadının önündeki kısmını ovalamaya başladı. Ona bakmadan konuştu:</p>

  <p>"Yaptıklarının saçmalık olduğu kesin. Bunu uzun zaman önce anlamalıydın."</p>

  <p>"Anlayalı çok oldu," dedi kadın, "ama kendi kendimi ikna etmeyi ancak biraz önce başarabildim. Erkeklerden tiksiniyorum."</p>

  <p>José gülümsedi. Gülümsemeye devam ederek kadına bakmak için başını kaldırdı; ama kadının omuzlarını dikleştirmiş halde konuşmaya dalmış olduğunu gördü. Döner taburesinde bir sağa bir sola dönen kadının yüzü asıktı ve sonbahar gelmeden vakitsizce solmuş bir yaprak gibi sararmıştı.</p>

  <p>"Bir adamla birlikte olduktan sonra hem ondan hem bütün erkeklerden tiksinti duyduğu için o adamı öldüren bir kadın, sence de rahat bırakılmamalı mı?</p>

  <p>"Bu kadar abartmanın âlemi yok," dedi José. İçi burkulmuştu ve sesinde belli belirsiz bir acıma seziliyordu.</p>

  <p>"Peki ya kadın adama, onu giyinirken görmekten tiksindiğini, çünkü bunun kendisine bütün gece adamla birlikte olduğunu hatırlattığını ve adamın kokusunu ne sabunla ne keseyle üstünden çıkarabildiğini söylerse?"</p>

  <p>"Koku dediğin geçer gider, kraliçem," dedi José, birden kayıtsız bir havaya bürünüp tezgâhı ovalayarak. "Onu öldürmeye lüzum yok. Bırak kendi yoluna gitsin."</p>

  <p>Kadın ise sesi coşkun bir akıntı gibi gürleyerek adeta nefes almadan konuşmaya devam etti:</p>

  <p>"Peki ya kadın adama, ondan tiksindiğini söyleyince adam giyinmeyi bırakır, çabucak kadının yanına döner, onu tekrardan öper ve..."</p>

  <p>"Birazcık haysiyet sahibi hiçbir erkek böyle bir şey yapmaz," dedi José.</p>

  <p>"Ama ya yaparsa?" dedi kadın, huzursuzluktan deliye dönmüş bir halde. "Ya adam haysiyetsizin biriyse ve böyle yaptığında kadın, tiksintiden öleceğini hissediyorsa ve bu olanlara son vermenin tek yolunun adamı karnından bıçaklamak olduğuna inanıyorsa?"</p>

  <p>"Bu düpedüz canilik," dedi José. "Neyse ki hiçbir erkek dediğin şeyleri yapmaz."</p>

  <p>"Pekâlâ," dedi kadın, iyice öfkelenerek, "Ya yaparsa? Yaptığını varsayalım."</p>

  <p>"Her hâlükârda böyle bir tepki vermenin anlamı yok," dedi José. Yerinden kımıldamadan tezgâhı silmeye devam ediyordu ve sohbete ilgisi azalmışa benziyordu.</p>

  <p>Kadın yumruğunu tezgâhın camına vurdu ve kararlı, vurgulu bir biçimde konuşmayı sürdürdü:</p>

  <p>"Sen hödüğün tekisin, José," dedi. "Hiçbir şeyden anladığın yok." Adamın yakasını sımsıkı kavradı. "Hadi, söyle; kadının adamı öldürmesi gerektiğini söyle."</p>

  <p>"Tamam, öyle olsun," dedi José, ortamı yumuşatmaya çalışarak. "Dediğin gibi olsun."</p>

  <p>"Buna nefsi müdafaa denmez mi?" dedi kadın, yakasından tuttuğu adamı sarsarak.</p>

  <p>Bunun üzerine José kadına şefkatli bir bakış attı.</p>

  <p>"Denebilir, olabilir," dedi ve tek gözünü kırptı; bu hareketle hem kadını samimiyetle anladığını, hem de onun korkunç suçuna ortak olacağını belirtiyordu. Kadın ise ciddiyetini bozmadan adamın yakasını bıraktı.</p>

  <p>"Böyle bir şey yapan bir kadını savunmak için yalan söyler miydin?" diye sordu.</p>

  <p>"Duruma göre değişir," dedi José.</p>

  <p>"Hangi duruma göre?" diye sordu kadın.</p>

  <p>"Kadına göre değişir," dedi José.</p>

  <p>"Kadının senin çok sevdiğin bir kadın olduğunu farz et," dedi kadın. "Dediğin gibi, birlikte olamayacak kadar çok sevdiğin bir kadın olduğunu farz et."</p>

  <p>"Peki, nasıl istersen öyle olsun, kraliçem," dedi José, omuzlarını bıkkınlıkla sarkıtarak.</p>

  <p>Yine kadının yanından ayrıldı. Saate bakmıştı. Altıbuçuk olmak üzereydi. Birkaç dakika sonra lokantanın müşterilerle dolmaya başlayacağını düşünmüş, belki de bu yüzden bir gözü sokakta, tezgâhın camını daha da kuvvetle ovalamaya kovulmuştu. Kadın konuşmadan, adamın hareketlerini giderek azalan bir üzüntüyle izleyerek taburesinde oturmaya devam ediyordu. Adam, kadının gözünde ışığı her geçen dakika biraz daha soluklaşan bir ampul gibiydi. Ansızın yapmacık bir samimiyetle yeniden konuştu: "José!"</p>

  <p>Adam anaç bir ineğinkini andıran dalgın ve hüzünlü gözlerle kadına baktı. Söylediklerini duymak için değil, yalnızca kadını görmek, kadının korunma veya dayanışma amacı gütmeden, oyuncak bir bebek gibi kendisine baktığını, orada olduğunu bilmek için baktı.</p>

  <p>"Sana yarın buradan ayrılacağımı söylediğimde hiçbir şey demedin," dedi kadın.</p>

  <p>"Evet," dedi José. "Sen de bana nereye gideceğini söylemedin."</p>

  <p>"Uzaklara gideceğim," dedi kadın. "Kadınlarla yatmak isteyen erkeklerin olmadığı bir yere."</p>

  <p>José'nin dudaklarında yine bir gülümseme belirdi.</p>

  <p>"Cidden gidiyor musun?" diye sordu, yüz hatları aniden hayat memat meselesi tartışıyorlarmışçasına gerilerek.</p>

  <p>"Bu sana bağlı," dedi kadın. "Buraya saat kaçta geldiğimi söylemeyi becerirsen yarın buradan ayrılacağım ve bir daha asla bu işlere bulaşmayacağım. Nasıl, hoşuna gitti mi?"</p>

  <p>José başını evet anlamında sallayıp gülümsedi. Kadın adama iyice yaklaşacak şekilde öne doğru eğildi.</p>

  <p>"Eğer bir gün buralara dönüp de senin aynı saate, aynı taburedeki başka bir kadınla konuştuğunu görürsem kıskançlığımdan çatlarım."</p>

  <p>"Buralara dönersen bana bir hediye getirmelisin," dedi José.</p>

  <p>"Telden yapılmış ayıcığını her yerde arayacağıma emin olabilirsin," dedi kadın.</p>

  <p>José gülümsedi ve elindeki bezi kaldırıp kadınla arasındaki görünmez bir camı siliyormuş gibi havada gezdirdi. Kadın da gülümsedi, bu kez yüzünde dostane ve işveli bir ifade vardı. Derken adam, tezgâhın camını silerek barın öbür ucuna kadar gitti.</p>

  <p>"José!"</p>

  <p>"Ne var?" dedi José, dönüp kadına bakmadan.</p>

  <p>"Sana lokantaya saat kaçta geldiğini soran herkese altıya dört kala dediğin doğru mu?" diye sordu kadın.</p>

  <p>"Neden soruyorsun?" dedi José, halen kadına bakmaksızın, onun yalnızca bir sesten ibaret olduğunu ima edercesine.</p>

  <p>"Bunun önemi yok," dedi kadın. "Önemli olan böyle yapıp yapmadığın."</p>

  <p>Tam bu sırada José lokantanın ilk müşterisinin kapıdan içeri girip köşedeki bir masaya oturduğunu gördü. Saate baktı. Saat tam altı buçuktu.</p>

  <p>"Pekâlâ, kraliçem," dedi dalgın bir tavırla. "Nasıl istersen öyle olsun. Her zaman senin istediklerini yapıyorum."</p>

  <p>"Güzel," dedi kadın. "Öyleyse bifteğimi hazırla."</p>

  <p>Adam buzdolabını açtı ve üstünde bir parça et duran bir tabağı çıkarıp masaya koyduktan sonra ocağı yaktı.</p>

  <p>"Sana nefis bir veda bifteği hazırlayacağım, kraliçem," dedi.</p>

  <p>"Teşekkürler, Pepillo," dedi kadın.</p>

  <p>Aniden kendini karanlık ve yabancı gölgelerin kol gezdiği tuhaf bir âlemde bulmuş gibi düşüncelere daldı. Barın öbür tarafında, taze etin erimiş tereyağına değince çıkardığı sesi duymadı. José, bifteği tavada çevirdiğinde yağlı kokusu lokantanın havasını yoğunlaştırmaya başlayan soslu etin çıkardığı kuru cızırtıyı duymadı. Öylece oturup düşüncelere daldı. Sonra aniden başını kaldırıp ölümden hayata dönmüş gibi gözlerini kırpıştırdı. Ocağın önünde dikilmiş, harlı ateşin aydınlattığı adamı gördü.</p>

  <p>"Pepillo."</p>

  <p>"Ha?"</p>

  <p>"Aklından ne geçiyor?" diye sordu kadın.</p>

  <p>"Telden ayıcığı bulup bulamayacağını düşünüyordum," dedi José.</p>

  <p>"Elbette bulacağım," dedi kadın. "Peki sen bana veda etmeden önce istediğim her şeyi verecek misin?"</p>

  <p>José ocağın önünde dikildiği yerden kadına baktı.</p>

  <p>"Bunu daha kaç kez sormam gerekiyor?" dedi. "Dünyanın en lezzetli bifteğinden başka bir şey istiyor musun?"</p>

  <p>"Evet," dedi kadın.</p>

  <p>"Ne istiyorsun?" diye sordu José.</p>

  <p>"Bir çeyrek saat daha istiyorum."</p>

  <p>José, saati görebilmek için başını kaldırıp geriye doğru kaykıldı. Derken bakışlarını önce sessizce köşedeki masasında bekleyen müşteriye, sonraysa tavada nar gibi kızarmış olan ete kaydırdı. Ancak o zaman konuştu:</p>

  <p>"Seni cidden anlamıyorum, kraliçem," dedi.</p>

  <p>"Aptal olma, José," dedi kadın. "Saat beş buçuktan beri burada olduğumu kabul et."</p>

  <p class="p15">1950</p>

  <p>&nbsp;</p>
</body>
</html>
