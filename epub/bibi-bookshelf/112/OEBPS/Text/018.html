<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>ÇULLUKLARIN GECESİ</title>
</head>

<body>
  <h1 class="h11"><a id="a27"></a>ÇULLUKLARIN GECESİ</h1>

  <p>Birisi Wurlitzer'e bozuk para atıp bütün gece çalmış olan plağı yeniden çaldırdığında üçümüz masanın etrafında oturuyorduk. Gerisini düşünmeye vaktimiz olmadı. Her şey biz daha nerede olduğumuzu anlayamadan, yön duygumuza kavuşamadan olup bitiverdi. Birimiz, bara dayadığı eli tezgâhın camında kayınca (biz elini görmedik, sadece duyduk) elindeki bardakla birlikte yere çakıldı ve iki elini de sert zemine yapıştırıp öylece kalakaldı. Bunun üzerine üçümüz birden, kendimizi gölgelerde aramaya koyulduk ve kendimizi orada, tezgâhının üstüne yığılı otuz parmağımızın boğumlarında bulduk. Birimiz şöyle dedi:</p>

  <p>"Hadi, gidelim."</p>

  <p>Böylece hiçbir şey olmamış gibi ayağa kalktık. Halen şaşırıp öfkelenmeye vakit bulamamıştık.</p>

  <p>Koridordan geçerken yakınlarda bir yerden döne döne üstümüze gelen bir müzik kulağımıza çalındı. Oturmuş bekleşen mutsuz kadınların kokusunu hissettik. Önümüzdeki koridorun adeta sonsuza dek sürdüğünü hissettik ama yine de kapıya erişmeyi başardık ve dışarı çıkmadan hemen önce kapının yanında oturan kadının ekşi kokusu yolumuzu kesti. Şöyle dedik:</p>

  <p>"Biz gidiyoruz."</p>

  <p>Kadın hiçbir şey söylemedi. Oturduğu sallanan sandalye aniden gıcırdadı ve kadın ayağa kalktı. Yanımızdan uzaklaşırken ve yanımıza dönerken gevşek parkede attığı adımları hissettik. Kapının menteşeleri gıcırdadı ve kapı arkamızdan açıldı.</p>

  <p>Arkaya döndük. Oracıkta, görünmez gecenin keskin esintisi hissediliyordu ve bir sesin şöyle dediğini duyduk:</p>

  <p>"Kenara çekilin, elimdekini kapıdan geçirmem lazım."</p>

  <p>İyice geri çekildik ve sesin şöyle dediğini duyduk:</p>

  <p>"Hâlâ kapının önündesiniz."</p>

  <p>Dört tarafa da döndükten ve her yanımızda bu sesle karşılaştıktan sonra şöyle dedik:</p>

  <p>"Buradan çekilemeyiz. Çekilirsek çulluklar gözlerimizi oyar."</p>

  <p>Derken bir sürü kapının açıldığını duyduk. Birimiz diğerlerinin ellerini bıraktı ve onun, gölgelerin içinde sürünerek etrafımızdaki eşyaları devirerek ilerlediğini duyduk. Karanlıkların içinde bir yerlerden şöyle seslendi:</p>

  <p>"Yaklaşmış olmalıyız. Buralarda üst üste yığılmış sandıkların kokusunu alıyorum."</p>

  <p>Ellerinin yeniden bizimkileri kavradığını hissedince sırtımızı duvara verdik ve bu kez aksi yönde olmak üzere yeniden yanımızdan geçti.</p>

  <p>"Belki tabutturlar," dedi birimiz.</p>

  <p>Biraz önce uzak bir köşeye gitmişken şimdi nefes nefese yanımıza dönmüş olanımız şöyle dedi:</p>

  <p>"Sandık olduklarına eminim. Küçükken kapalı yerde saklanmış kıyafetlerin kokusunu ayırt etmeyi öğrenmiştim."</p>

  <p>Böylece oraya doğru ilerledik. Zemin, düzleştirilmiş toprak gibi yumuşak ve pürüzsüzdü. Birimiz elini ileri uzattı. İri ve canlı bir ten kütlesine temas ettiğimizi duyumsadık, diğer tarafımızdaki duvarıysa artık hissetmiyorduk.</p>

  <p>"Bu bir kadın," dedik.</p>

  <p>Ötekimiz, sandıklardan bahsedenimiz şöyle dedi: "Sanırım uyuyor."</p>

  <p>Beden ellerimizin altında kımıldandı ve ürperdi; uzaklaştığını hissettik. Sadece erişemeyeceğimiz bir noktaya çekilmekle kalmamış, tamamen yok olmuş gibiydi. Yine de omuz omuza vererek bir süre sessiz ve hareketsiz kalmamızın ardından onun sesini duyduk:</p>

  <p>"Kim var orada?" dedi.</p>

  <p>"Biziz," diye karşılık verdik, kımıldamadan.</p>

  <p>Yatağın gıcırtısı ve karanlıkta terliklerini arayan ayakların hışırtısı duyuldu. Kadının yatakta oturmuş, uykulu gözlerle bizleri izlediğini hayal ettik.</p>

  <p>"Ne işiniz var burada?" dedi.</p>

  <p>Biz, "Bilmiyoruz. Çulluklar gözlerimizi oydu," dedik.</p>

  <p>Olup bitenlerin kulağına çalındığını söyledi. Gazeteler üç adamın beş-altı çulluğun bulunduğu bir bahçede bira içtiklerini yazmıştı. Yedi çulluktu aslında. Adamlardan biri çulluk taklidi yaparak ötmeye başlamıştı.</p>

  <p>"İşin fenası böyle yapmayı bir saat boyunca sürdürmüş," dedi kadın. "İşte o zaman kuşlar masaya sıçrayıp adamların gözlerini oymuşlar."</p>

  <p>Kadın, gazetelerde böyle yazdığını ama hiç kimsenin buna inanmadığını söyledi. Bizse şöyle dedik:</p>

  <p>"İnsanlar oraya gittiyse çullukları görmüştür."</p>

  <p>Kadınsa şöyle dedi:</p>

  <p>"Gitmişler. Geçen gün bir sürü insan bahçeye akın etmiş ama kadın, çullukları çoktan başka bir yere götürmüş."</p>

  <p>Sırtımızı dönünce kadın konuşmayı kesti. Yine duvarın yanındaydık. Duvarı bulmamız için öteki tarafa dönmemiz yetiyordu. Etrafımızda, çevremizde her zaman bir duvar vardı. Birimiz yeniden ellerimizi bıraktı. Onun yine zemini koklayarak iz sürdüğünü ve şöyle dediğini duyduk:</p>

  <p>"Sandıkların ne tarafta olduğunu artık bilmiyorum. Sanırım yanlış tarafa saptık." Bizse şöyle dedik:</p>

  <p>"Buraya gel. Burada, yanımızda birisi var."</p>

  <p>Yanımıza yaklaştığını duyduk. Ayağa kalktığını hissettik ve sıcak nefesi yine yüzümüze çarptı.</p>

  <p>"Ellerini şuraya uzat," dedik ona. "Orada bizi tanıyan birisi var."</p>

  <p>Elini uzatmış ve ona işaret ettiğimiz yere kadar gitmiş olmalıydı, zira biraz sonra yanımıza dönüp şöyle dedi:</p>

  <p>"Sanırım bir çocuk."</p>

  <p>Bizse şöyle dedik:</p>

  <p>"Tamam, sor bakalım bizi tanıyor muymuş?"</p>

  <p>Sordu. Çocuğun kayıtsız ve sakin bir sesle şöyle dediğini duyduk:</p>

  <p>"Evet, sizi tanıyorum. Çullukların gözlerini oyduğu üç adam sizsiniz."</p>

  <p>Derken bir yetişkinin sesi duyuldu. Bir kadına ait olan bu ses, kapalı bir kapının ardından geliyor gibi boğuktu. Şöyle dedi:</p>

  <p>"Yine kendi kendine konuşuyorsun."</p>

  <p>Ardından çocuğun telaşsız sesi duyuldu:</p>

  <p>"Hayır. Çullukların gözlerini oyduğu üç adam yine buraya geldi, onlarla konuşuyorum."</p>

  <p>Bir kapı gıcırdadı ve yetişkine ait ses bu kez öncekinden daha yakın bir yerden duyuldu:</p>

  <p>"Onları evlerine götür," dedi.</p>

  <p>"Nerede oturduklarını bilmiyorum ki," dedi çocuk.</p>

  <p>"Hinlik etme. Gözlerinin çulluklar tarafından oyulduğu günden beri herkes onların nerede oturduğunu biliyor," dedi kadın.</p>

  <p>Sonra ses, bizimle konuşuyormuş gibi farklı bir tona büründü:</p>

  <p>"Olanlara kimse inanmak istemedi ve herkes bunun gazetelerin satışı artırmak için uydurduğu yalan haberlerden biri olduğunu söyledi. Çullukları kimse görmedi."</p>

  <p>Bizse şöyle dedik:</p>

  <p>"İyi de bizi görüyorsunuz işte."</p>

  <p>Kadınsa şöyle dedi:</p>

  <p>"Ama sizi sokakta yanımda görürlerse kimse bana inanmaz."</p>

  <p>Hiç kımıldamıyorduk; çıt çıkarmadan duvara yaslanmış, kadına kulak kabartmıştık. Şöyle dedi:</p>

  <p>"Çocuğun size eşlik etmesini isterseniz durum değişir. Ne de olsa kimse çocuklara inanmaz."</p>

  <p>Çocuğun araya girdiği duyuldu:</p>

  <p>"Onlarla birlikte sokağa çıkıp onların, gözleri çulluklar tarafından oyulan adamlar olduğunu söylersem mahallenin çocukları beni taş yağmuruna tutar. Mahallede herkes böyle bir şeyin mümkün olmadığını söylüyor."</p>

  <p>Bir an herkes sustu. Derken kapının kapandığı duyuldu ve çocuk yeniden konuştu:</p>

  <p>"Ayrıca şu anda 'Terry ve Korsanlar'ı okumakla meşgulüm."</p>

  <p>Birimiz diğerlerimizin kulağına şöyle dedi: "Onu ikna edeceğim."</p>

  <p>Yerde sürünerek sesin geldiği yere kadar gitti.</p>

  <p>"Ne güzel," dedi. "En azından bize bu hafta Terry'nin ne maceralar yaşadığını anlat."</p>

  <p>"Çocuğun güvenini kazanmaya çalışıyor," diye düşündük. Ama çocuk şöyle dedi:</p>

  <p>"Maceralarla hiç ilgilenmiyorum. Benim asıl hoşuma giden çizgi romanın renkleri."</p>

  <p>"Terry en son bir labirentteydi," dedik.</p>

  <p>Çocuksa, "O cuma günüydü. Bugün günlerden pazar ve benim asıl ilgimi çeken, çizgi romanın renkleri," dedi soğuk, heyecansız ve kayıtsız bir sesle.</p>

  <p>Ötekimiz yanımıza döndüğünde şöyle dedik:</p>

  <p>"Kaybolmamızın üstünden üç gün geçti ve henüz bir kez olsun durup dinlenmedik." Birimiz şöyle dedi:</p>

  <p>"Tamam. Biraz dinleneceğiz, ama ellerimizi bırakmak yok."</p>

  <p>Oturduk. Görünmez bir güneş omuzlarımızı ısıtmaya başladı. Ama güneşin varlığı bile ilgimizi çekmiyordu. Mesafe, zaman ve yön kavramımızı kaybetmiş halde orada, nerede olduğunu bilmediğimiz bir yerde oturduk. Yanımızdan birçok ses geçti.</p>

  <p>"Çulluklar gözlerimizi oydu," dedik.</p>

  <p>Seslerden biriyse şöyle dedi:</p>

  <p>"Bunlar gazeteleri fazla ciddiye almışlar."</p>

  <p>Sesler ortadan kayboldu. Bizse öylece, omuz omuza oturmaya devam ettik; yanımızdan geçen seslerin ve gölgelerin arasında tanıdık bir koku veya sese rast gelmeyi ümit ediyorduk. Güneş başlarımızı ısıtmayı sürdürüyordu. Derken birimiz şöyle dedi:</p>

  <p>"Yine duvarın oraya gidelim."</p>

  <p>Diğerlerimiz ise kımıldamadan, başlarımızı görünür aydınlığa doğru kaldırarak şöyle dedi:</p>

  <p>"Daha değil. En azından güneş yüzümüzü yakmaya başlayıncaya dek bekleyelim."</p>

  <p class="p15">1950</p>

  <p>&nbsp;</p>
</body>
</html>
