<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 title="27"></h1>

  <p>Nihayet randevulaşıyoruz: yarın saat 15.00’te, Cologny’deki golf kulübünün restoranında. Şehrin en önemli (ve belki de tek) işlek caddesine komşu sokaklardan birindeki bir barda ya da lokantada buluşabilirdik ama o golf kulübünün restoranını seçiyor.</p>

  <p>Öğleden sonra.</p>

  <p>Çünkü o saatte restoran boşalmış olur ve baş başa kalabiliriz. Şefime sağlam bir mazeret sunmalıyım ama bu, dertlerimin en kolayı. Seçimler hakkındaki makalemi sonunda tamamlayabildim ve ülkedeki birçok gazetede yayımlandı.</p>

  <p>Jacob kuytu bir yerde buluşmayı düşünmüş olmalı. Romantik bir yerde, diye düşünüyorum, istediğim her şeye inanma düşkünlüğümü dizginlemeden. Hazır güz mevsimi ağaçları altın renginin birbirinden farklı tonlarına boyamışken belki de Jacob’a kısa bir yürüyüş yapmamızı teklif ederim. Hareket halindeyken kafam daha iyi çalışır. Aslında Nyon’daki gibi koşarken daha bile iyi çalışır ama koşacağımıza pek ihtimal vermiyorum.</p>

  <p>Ha ha ha!</p>

  <p>Bu gece akşam yemeğinde evde <span style="font-style:italic;">raclette</span> yedik, yani eritilmiş peynir, kurutulup dilimlenmiş bizon eti ve -iyice rendelenip kızartılmış- geleneksel patates röştimiz, yanında da krema. Ailem özel bir kutlama yapıp yapmadığımızı sorunca yaptığımızı söyledim: Akşam yemeğinin keyfini hep birlikte çıkarabilmemizi kutluyorduk. Ardından aynı gün içinde ikinci kez yıkandım, huzursuzluğum suya karışarak akıp gitsin diye. Bir sürü kremler süründükten sonra çocuklara masal okumak için odalarına gittim. Gözlerini tabletlerinden ayırmıyorlardı. Bu aletleri on beş yaşından küçüklere yasaklamak lazım!</p>

  <p>Tabletlerini kapamalarını söyledim -istemeseler de sözümü dinlediler- geleneksel masallarla dolu bir kitap seçip rasgele bir masal açtım ve okumaya başladım:</p>

  <p class="ince">Buzul çağında çok sayıda hayvan soğuk yüzünden ölüp gitmiş. Kirpiler ise sürüler halinde toplanmaya karar vermişler, böylece hem ısınıyor hem de başkalarından korunuyorlarmış.</p>

  <p class="ince">Ama sırtlarındaki dikenler yanlarındaki dostlarına batıyormuş - tam da ısınmalarını sağlayan dostlarına. İşte bu yüzden birbirlerinden uzaklaşmaya karar vermişler.</p>

  <p class="ince">Ve yine donarak ölmeye başlamışlar.</p>

  <p class="ince">Hemen bir seçim yapmaları gerekiyormuş: ya Yeryüzü' nden silinip gideceklermiş, ya da dostlarının dikenlerine katlanacaklarmış.</p>

  <p class="ince">Doğru kararı vererek yeniden bir araya gelmişler. Başkasının ısısından vazgeçemeyecekleri için yakınlaşmanın açabileceği küçük yaralarla birlikte yaşamayı öğrenmişler. Ve böyle yaşayıp gitmişler.</p>

  <p>Çocuklarım heyecanla gerçek bir kirpiyi ne zaman görebileceklerini soruyorlar.</p>

  <p>“Hayvanat bahçesinde var mıdır?”</p>

  <p>Bilmiyorum.</p>

  <p>“Buzul çağı nedir?”</p>

  <p>Havaların çok soğuk olduğu bir devir.</p>

  <p>“Kışa mı benzer?”</p>

  <p>Evet; ama asla sonu gelmeyen bir kışa.</p>

  <p>“Peki neden birbirlerine sarılmadan önce dikenlerini çıkarmamışlar?”</p>

  <p>Tanrım! Başka bir masal seçseydim keşke. Işığı söndürüp Alpler’deki bir köye ait geleneksel bir şarkı mırıldanıyorum, bir yandan da başlarını okşuyorum. Çok geçmeden uykuya dalıyorlar.</p>

  <p>Kocam bana Valium getirmiş. İlaç almayı oldum olası reddetmişimdir çünkü bağımlı hale gelmekten korkarım; ama yarın zinde uyanmam lazım.</p>

  <p>10 mg'lık sakinleştiriciyi yutup derin ve rüyasız bir uykuya dalıyorum. Gecenin bir yarısı uyanmıyorum.</p>
</body>
</html>
