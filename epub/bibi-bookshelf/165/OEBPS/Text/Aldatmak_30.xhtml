<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 title="30"></h1>

  <p>Başkasının yüreğinde imkânsız bir sevgi uyandıran insan özür dilemeye mecbur bırakılabilir mi?</p>

  <p>Hayır, kesinlikle bırakılamaz.</p>

  <p>Çünkü Tanrı’ya duyduğumuz sevgi de imkânsızdır. Sevgisine asla aynı seviyede karşılık veremeyiz, yine de O, bizi sevmeye devam eder. Bizi öyle çok sevmiştir ki biricik oğlunu sevginin Güneş’i ve yıldızları hareket ettiren güç olduğunu anlatsın diye bize göndermiştir. Korint’lilere mektuplarından birinde (ki okulda bunları ezbere öğrenmeye mecburduk) havarilerden Pavlus şöyle der:</p>

  <p class="ince">Ben insanların ve meleklerin dilini konuşsam da söylediklerimde Sevgi olmadığı sürece sesim borazanın zırlamasından, zillerin şangırdamasından farksız çıkar.</p>

  <p>Neden böyle olduğunu hepimiz biliriz. Sıklıkla dünyayı değiştireceği söylenen büyük fikirler duyarız. Ama bunlar duygusuzca söylenmiş, Sevgi’den yoksun sözlerdir. Ne kadar mantıklı ve zekâ dolu olsalar da yüreğimize dokunmazlar.</p>

  <p>Pavlus Sevgi’yi Kehanet’le, Gizemler’le, İman'la ve Merhamet'le karşılaştırır.</p>

  <p>Neden Sevgi, İman’dan daha önemlidir?</p>

  <p>Çünkü İman bizi Aşkların En Büyüğü'ne taşıyan bir yoldan ibarettir.</p>

  <p>Neden Sevgi, Merhamet’ten daha önemlidir?</p>

  <p>Çünkü Merhamet, Sevgi’nin kendini belli etme biçimlerinden biridir. Bütün, daima parçalardan daha önemlidir. Dahası Merhamet de Sevgi’nin insanların yakınlarıyla birleşmelerini sağlamak için kullandığı birçok yoldan biridir.</p>

  <p>Hepimizin bildiği üzere dünyada Sevgi’den yoksun merhamet çoktur. Buralarda her hafta hayır balosu denerek bir “merhamet” balosu düzenlenir. İnsanlar servet değerinde paralar akıtıp masalar ayırtarak baloya katılırlar, pahalı mı pahalı mücevherlerini ve giysilerini kuşanarak eğlenirler. Böyle yerlerden çıktığımızda Somali'deki fakirler, Yemen’deki mazlumlar, Etiyopya’daki açlar için topladığımız paralar sayesinde dünyanın daha iyi bir yere dönüştüğüne inanırız. Gözümüzün önünde zalimce olup biten sefaletten dolayı suçluluk duymayı bırakırız ama bu paraların nereye gittiğini kendimize hiç sormayız.</p>

  <p>Çevresi baloya davet edilecek kadar geniş olmayanlar ya da böyle savurganlıklara gücü yetmeyenlerse yolda gördükleri dilencilere para verirler. Aman ne yaman. Sokakta dilenen birinin önüne bozukluk atmak kolaydır. Hatta genelde dilenciye para atmak, atmamaktan daha kolaydır.</p>

  <p>Tek bir madenî para içimizi nasıl da rahatlatır! Hem bize ucuza gelir hem de dilencinin derdini çözer.</p>

  <p>Halbuki dilenciyi gerçekten sevseydik onun için çok daha fazlasını yapardık.</p>

  <p>Ya da hiçbir şey yapmazdık. Bozukluk falan vermezdik ve -kim bilir?- karşımızdaki sefaletten duyduğumuz suçluluk içimizde gerçek Sevgi’yi uyandırırdı.</p>

  <p>Pavlus daha sonra Sevgi’yi fedakârlıkla ve şehitlikle karşılaştırır.</p>

  <p>Bugün onun sözlerini daha iyi anlıyorum. Ben dünyanın en başarılı kadını da olsam, Marianne König'den daha fazla hayranlık uyandıran ve arzulanan bir kadın olsam bile kalbimde sevgi olmadıkça bütün bunların hiç önemi yok. Hiç.</p>

  <p>Sanatçılar ve siyasetçilerle, sosyal yardım memurları ve doktorlar, öğrenciler ve kamu çalışanlarıyla yaptığım röportajlarda daima sorduğum bir soru vardır: “Çalışmaktaki amacınız nedir?” Kimileri aile kurmak olduğunu söyler. Kimileriyse kariyer yapmak. Ama ısrar edip daha derinlere indiğimde hemen hepsinin cevabı aynıdır: Dünyayı değiştirmek.</p>

  <p>İçimden altın yaldızlı harflerle bir bildiri hazırlatmak sonra da Pont du Montblanc'a gidip geçen her arabaya ve insana bu bildiriyi dağıtmak geliyor. Söyle diyecek:</p>

  <p class="ince">Bir gün insanlığın hayrına çalışmak isteyenlere yalvarırım: Asla, bedenleriniz Tanrı adına yakılmış olsa dahi unutmayın ki içinizde Sevgi yoksa başka şeylerin hiç önemi yoktur. Hiç!</p>

  <p>Hayatımızda bağışlayabileceğimiz en önemli şey Sevgi'nin yansımasıdır. Gerçek evrensel lisan budur. Çince ya da Hindistan'ın lehçelerini konuşabilmemizi sağlar. Gençliğimde çok seyahat ettim - o zamanlar seyahat etmek Öğrencilerin yetişkinliğe geçiş ritüelinin bir parçasıydı. Fakir ve zengin ülkeleri gezdim. Hemen hiçbir zaman konuşulan dilleri bilmiyordum. Ama Sevgi'nin sessiz belagati sayesinde nereye gitsem derdimi anlatabildim. Sevgi’nin çağrısı sözlerimde ve hareketlerimde değil hayatı yaşayış biçimimdedir.</p>

  <p>Körint’lilere mektubundaki üç kısa ayette Pavlus Sevgi'nin birçok farklı şeyden meydana geldiğini söyler. Tıpkı ışık gibi. Okuldayken, bir prizma alıp bir güneş ışınına tutarsak prizmanın içinden geçen ışının bölünerek gökkuşağının renklerini alacağını öğrenmiştik.</p>

  <p>Pavlus bize Sevgi'nin gökkuşağını gösterir, tıpkı güneşe tutulan bir prizmanın ışığın gökkuşağını gösterdiği gibi.</p>

  <p>Peki bu gökkuşağı hangi unsurlardan meydana gelir? Her gün kulağımıza çalınan ve istediğimiz anda uygulamaya koyabileceğimiz meziyetlerdir bunlar Sabır: <span style="font-style:italic;">Sevgi sabırlıdır,</span></p>

  <p>İyilik: <span style="font-style:italic;">iyidir.</span></p>

  <p>Cömertlik: <span style="font-style:italic;">Sevgi hasetle yanmaz,</span></p>

  <p>Tevazu: <span style="font-style:italic;">kendini övmez, kibirlenmez,</span></p>

  <p>Zarafet: <span style="font-style:italic;">Sevgi uygunsuzluk etmez,</span></p>

  <p>Fedakârlık: <span style="font-style:italic;">kendi çıkarını düşünmez,</span></p>

  <p>Hoşgörü: <span style="font-style:italic;">öfkeye kapılmaz,</span></p>

  <p>Masumiyet: <span style="font-style:italic;">kendine kötülük yapana kin beslemez</span> Samimiyet: <span style="font-style:italic;">adaletsizlik karşısında sevinmez ama hakikatler karşısında havalara uçar.</span></p>

  <p>Bütün bu nitelikler günlük yaşantımızla, dünümüz ve bugünümüzle, Sonsuzluk’la ilişkilidir.</p>

  <p>Esas sorun, insanların bunu Tanrı’ya duyulan Sevgi'yle ilişkilendirmesidir. Oysa Tanrı’ya duyulan sevgi belli edilir. İnsanlara sevgi göstererek.</p>

  <p>Tanrı katında huzura ulaşmak için sevgiyi Yeryüzü’ndeyken bulmak gerekir. O olmadan hiçbir değerimiz yoktur.</p>

  <p>Ben seviyorum ve kimse bu duyguyu benden ayıramaz. Bana daima destek olan kocamı seriyorum. Ayrıca ergenlik çağımda tanıştığım bir adamı sevdiğime inanıyorum. Güzelim bir sonbahar ikindisinde ona doğru yürürken zırhımı yere bıraktım ve bir daha da kuşanamadım. Savunmasızım ama pişman değilim.</p>

  <p>Bu sabah, kahvemi içerken dışarıdaki tatlı aydınlığa bakınca aklıma bu yaptığım yürüyüş geldi ve kendime son kez sordum: Acaba kuruntularımı bastırmak için gerçek dertler mi yaratıyorum? Gerçekten âşık mıyım, yoksa son aylarda hissettiğim bütün tatsızlıkları bir hayale mi havale ettim?</p>

  <p>Hayır. Tanrı adaletsiz değildir ve karşılık bulamayacağım bir aşka kapılmama asla izin vermez.</p>

  <p>Yine de, bazen sevgi uğruna mücadele etmek gerekir. Ben de böyle yapacağım. Adalet uğruna, öfkelenmeden ve sabırsızlığa kapılmadan kötülükleri kendimden uzaklaştıracağım. Marianne’dan uzaklaşıp bana yakınlaşınca Jacob bana hayatının sonuna dek minnettar kalacak.</p>

  <p>Veya benden de ayrılacak ama en azından elimden geleni yaptığımı bileceğim.</p>

  <p>Artık yeni bir kadınım. Özgür iradesiyle, kendiliğinden bana gelmeyen bir şeyin peşine düşüyorum. O evli bir adam ve attığı her yanlış adımın kariyerini tehlikeye sokabileceğine inanıyor.</p>

  <p>Öyleyse dikkatimi neye vermeliyim? Evliliğini o fark etmeden bozmaya.</p>
</body>
</html>
