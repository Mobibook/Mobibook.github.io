<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="chapter">
				<h2 class="baslik2" id="calibre_toc_22"><br class="chapter"/><br class="chapter"/>“Tohtor mu ki?”</h2>
				<p class="normal">Akşamüzeriydi. Kahve tenhaydı. Açık kapıdan girip çekingen, ürkek çevresine bakındığını gördüm. Sonra bana doğru yürüdü. İçimde o saat bir hoşnutsuzluk belirdi. Dilencilerden biri, dedim kendi kendime. Karşıma dikilip o bildiğim pozu takınır takınmaz vereceğim cevap kafamda hazırlandı. Yanıma sokuluşu dikkati çeken bir çabuklukta oldu. İlkin tek tek, kısa adımlarla çevremde geniş bir yay çizdi. Aslında başka birini arıyormuş da bu başkasının yokluğunda ben de işe yarayabilirmişim gibi bir hali vardı. Karşımda durup başını ileri doğru uzattı. Bir şey söyleyeceğini anlamıştım. Okuduğum kitabı kapadım, elimi uzatıp radyoyu kıstım; içimde hemen bir dilenciden farklı biri karşısında bulunduğum duygusu uyandı.</p>
				<p class="normal">Kısık bir sesle söze başladı. Yüzü bahçeden yana dönük, “Şu dışarda eğlenen tohtor mu?” dedi. Ben anlamamıştım. “Kim? Hangisi?” diye sordum. O sırada garson çocuk yanımızdan geçiyordu. “Doktor değil o!” diye atıldı, “Hastabakıcı.” Bu kez çocuğa döndü: “Beni muayene ederlerken o da vardı.” “Şu uçtaki masada oturan adamı demiyor musun? Hastabakıcı o...” diye tekrarladı çocuk. Bunun üzerine, “Ne yapacaksın?” diye sordum ben.</p>
				<p class="normal">“Hastalığımı anlıyacadım. Bendeki kâda frenkçe yazmışlar, okutacadım.”</p>
				<p class="normal">“İyi, git sor kendisine” dedim; “Hastalığın nedir, söylesin...”</p>
				<p class="normal">“Tohtor mu ki?”</p>
				<p class="normal">Ocaktan doğru yine garson çocuk atıldı:</p>
				<p class="normal">“Doktor değil o, hastabakıcı Ziya!” dedi.</p>
				<p class="normal">“Tohtorluktan anlamaz mı?”</p>
				<p class="normal">“Doktorların arasında bulunduğu için biraz anlar tabii” diye cevap verdim ben; “Git, konuş, hastalığım nedir diye sor, belki söyler sana.”</p>
				<p class="normal">Garson çocuk elinde dolu bir çay bardağıyla ocaktan çıkarken, “Dışarda Mehmet Bey var. Ona git, o okur” diye ekledi.</p>
				<p class="normal">İçimden ayağa kalkmak geldi. Kahvenin bahçe kapısına kadar gittim. Bahçedeki müşterilerin çoğu beyaz önlüklü, siyah pelerinli, bitişik hastanenin adamlarıydı. Karşıdaki bir masada hastabakıcı Ziya ’yı gördüm. Tanışıyorduk. </p>
				<p class="normal">“Te ordaki şişman adam, oyun oynıyan. Tohtor mu o?”</p>
				<p class="normal">“Seni muayene ederlerken o da var mıydı?”</p>
				<p class="normal">“Vardı ya...”</p>
				<p class="normal">“O zaman git sor, hastalığının ne olduğunu herhalde söyler sana.”</p>
				<p class="normal">Gitmekten çekinir gibiydi.</p>
				<p class="normal">“Gidecem emme, şincik oyun oynar.”</p>
				<p class="normal">“Olsun, git sen. Ben hastalığımı merak ediyorum, de. O söyler sana. Git git, durma!”</p>
				<p class="normal">“Gâvurca okur mu ki?”</p>
				<p class="normal">“Okur okur, git!”</p>
				<p class="normal">O ürkek adımlarla uzaklaşırken ben tekrar yerime döndüm. Bir hafiflik belirmişti üzerimde. Az sonra yine ayağa kalktım. Ocağa girdim. Mermer tezgâhın üzerinden su bardağını alıp musluğa yürüdüm. Tam başımın hizasında, bahçeye bakan bir cam pencere vardı. Gözlerim bu pencereden dışarı kaydı. İğde ağacının yanı başında dikilmiş öylece duruyordu. Yüzü, iğde ağacının altındaki masada oturmuş iskambil oynayan hastabakıcı Ziya ’ya dönüktü. Dış görünüşüne dikkat ettim: Orta boylu, çelimsiz bir vücut; küçük, yuvarlak bir yüz. Ayağında eski, yer yer çamura bulanmış siyah bir lastik ayakkabı vardı. Ocaktan çıkıp bahçe kapısına geldim. Biraz temiz hava almak ister gibi eşikte dikildim. Beni görünce usul usul yaklaştı. Daha uzaktan, “Sordun mu? dedim.</p>
				<p class="normal">“Soracadım emme oyun oynar.”</p>
				<p class="normal">Gözlerim bu anda laborant Memet ’e takıldı. “Bak” dedim, “Şu karşıki masada zayıf bir adam oturuyor; gri elbiseli... Gördün mü? Git ona sor, o söyler sana.”</p>
				<p class="normal">“O tohtor mu ki?”</p>
				<p class="normal">“Anlar o, sen git sor!”</p>
				<p class="normal">Duraksadığını görünce, “Ver bakayım doktorun yazdığı şu kâğıdı” dedim. Ceketinin iç cebinden birbirine iğnelenmiş bir tomar kâğıt çıkardı. Kâğıtları alıp laborant Memet ’e doğru yürüdüm. Oysa kâğıtları tek başıma okuyup hastalığını öğrenebilir ve belki de bunu ona anlatabilirdim. Ama onun ille de hastanedeki adamlardan biriyle konuşmasını istiyordum. Tanımadığı bu insanlardan çekinmesi, onları yadırgaması; dilediği kimseyle gidip açıkça, insan insana görüşüp derdini anlatamaması hoşuma gitmiyordu.</p>
				<p class="normal">Laborant Memet ’in yanına varıp “Memet, kardeşim” dedim, “Bu adam deminden beri bekleyip duruyor. Doktor bir şeyler yazmış, bir bakıver şunlara.” Laborant Memet uzattığım kâğıtları alıp karıştırmaya başladı. “Cildiye” dedi ilkin. “Frengi” dedi sonra. Derken bir başka kâğıda göz gezdirip “Kan muayenesi için bizim oraya yollamışlar, menfi çıkmış...” diye ekledi.</p>
				<p class="normal">“Bana tohtor gel dediydi.”</p>
				<p class="normal">“Hangi doktor?”</p>
				<p class="normal">“Beni muayene eden...”</p>
				<p class="normal">Yüzüyle Ziya Bey ’den yanı göstererek, “Te o da vardı.”</p>
				<p class="normal">Laborant Memet, fazla uğraşmak istemiyormuş gibi sesini yükseltti:</p>
				<p class="normal">“O hastabakıcı. Kanını almışlar, menfi çıkmış. İşin bitmiş senin burayla!”</p>
				<p class="normal">“Pazartesiye gel dediler.”</p>
				<p class="normal">“İyi” dedim ben bunun üzerine, “Mademki gel dediler, pazartesiye gidersin. Öğrenirsin, ne diyeceklerini. Baktı Bey işte, hastalığın yokmuş.”</p>
				<p class="normal">Onu orda bırakıp kahveden içeri girdim. Ama gönlüm rahat değildi. Aklımda o vardı. Onu yalnız bıraktığımı düşündüm. Başladığım bir işi sonuna kadar götürememiş, yarıda bırakmıştım sanki. Dışarda biri duruyor, bu biri haklı olarak benden bir şeyler bekliyordu. O beni tanımıyordu ama ben onu tanıyordum. Onun mutluluğu için ileriye yönelik planlarım, düşüncelerim ve tasarılarım vardı. Dışarda biri bekliyor, bir ses beni ha bire bir şeyi kanıtlamaya çağırıyordu.</p>
				<p class="normal">İçimde ansızın uyanan bir merakla kalkıp yine bahçe kapısına geldim. Eşikte, bir elimi kapının üstündeki pervaza dayadım. Açıktan açığa onu gözlemlemeye başladım. İğde ağacına yaslanmış, tek ayak üzerinde dikiliyordu. Boşta kalan öbür ayağını çaprazlama, bu tek ayak üzerine atmış, gözlerini üç-dört adım ötesindeki masada oyun oynayan hastabakıcı Ziya ’ya dikmişti. Bir ara, hastabakıcı Ziya ’nın kalın bir gülüşü üzerine hafif bir gülümsemenin onun dudaklarına da gelip oturduğunu gördüm.</p>
				<p class="normal">Tekrar dönüp yerime geldim. Az sonra da hastabakıcı Ziya içeri girip hesabı görmek üzere ocağa yürüdü. Acele kalkıp kapıya koştum. O, hâlâ ordaydı. Hastabakıcı Ziya ’yla konuşamadığını, merak ettiği şeyi sorup öğrenemediği belliydi. Loşlukta, iğde ağacının altında, sessiz, dalgın duruyordu. Benden yana döner dönmez, “Ne oldu?” diye sordum.</p>
				<p class="normal">“Gene gelir mi ki?”</p>
				<p class="normal">“Ver bakayım şu kâğıtları!</p>
				<p class="normal">Yaklaşıp kâğıtları aldım. Bahçenin bir kenarında yeşil fötr şapkalı Murat Bey oturuyordu. Pek bir ahbaplığımız yoktu kendisiyle ama hastanenin idari bölümünde çalıştığını biliyordum. Bu işle ilgilenmesini ister gibi ona doğru yürüdüm. Başucunda durup kâğıtları karıştırıp incelemeye başladım. Her şey açıkça yazılıydı kâğıtlarda: Sekiz yıl kadar önce frengi geçirmiş, iyileşmiş, bu yakınlarda sürekli baş ağrısına yakalanmış, yine frengiden şüphelenmişler, kan muayenesi yapılmış, menfi çıkmış, kulak burun boğaza yollamışlar.</p>
				<p class="normal">“Sana pazartesi günü gel mi dediler?”</p>
				<p class="normal">“Gel dediler.”</p>
				<p class="normal">“İyi, git. Belki bir ilaç verecekler.”</p>
				<p class="normal">“Hastalığımı anlıyacadım, hastalığım yoksa yarınki otobosla köye gidecedim.”</p>
				<p class="normal">“Pazartesine kadar bekle. Nasıl olsa bu kadar beklemişsin.”</p>
				<p class="normal">“Ordakine soraydık, o bilirdi hastalığımı. Gene gelir mi ki?”</p>
				<p class="normal">Derken Murat Bey karıştı söze. Adamla konuşmaya başladılar. Bu ânı beklemişim gibi sessizce yanlarından ayrıldım. Bahçeyi yoldan ayıran demir parmaklığın yanına gidip durdum. Arkamdan sesleri geliyordu Anlaması gereken bir şeyi anlamamış gibi adama karşı bir kızgınlık belirmişti içimde. Sanki bir şey fazla uzamış, kabak tadı vermişti. Bir süre sonra kaçamak yollu bir baktım. Adam sağ eliyle oracıktaki bir sandalyenin arkalığından tutmuş, vücudunu hafifçe öne doğru eğmişti. Kâğıt tomarını tutan sol kolu, dirseğine kadar vücuduna yapışık iniyor, daha sonra karnının üzerine doğru sert bir büklüm yapıyordu. Derken, ayakta durmaktan yorulmuş gibi önündeki sandalyeye gürültüsüzce ilişiverdi. Boşta duran kolunu dizine dayadı. Başını avcuna yaslayıp Murat Bey ’in yüzüne bakmaya başladı. Murat Bey adamla birkaç kelime konuşmuş, sonra yine yanı başındaki masada oynanan oyuna dalmıştı. Az sonra da çıkıp gitti kahveden. Neden sonra, adamın vücudunda da, korkulu bir düşten uyanır gibi bir silkinme oldu. O da ayağa kalktı. Elindeki kâğıtları şöyle bir süzüp ceketinin iç cebine sıkıştırmaya çalıştı. Kâğıtlardan biri yere düştü. Acele etmeden, usulca eğilip kaldırdı yerden. Bahçe kapısından çıkarken başını hafifçe benden yana döndürür gibi yaptı. Yüzümü çevirdim.</p>
</div>
<div class="calibre1" id="calibre_pb_42"/></body>
</html>