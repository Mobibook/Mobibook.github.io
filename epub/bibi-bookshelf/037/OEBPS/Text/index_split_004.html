<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AŞK ve ÖBÜR CİNLER</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1>Üç</h1>

  <p class="block6">Santa Clara manastırı, doğal görünümlü, gölgeli bir bahçenin çevresindeki yarım daireli kemerlerden oluşan galerisi ve birbirinin eşi sayısız pencereleriyle, denize karşı yükselen üç katlı, dört köşe bir yapıydı. Muz ağaççıklarıyla yabani eğreltiotlarının arasında taşlı bir patika, ışığı arayarak çatı terasından daha yükseklere uzanmış zarif bir palmiye ağacı, bir de dallarından vanilya sarmaşıklarıyla salkım salkım orkidelerin sarktığı ulu bir ağaç vardı. Ağacın altında da, üzerinde tutsak guacamaya’ların<sup class="calibre2"><sup class="noteref" id="back_note_19"><a class="calibre3" href="../Text/index_split_025.html#note_19" title="19">19</a></sup></sup> sirk numaraları yaptığı paslı demirden bir çerçevesi olan, suları durgun bir havuz. Bahçe, yapıyı iki ayrı kanada bölmüştü. Sağ yanda, yalıyara çarpıp çekilen dalgaların soluğundan ve ibadet saatlerindeki dua ve ilahilerden pek de rahatsız olmayan inzivadakilerin bulunduğu üç kat vardı. Bu blok, manastırın iç bölümündeki rahibeler kilisenin halka açık nefinden geçmeden koro bölümüne girebilsinler ve kendileri görünmeden dışarıyı görmelerine olanak sağlayan kafeslerin arkasından ayini dinleyip şarkı söyleyebilsinler diye bir iç kapıyla manastırın şapeliyle bağlantılıydı. Manastırın her yanında tavanları kaplayan, değerli tahtalardan yapılmış olağanüstü tavan bezemeleri, ana mihraptaki nişlerden birine gömülme hakkına karşılık ömrünün yarısını bu işe adayan bir İspanyol usta tarafından yapılmıştı.</p>

  <p class="block6">Orada, neredeyse iki yüzyıllık başrahibelerle piskoposlar ve daha başka ileri gelen kişilerle birlikte mermer kapak taşlarının ardında sıkışmış yatıyordu.</p>

  <p class="block6">Sierva Maria, manastıra girdiğinde, hepsi de hizmetkârlarıyla birlikte seksen iki İspanyol ve genel valiliğin belli başlı ailelerinden otuz altı Kreol kızı, burada inzivaya çekilmiş rahibeleri oluşturuyorlardı. Yoksulluk, sessizlik ve iffet yeminlerini ettikten sonra, dışarıyla olan tek bağlantıları, ışığın değil, yalnızca sesin geçebildiği tahta kafesleri bulunan ziyaretçi odasındaki seyrek ziyaretlerdi. Döner kapının bitişiğinde bulunan bu odanın kullanımı, konuşmaları dinleyen bir başka rahibenin eşliğinde olmak koşuluyla, son derece sınırlıydı ve bir yönetmeliğe bağlıydı.</p>

  <p class="block6">Bahçenin solunda ise, rahibe adaylarıyla, onlara el sanatlarını öğreten rahibelerin kalabalık bir grup oluşturdukları okullar ve her türlü atölye bulunuyordu. Ayrıca burada odun ateşiyle yanan kocaman bir ocağı olan mutfak ve kasap bölümleri, bir de büyük bir ekmek fırını yer alıyordu. Dip tarafta, pek çok köle ailesinin bir arada yaşadığı ve yıkanan çamaşırlar yüzünden her zaman su birikintileri içinde bir avlu, en sonda da iyi bir yaşam sürmek için gereken ne varsa besleyip yetiştirdikleri ahırlar, bir keçi ağılı, bir domuz ahırı, bir sebze bahçesiyle arı kovanları vardı.</p>

  <p class="block6">Bütün bunların bittiği, olabildiğince uzak ve Tanrının elini çektiği bir yerde de, altmış sekiz yıl boyunca Engizisyona zindanlık etmiş ve hâlâ da yoldan çıkmış Klaris rahibelerine zindan olmayı sürdüren, tek başına bir bölüm bulunuyordu.</p>

  <p class="block6">İşte Sierva Maria’yı da, köpeğin ısırmasından doksan üç gün sonra ve hiçbir kuduz belirtisi görülmeksizin, herkesçe unutulmuş bu köşedeki en son hücreye kapattılar.</p>

  <p class="block6">Döner kapıda görevli olup onu elinden tutarak alıp götüren rahibe, koridorun sonuna geldiğinde, mutfak yönüne gitmekte olan bir rahibe adayıyla karşılaşmış, ondan kızı başrahibeye götürmesini istemişti. Rahibe adayı, bu derece nazlı ve iyi giyimli bir kızı mutfak bölümünün curcunasına sokmanın yerinde olmayacağını düşünerek, daha sonra almak üzere onu bahçedeki taş banklardan birine oturtup bıraktı. Ama dönüşte onu unutmuştu.</p>

  <p class="block6">Daha sonra oradan geçen iki rahibe adayı, kızın kolyeleri ve yüzükleriyle ilgilenerek, ona kim olduğunu sordular. Kız, yanıt vermedi. İspanyolca bilip bilmediğini sordular, ama sanki bir ölüyle konuşuyorlardı.</p>

  <p class="block6">“Her halde sağır dilsiz,” dedi daha genç olan rahibe adayı. “Ya da Alman,” dedi öteki.</p>

  <p class="block6">Genç olan rahibe adayı, sanki beş duyudan yoksunmuş gibi davranmaya başladı kıza. Ensesine toplanmış olan saç örgüsünü açarak karış karış ölçtü. “Neredeyse dört karış,” dedi, kızın kendisini duymadığından emin olarak. Sonra örgüyü açmaya koyuldu, ama Sierva Maria, bakışlarıyla yıldırdı onu. Rahibe adayı, kızı tutarak ona dilini çıkardı.</p>

  <p class="block6">“Gözlerin tıpkı iblisinkiler gibi,” dedi.</p>

  <p class="block6">Kızın yüzüklerinden birini, hiçbir direnmeyle karşılaşmaksızın parmağından çekip çıkardı, ama öteki rahibe adayı kolyelerine el atmaya kalkışınca, tıpkı bir engerek yılanı gibi, yerinde bir atılımla elini bir anda ısırıverdi. Rahibe adayı, elindeki kanı yıkamaya koştu.</p>

  <p class="block6">Sabah ilahisini okumaya başladıklarında, Sierva Maria, havuzdan su içmek üzere ilk kez kalkmıştı yerinden. Ürkerek suyu içmeden yerine döndü, ama bunun rahibelerin okuduğu ilahi olduğunu fark edince yeniden havuzun başına döndü. Suyun yüzünde birikmiş çürümüş yaprak tabakasını ustaca bir el hareketiyle iterek, küçük kurtçuklara ilişmeden kana kana su içti. Sonra ağacın arkasına çömelip zararlı hayvanlara ve tehlikeli insanlara karşı korunmak için Dominga de Adviento’nun kendisine öğrettiği biçimde eline bir sopa alıp hazır tutarak işedi.</p>

  <p class="block6">Az sonra oradan geçen iki zenci köle, kızın boynundaki ermişlik kolyelerini tanıdılar ve onunla Yoruba dilinde konuştular. Sierva Maria, aynı dilde hevesle karşılık verdi onlara.</p>

  <p class="block6">Neden orada olduğunu kimse bilmediğinden, köle kızlar onu alıp gürültü patırtı içindeki mutfağa götürdüler; oradaki hizmetkârlar neşeyle karşılamışlardı kızı. O sırada içlerinden biri, Sierva Maria’nın ayak bileğindeki yarayı fark etti ve orasına ne olduğunu sordu.</p>

  <p class="block6">“Annem bir bıçakla açtı o yarayı,” dedi kız. Adının ne olduğunu soranlara da zenci adını söyledi: Maria Mandinga.</p>

  <p class="block6">Sierva Maria, bir anda kendi dünyasını bulmuştu. Ölmeye direnen bir oğlağı kesmelerine yardım etti.</p>

  <p class="block6">Hayvanın en sevdiği yerleri olan gözlerini çıkartıp yumurtalarını kesti. Mutfaktaki büyüklerle ve avludaki çocuklarla topaç çevirdi, hepsini de yendi. Yoruba, Congo ve Mandinga dillerinde şarkılar söyledi, bu dilleri anlamayanlar bile onu kendilerinden geçerek dinlemişlerdi. Öğle yemeğinde, domuz yağında pişirilip acı baharatlarla çeşnilendirilmiş oğlak yumurtalarıyla oğlak gözlerinden bir tabak yedi.</p>

  <p class="block6">O saatte, başrahibe Josefa Miranda’nın dışında artık bütün manastır, kızın orada olduğunu öğrenmişti. Başrahibe, aileden gelen bir dar kafalılık içinde görmüş geçirmiş, kupkuru bir kadındı.</p>

  <p class="block6">Kutsal Mahkeme’nin gölgesinde Burgos’da yetişmişti, ama hükmetme yeteneğiyle önyargılarının ödünvermezliği ezelden beri içindeydi.</p>

  <p class="block6">Becerikli iki yardımcısı vardı, ama olmasalar da olurdu, çünkü başrahibe her şeyle kimsenin yardımı olmaksızın kendisi uğraşıyordu.</p>

  <p class="block6">Yerel piskoposluğa karşı duyduğu hınç, doğumundan neredeyse yüz yıl önce başlamıştı. Tarihteki bütün büyük kavgalarda olduğu gibi bunun da ilk nedeni, Klaris rahibeleriyle Fransisken piskopos arasında para ve yetki alanı konularında çıkmış olan ufak bir anlaşmazlık olmuştu. Piskoposun uzlaşmaz tutumu karşısında rahibeler sivil yönetimin desteğini sağlamışlar, bu da öyle bir çatışmayı başlatmıştı ki, bir an gelmiş herkesin herkese karşı olduğu bir savaşa dönüşmüştü.</p>

  <p class="block6">Öteki topluluklar tarafından da desteklenen piskopos, Klarisleri aç bırakarak dize getirmek için manastırı kuşatma altına almış ve Cessatio a Divinis ilan etmişti, başka bir deyişle: yeni bir emre kadar kentte her türlü din hizmeti durdurulmuş oluyordu. Halk, gruplara ayrılmıştı ve sivil yetkililerle din yetkilileri, kâh onun, kâh bunun desteğiyle birbirlerine kafa tutuyorlardı. Her şeye rağmen, Klaris rahibeleri altı aylık bir kuşatmanın sonunda hâlâ hayatta ve savaş halindeydiler, zaten o sırada yandaşlarının kendilerine yiyecek getirmelerini sağlayacak gizli bir tünel de keşfedilmişti. Ancak bu kez yeni valinin desteğini sağlayan Fransiskenler de, Santa Clara’nın inziva bölümünü basarak rahibeleri dağıtmışlardı.</p>

  <p class="block6">Ortalığın yatışıp yerle bir edilen manastırın Klarislere geri verilmesi için aradan yirmi yıl geçmesi gerekmişti, ama geçen bir yüzyılın sonunda Josefa Miranda, hâlâ hıncının içinde kısık ateşte pişmeye devam ediyordu. Aynı hıncı rahibe adaylarına da telkin edip, yüreklerinden çok, ta içlerinde yeşertmiş ve bu hıncın kökenindeki bütün kabahatleri piskopos De Câceres y Virtudes ile onunla ilgili her şeyde yeniden canlandırmıştı. Bu yüzden de, Casalduero markisinin, cin çarpmanın ölümcül belirtilerini taşıyan on iki yaşındaki kızını piskoposun tavsiyesiyle manastıra getirdiği haberi verildiğinde, tepkisinin ne olacağını kestirmek zor değildi. Başrahibe, tek bir soru sordu yalnızca: “Böyle bir marki var mıydı?” Bu sözler çifte öfke taşıyordu, hem piskoposla ilgili bir iş olduğu için, hem de “sözde soylular” dediği Kreol soylularının geçerliliğini her zaman yadsıdığı için. Öğle yemeği saati geldiğinde, başrahibe, Sierva Maria’yı manastırın içinde hâlâ bulabilmiş değildi.</p>

  <p class="block6">Döner kapıda görevli rahibe, yas giysileri içinde bir adamın, kraliçeler gibi giydirilmiş sansın bir kız çocuğunu şafak sökerken kendisine teslim ettiğini başrahibenin yardımcılarından birine anlatmıştı, ama onunla ilgili hiçbir şey öğrenememişti, çünkü tam da dilencilerin Paskalyadan önceki kutsal Pazar günü dağıtılan manyoka çorbası için tartıştıkları bir sıraya rastlamıştı bu olay. Sözlerinin kanıtı olarak da rengârenk kurdeleli şapkayı vermişti ona. Yardımcı rahibe, kızı ararlarken başrahibeye gösterdi şapkayı, o da kime ait olduğunu hemen anladı. Şapkayı parmaklarının ucuyla olabildiğince uzakta tutarak inceledi.</p>

  <p class="block6">“Başında aşüfte şapkasıyla tam bir küçük hanımefendi,” dedi. “Ne dolaplar çevirdiğini şeytan bilir.”</p>

  <p class="block6">Başrahibe, sabahın dokuzunda ziyaretçi odasına gitmek üzere oradan geçerken duvarcı ustalarıyla bir çeşme işinin fiyatını tartışmak için bahçede oyalanmış, ama taş bankta oturan kızı görmemişti.</p>

  <p class="block6">Oradan pek çok kez geçmiş olmaları gereken başka rahibeler de görmemişlerdi onu. Parmağından yüzüğünü alan iki rahibe adayı, sabah ilahisini okuduktan sonra oradan geçerlerken onu görmediklerine yemin ediyorlardı.</p>

  <p class="block6">Başrahibe, manastırın bütün içini dolduran tek sesli bir şarkı duyduğunda öğle uykusundan yeni uyanmıştı. Yatağının yanında asılı duran kordonu çekti, odanın yarı karanlığı içinde bir anda bir rahibe adayı beliriverdi. Başrahibe, böylesine kusursuz bir biçimde şarkı söyleyenin kim olduğunu sordu.</p>

  <p class="block6">“O kız,” dedi rahibe adayı.</p>

  <p class="block6">Hâlâ yarı uykulu olan başrahibe, şöyle mırıldandı: “Ne güzel bir ses.” Hemen arkasından da yerinden sıçradı: “Hangi kız?”</p>

  <p class="block6">“Bilmiyorum,” dedi rahibe adayı. “Arka avluyu sabahtan beri birbirine katan biri.”</p>

  <p class="block16">“Ulu Tanrım!” diye haykırdı başrahibe.</p>

  <p class="block6">Yataktan fırladı. Manastırı bir uçtan bir uca uçarcasına geçti ve sese göre yönünü bularak hizmetkârların avlusuna vardı. Sierva Maria, saçları yerlere kadar açılmış olarak, büyülenmiş hizmetkârların ortasında bir tabureye oturmuş şarkı söylüyordu. Başrahibeyi görür görmez şarkı söylemeyi bıraktı. Başrahibe, boynunda asılı olan haçı havaya kaldırarak, “Kutsal Meryem Ana!” diye haykırdı.</p>

  <p class="block6">“Tertemiz günahsız bakire,” diye tamamladı ötekiler.</p>

  <p class="block6">Başrahibe, elindeki haçı Sierva Maria’ya karşı bir silah gibi sallayarak, “Vade retrol”<sup class="calibre2"><sup class="noteref" id="back_note_20"><a class="calibre3" href="../Text/index_split_026.html#note_20" title="20">20</a></sup></sup> diye bağırdı. Hizmetkârlar geri çekilerek kızı, gözlerini bir noktaya dikmiş olarak tetikte bekler bir halde, oturduğu yerde yalnız bırakmışlardı.</p>

  <p class="block6">“Şeytanın evladı!” diye haykırdı başrahibe. “Bizi şaşırtmak için görünmez oldun!”</p>

  <p class="block6">Kızın ağzından tek kelime almayı başaramamışlardı. Rahibe adaylarından biri, onu elinden tutup götürmek istedi, ama başrahibe, dehşet içinde engelledi onu.</p>

  <p class="block6">“Dokunma ona!” diye bağırdı. Sonra da oradakilerin hepsine seslendi: “Kimse dokunmasın ona!”</p>

  <p class="block6">Sonunda tepinir ve çevresindekilere köpek gibi dişlerini geçirmeye çabalar bir halde onu zorla yakalayıp zindan bölümünün en sonuncu hücresine götürdüler. Yolda giderlerken kendi pisliklerine bulanmış olduğunu fark edip ahırda üzerine kova kova sular dökerek yıkadılar.</p>

  <p class="block6">“Bu kentte bunca manastır var, piskopos efendi de kalkmış bize yolluyor böyle pislikleri,” diye söylendi başrahibe.</p>

  <p class="block6">Hücre, bezemelerinde termitlerin çıkıntılar oluşturduğu çok yüksek tavanlı, duvarları pürüzlü, geniş bir odaydı. Odanın tek kapısının yanında, yuvarlatılmış tahtadan parmaklıkları bulunan ve kanatlarına kol demiri vurulmuş büyük boy bir pencere vardı. Denize bakan dipteki duvarda, tahta kafesle kapatılmış bir pencere daha bulunuyordu.</p>

  <p class="block6">Yatak, içi samanla doldurulmuş ve kullanılmaktan yıpranmış bezden bir şiltesi olan beton bir çıkıntıdan oluşuyordu.</p>

  <p class="block6">Oturmak için taştan bir seki, duvara çivilenmiş tek bir haçın altında da hem mihrap hem de lavabo yerine geçen bir masa vardı. Sierva Maria’yı, saç örgüsüne varana kadar sırılsıklam olmuş ve korkudan tir tir titrer bir halde, şeytana karşı verilen bin yıllık savaşı kazanmak için eğitim görmüş bir gardiyanın gözetimi altında, oraya bıraktılar.</p>

  <p class="block6">Sierva Maria, yatağın üzerine oturarak gözlerini zırhlı kapının demir parmaklıklarına dikmişti; öğleden sonra saat beşte kahvaltı tepsisini götüren hizmetçi kız, onu böyle buldu. Kızı görünce hiç istifini bozmamıştı. Hizmetçi, Sierva Maria’nın boynundaki kolyeleri çıkarmaya yeltendi, o da bileğinden yakalayarak onları bırakmaya zorladı hizmetçiyi. O gece yazılmaya başlanan tutanaklarda, hizmetçi kız, başka dünyalardan bir gücün kendisini yere devirdiğini ileri sürecekti.</p>

  <p class="block6">Kapı kapatılıp zincir sesleri ve asma kilidin içinde anahtarın iki kez dönmesi işitilirken, kız, yerinden hiç kıpırdamamıştı. Yiyecek neler olduğuna baktı: kurutulmuş et kırıntıları, manyoka unundan bir parça ekmek, bir fincan da çikolata. Manyoka ekmeğinin tadına bakarak çiğneyip tükürdü.</p>

  <p class="block6">Yatağa, yüzükoyun uzandı. Denizin mırıltısını, yağmur getiren rüzgârı ve mevsimin ilk gök gürültülerini duyuyordu. Ertesi sabah şafak sökerken kahvaltıyla birlikte yeniden gelen hizmetçi kız, dişleri ve tırnaklarıyla içini dışına çıkardığı şiltenin ot yığınları üzerinde uyur buldu onu.</p>

  <p class="block6">Öğle yemeği saatinde, manastırın inziva yemini etmemiş olan sakinlerinin yemekhanesine götürülmeye uysallıkla razı oldu. Burası, koca koca pencerelerinden denizin parlaklığının içeriye kucak kucak girdiği ve dalgaların yalıyardaki patlamasının çok yakından duyulduğu, yüksek kubbeli, geniş bir salondu. Çoğu genç olan yirmi rahibe adayı, çift sıra halinde dizilmiş kaba saba masalarda oturuyorlardı. Üzerlerinde adi şayaktan giysiler vardı, saçları kırpılmıştı, hepsi de neşeli ve saftılar; karavana yemeklerini cin çarpmış biriyle aynı masada yiyor olmanın heyecanını da gizlemiyorlardı.</p>

  <p class="block6">Sierva Maria’yı, giriş kapısının yakınına, kendisiyle ilgilenmeyen iki gardiyanın arasına oturtmuşlardı; yiyeceklerin tadına bile bakmıyordu. Rahibe adaylarınınki gibi bir gömlekle hâlâ ıslak olan pabuçlarını giydirmişlerdi. Yemek yerlerken kimse dönüp de bakmadı ona, ama yemeğin sonunda birkaç rahibe adayı çevresini sararak hayranlıkla boncuklarını seyre koyuldular. İçlerinden biri kolyesini çıkarmaya yeltendi. Sierva Mana, şaha kalkmıştı. Kendisini tutmaya çalışan gardiyanları bir silkinişte attı üzerinden. Masanın üzerine çıktı, borda bordaya bir gemi saldırısının curcunası içinde gerçekteki cin çarpmışçasına avaz avaz bağırarak bir uçtan öbür uca koşmaya başladı. Önüne ne çıktıysa hepsini kırıp döktü, pencereden atlayıp avlunun çardağını yerle bir etti, arı kovanlarının altını üstüne getirdi, ahırların korkuluklarıyla ağılların çitlerini devirdi. Arılar ortalığa dağılmış, hayvanlar ürküp panik halinde bağrışarak manastırın yatakhanelerine bile dalmışlardı.</p>

  <p class="block6">O günden sonra manastırda ne olsa, Sierva Maria’nın kötü büyüsüne yoruluyordu. Rahibe adaylarının pek çoğu, doğaüstü bir vızıltı çıkaran saydam kanatlarla uçtuğunu tutanaklarda ileri sürmüşlerdi.</p>

  <p class="block6">Hayvanları ahırlara kapatıp arıları peteklerine kadar kırlarda kovalamak ve ortalığı düzene sokmak için bir köle ordusunun iki gün boyunca çalışması gerekmişti. Domuzların zehirlendikleri, suların hezeyanlara neden olduğu, ürken tavuklardan birinin damların tepesinden uçarak denizin üzerinde ufukta gözden kaybolduğu söylentileri ortalığa yayılmıştı. Ama Klaris rahibelerinin duydukları dehşet çelişkiliydi, çünkü başrahibenin ortalığı velveleye vermesine ve her birinin kendi korkusuna rağmen, Sierva Maria’nın hücresi herkes için bir ilgi odağı haline dönüşmüştü.</p>

  <p class="block6">Manastırda ortalıktan el ayak çekilmesi, saat yedide okunan akşam duasından sabah altı ayinindeki ilk duaya kadar sürüyordu. Işıklar söndürülüyor, yetkili pek az hücrede yanar bırakılıyordu yalnızca. Yine de manastır hayatı, hiç o saatlerdeki kadar hareketli ve özgür olmuyordu. Koridorlarda gölgeler sürekli gidip geliyor, bastırılmaya çalışılan bir telaş içinde kesik kesik mırıltılar duyuluyordu. En akla gelmedik hücrelerde, ister İspanyol destesiyle<sup class="calibre2"><sup class="noteref" id="back_note_21"><a class="calibre3" href="../Text/index_split_027.html#note_21" title="21">21</a></sup></sup> olsun, ister hileli zarlarla, kumar oynanıyor, kaçak içkiler içiliyor ve Josefa Miranda manastırın inziva bölümünde yasakladığından beri gizli gizli sarılan sigaralar tüttürülüyordu. Manastırın içinde cin çarpmış bir kız çocuğunun bulunması, yepyeni bir serüven yaşamanın çekiciliğini taşıyordu.</p>

  <p class="block6">En katı rahibeler bile, ortalıktan çekilme saatinden sonra manastırın inziva bölümünden kaçıp ikili üçlü gruplar halinde Sierva Maria ile konuşmaya gidiyorlardı. Kız, onları önce tırnaklarını göstererek karşılamış, ama çok geçmeden her birini kendi huylarına ve her bir gecenin havasına göre idare etmeyi öğrenmişti.</p>

  <p class="block6">Sık sık karşılaştığı bir istek, gerçekleşmesi olanaksız dileklerde bulunmak üzere şeytanla kendilerine aracılık yapmasıydı. Sierva Maria, mezar ötesi seslerini, gırtlaklanma seslerini ve her türlü şeytani sesleri taklit ediyor, rahibelerin çoğu da onun bu aldatmacalarına inanarak tutanaklara gerçek olarak geçirtiyorlardı. Kılık değiştirerek kol gezen bir grup rahibe, uğursuz bir gecede Sierva Maria’nın hücresini basarak ağzını tıkamışlar ve onun kutsal kolyelerini boynundan almışlardı. Ama geçici bir zafer olmuştu bu.</p>

  <p class="block6">Kaçma telaşı içindeyken saldırganların elebaşısı, karanlıkta ayağı merdivene takılarak düşmüş, kafası patlamıştı. Arkadaşları da, çaldıkları kolyeleri sahibine geri verene kadar bir an olsun rahat yüzü göremediler. Ondan sonra bir daha kimse geceleri hücreyi rahatsız etmeye kalkışmadı.</p>

  <p class="block6">Casalduero markisi için yas günleriydi bunlar. Yaptığı işten pişmanlık duyması, kızı manastıra kapatmasından daha kısa sürmüş ve öyle büyük bir kedere boğulmuştu ki, bundan bir daha asla kurtulamayacaktı. Acaba sayısız pencerelerinden hangisinin ardında Sierva Maria kendisini düşünüyor diye merak ederek manastırın çevresinde dolandı durdu. Eve döndüğünde Bernarda’yı akşamın ilk saatlerinde terasta hava alırken buldu. Kendisine Sierva Maria’yı soracağı düşüncesiyle ürperdi, ama kadın ona bakmadı bile.</p>

  <p class="block6">Marki, çoban köpeklerini salıvererek, sonsuz bir uykuya dalma hayali içinde yatak odasındaki hamağa uzandı. Alize rüzgârları geçmişti, boğucu bir geceydi. Bataklıklardan sıkıcı havadan sersemlemiş her türlü haşarat ve etobur sivrisinek sürüleri yayılıyor, onları kaçırmak için yatak odalarında taze inek tersi yakmak gerekiyordu.</p>

  <p class="block6">Herkes bir uyuşukluğun içine gömülüp kalmıştı. O sıralar yılın ilk sağanağı, sonsuza kadar dinmesi için yalvaracakları altı ay sonrasındaki aynı özlemle bekleniyordu.</p>

  <p class="block6">Tan yeri henüz ağarmaya başlarken marki, kalkıp Abrenuncio’nun evine gitti. Daha yeni oturmuştu ki acısını paylaşmanın verdiği sonsuz bir ferahlığı peşinen duydu içinde. Sözü döndürüp dolaştırmadan hemen girdi konuya:</p>

  <p class="block6">“Kızı Santa Clara’ya teslim ettim.”</p>

  <p class="block6">Abrenuncio, bir şey anlamamıştı; marki, bir sonraki darbeyi indirmek için onun bu şaşkınlığından yararlanarak, “İçindeki şeytanı kovacaklar,” dedi.</p>

  <p class="block6">Hekim, derin bir soluk alarak örnek bir sükûnetle şöyle karşılık verdi: “Hepsini anlatın bana.”</p>

  <p class="block6">Bunun üzerine marki, her şeyi anlattı: piskoposa yaptığı ziyareti, dua etme özlemini, gözü kapalı karar vermesini, uykusuz geçirdiği geceyi. Zevk için olsun kendine en ufak bir sır bile ayırmayan gerçek bir Hıristiyanın teslimiyeti olmuştu bu.</p>

  <p class="block6">“Bunun, Tanrının buyruğu olduğundan eminim,” diye sözünü tamamladı. “Demek inancınızı yeniden kazandınız,” dedi Abrenuncio.</p>

  <p class="block6">“İnsan hiçbir zaman inancını tam olarak yitirmez,” diye karşılık verdi marki. “İçinde hep bir kuşku kalır.”</p>

  <p class="block6">Abrenuncio, ne demek istediğini anlamıştı. Artık inanmaz olmanın, daha önce inancın bulunduğu yerde silinmez bir yara izi bıraktığını düşünmüştü hep. Ona asıl anlaşılmaz gelen, insanın öz kızını şeytan kovma cezasına çarptırabilmesiydi.</p>

  <p class="block6">“Bununla zencilerin büyüleri arasında pek fazla bir fark yok,” dedi. “Hatta bu daha da beter, çünkü zenciler tanrılarına horoz kurban etmekten öteye geçmezler, oysa Kutsal Mahkeme, masum insanları işkence aletiyle parça parça etmekten ya da halkın gözleri önünde diri diri yakmaktan zevk alır.”</p>

  <p class="block6">Markinin piskoposa yaptığı ziyarette Monsenyör Cayetano Delaura’nın da hazır bulunması, uğursuz bir belirti olarak görünmüştü ona. “O bir cellattır,” dedi, sözü döndürüp dolaştırmadan. Sonra da eskiden pek çok akıl hastasına cin çarpmış ya da mezhep sapkını diye verilmiş olan ateşte diri diri yakılma cezalarını bir bir sayıp dökmeye koyuldu.</p>

  <p class="block6">“Onu öldürmenin, diri diri gömmekten daha Hıristiyanca olduğuna inanıyorum,” diye sözünü tamamladı.</p>

  <p class="block6">Marki, istavroz çıkardı. Abrenuncio, markinin yas giysileri içindeki hayalet gibi titrek görüntüsüne baktı ve ruhunda doğuştan var olan belirsizliğin gözlerine yansıyan ışıltılarını gördü yeniden.</p>

  <p class="block6">“Çıkarın onu oradan,” dedi markiye.</p>

  <p class="block6">“Zaten onu inzivadakilerin bölümüne doğru yürürken gördüğümden beri bütün istediğim bu,” diye karşılık verdi marki. “Ama Tanrının iradesine karşı gelecek gücü bulamıyorum kendimde.”</p>

  <p class="block6">“Öyleyse oturun,” dedi Abrenuncio. “Belki de günün birinde Tanrı bunun karşılığını verir size.”</p>

  <p class="block6">O gece marki, piskopostan huzura kabul edilme dileğinde bulundu. Karmaşık bir ifadeyle ve çocukça bir el yazısıyla kaleme aldığı bu dilekçesini, yerine varacağından emin olmak için bizzat kendisi teslim etti kapıcıya.</p>

  <p class="block6">Sierva Maria’nın şeytan kovma ayinine hazır olduğu, piskoposa Pazartesi günü bildirilmişti.</p>

  <p class="block6">Piskopos, sarı çançiçekleriyle kaplı terasında akşam kahvaltısını yeni bitirmişti; bu habere öyle özel bir ilgi <span class="tab">&nbsp;&nbsp;&nbsp;&nbsp;&nbsp;&nbsp;</span>göstermedi. Az ama öyle ağır ağır ve özenle yemek yerdi ki, bu seremoniyi üç saat uzatabilirdi.</p>

  <p class="block6">Karşısında oturan Peder Cayetano Delaura, yapmacıklı bir ses tonu ve biraz da tiyatrosal bir tavırla kitap okuyordu ona. Her iki özellik de, kendi zevkine ve ölçütüne göre seçtiği kitaplara son derece uygundu.</p>

  <p class="block6">Eski saray, piskopos için fazlasıyla büyüktü; ziyaretçi salonuyla yatak odası, bir de yağmur mevsimi başlayana kadar öğlen uykularına yattığı, yemek yediği üstü açık teras yetiyordu ona.</p>

  <p class="block6">Sarayın öbür kanadında ise, Cayetano Delaura’nın kurup zenginleştirerek ustaca yönettiği, zamanında Antiller’in en iyileri arasında bulunan piskoposluk kitaplığı vardı. Sarayın geri kalanı da, iki yüzyılın süprüntülerinin biriktiği on bir kapalı odadan oluşuyordu.</p>

  <p class="block6">Sofrada dönüşümlü olarak hizmet eden görevli rahibenin dışında, Cayetano Delaura, piskoposun evine yemek saatinde girebilen tek kişiydi; bu da, söylendiği gibi kişisel ayrıcalıklarından değil, bir kitap okuyucusu olarak edindiği saygınlıktan ileri geliyordu. Ne belirli bir görevi vardı, ne de kitaplık görevlisi olmaktan öte bir unvanı, ama piskoposa yakınlığı nedeniyle onun gerçek vekili gözüyle bakılıyor, piskoposun herhangi bir önemli karan onsuz alabileceğini kimse düşünemiyordu. Delaura’nın, sarayla içerden bağlantısı olan bitişikteki bir evde kendisine ait bir hücresi vardı; piskoposluk görevlilerinin bürolarıyla odaları, ayrıca piskoposun ev işlerine bakan yarım düzine rahibenin kaldığı odalar da aynı evin içindeydi. Yine de Delaura’nın asıl evi, bazen günde on dört saat çalışıp okuduğu ve uykusu aniden bastırdığında uyuyabileceği bir portatif yatağın bulunduğu kitaplık bölümüydü.</p>

  <p class="block6">O tarihi akşamdaki yenilik, Delaura’nın okuma sırasında birçok kez takılmış olmasıydı. Bundan daha da alışılmadık bir başka şey de, bir sayfayı yanlışlıkla atlaması ve farkına varmadan okumayı sürdürmesi olmuştu. Piskopos, minicik simyacı gözlüklerinin ardından izlemeye koyuldu onu, ta ki bir sonraki sayfaya geçene kadar; ve o zaman alaylı bir ifadeyle sözünü kesti:</p>

  <p class="block6">“Ne düşünüyorsun?” Delaura, irkilmişti.</p>

  <p class="block6">“Boğucu havadan olmalı,” dedi. “Neden sordunuz?”</p>

  <p class="block6">Piskopos, gözlerinin içine bakmayı sürdürüyordu.</p>

  <p class="block6">“Eminim ki boğucu havadan daha başka bir şey,” dedi. Sonra da aynı ses tonuyla yineledi: “Ne düşünüyordun?” “Kızı düşünüyordum,” dedi Delaura.</p>

  <p class="block6">Hiçbir açıklamada bulunmadı, çünkü markinin ziyaretinden beri onlar için dünyada Sierva Maria’dan başka kız yoktu.</p>

  <p class="block6">Ondan öyle çok söz etmişlerdi ki. İkisi baş başa verip, cin çarpma olaylarıyla ve şeytan kovucu ermişlerle ilgili anılarını tazelemişlerdi. Delaura, içini çekti: “Rüyamda onu gördüm.”</p>

  <p class="block6">“Nasıl olur da yüzünü hiç görmediğin bir kimseyi rüyanda görürsün?” diye sordu piskopos.</p>

  <p class="block6">“Bir kraliçenin pelerini gibi ardında sürüklediği saçlarıyla on iki yaşında küçük bir Kreol markizi olarak gördüm,” dedi. “Başka nasıl olabilir?”</p>

  <p class="block6">Piskopos, ne ilahi hayallerin adamıydı, ne de mucizelerin ya da ibret alınacak afetlerin. Onun krallığı bu dünyadaydı. Bu yüzden başını inançsızlıkla sallayarak yemek yemeyi sürdürdü. Delaura, daha fazla dikkatini vererek okumasına yeniden başlamıştı. Yemeğini bitirince piskoposun salıncaklı sandalyeye oturmasına yardım etti. Piskopos, yerine gönlünce yerleşince şöyle dedi:</p>

  <p class="block6">“Şimdi anlat bakalım şu gördüğün rüyayı.”</p>

  <p class="block6">Çok basit bir rüyaydı. Delaura, Sierva Maria’yı, karlarla kaplı kırlara karşı bir pencerede oturmuş, kucağında duran bir salkımın üzümlerini birer birer koparıp yerken görmüştü. Kopardığı her üzüm tanesi, salkımda hemen yeniden çıkıyordu.</p>

  <p class="block6">Kızın, üzüm salkımını bitirmeye uğraşarak sonsuzluğa bakan o pencerenin önünde uzun yıllardan beri oturduğu belli oluyordu; acelesi de yoktu, çünkü son üzüm tanesiyle birlikte ölümün geleceğini biliyordu.</p>

  <p class="block6">“En acayip yanı da,” diye anlatmasını tamamladı Delaura, “kırlara baktığı pencere, tıpkı üç gün kar yağıp da koyunların karda boğularak öldükleri o kış Salamanca’daki<sup class="calibre2"><sup class="noteref" id="back_note_22"><a class="calibre3" href="../Text/index_split_028.html#note_22" title="22">22</a></sup></sup> pencere gibiydi.”</p>

  <p class="block6">Piskopos, etkilenmişti. Cayetano Delaura’yı, rüyalarının gizli anlamlarını dikkate almazlık edemeyecek kadar iyi tanıyor ve seviyordu. Delaura, piskoposlukta olduğu kadar piskoposun gönlünde de işgal ettiği yeri, pek çok yeteneği ve iyi huylarıyla haklı olarak edinmişti. Piskopos, akşam saatlerindeki üç dakikalık uykusunu kestirmek üzere gözlerini yumdu. O arada Delaura, akşam duasını onunla birlikte etmeden önce, aynı masada yemeğini yedi. Daha bitirmemişti ki, piskopos salıncaklı sandalyesinde gerinerek, hayatının kararını açıkladı:</p>

  <p class="block6">“Bu konuyu sen üstlen.”</p>

  <p class="block6">Bunu, gözlerini açmadan söylemiş ve aslan kükremesi gibi bir horlama sesi çıkarmıştı. Delaura, yemeğini bitirerek, çiçek açmış sarmaşıkların altındaki her zamanki koltuğuna oturdu. O zaman gözlerini açtı piskopos. “Bana yanıt vermedin,” dedi.</p>

  <p class="block6">“Uykuda söylediğinizi sandım,” dedi Delaura.</p>

  <p class="block6">“Şimdi uyanık olarak yineliyorum,” dedi piskopos. “Kızın sağlığını sana emanet ediyorum.” “Başıma gelen en tuhaf olay,” dedi Delaura.</p>

  <p class="block6">“Olmaz mı demek istiyorsun?”</p>

  <p class="block6">“Ben şeytan kovucu değilim ki, sayın hocam,” dedi Delaura. “Buna kalkışmaya ne kişiliğim uygun, ne eğitimim, ne de bilgim. Dahası, ikimiz de biliyoruz ki Tanrı bana başka bir yol gösterdi.”</p>

  <p class="block6">Gerçekten de öyleydi. Piskoposun girişimleriyle Delaura, Vatikan kitaplığındaki Sefarad<sup class="calibre2"><sup class="noteref" id="back_note_23"><a class="calibre3" href="../Text/index_split_029.html#note_23" title="23">23</a></sup></sup> eserlerinin gözetiminden sorumlu olacak üç kişilik aday listesinde bulunuyordu. Ama bunu ikisi de bildikleri halde aralarında ilk kez sözü ediliyordu.</p>

  <p class="block6">“Daha iyi ya,” dedi piskopos. “Başarıya ulaşılacak olursa kızın olayı, bize gereken desteği sağlayabilir.”</p>

  <p class="block6">Delaura, kadınlarla anlaşma konusundaki beceriksizliğinin bilincindeydi. Onların, gerçeklerin tehlikeli sularında kazaya uğramadan seyredebilmek için yalnız kendilerine özgü bir sağduyuya sahip oldukları kanısındaydı. Sierva Maria gibi korumasız bir çocuk da olsa, onlardan biriyle yalnızca karşılaşma düşüncesi bile avuçlarını buz gibi bir terin kaplamasına yetiyordu.</p>

  <p class="block6">“Hayır, efendim,” diye kararını verdi. “Bunu yapabilecek güçte hissetmiyorum kendimi.”</p>

  <p class="block6">“Yalnızca o güce değil,” dedi piskopos, “başka herhangi birinde olmayan fazladan bir şeye daha sahipsin: o da sendeki esin kaynağı.”</p>

  <p class="block6">Son söz olmaması için fazlasıyla tumturaklıydı bu söylediği. Yine de piskopos, öneriyi hemen kabul etmesi için zorlamayıp, o gün başlayacak olan Paskalya yası sonrasına kadar ona bir düşünme süresi tanıdı.</p>

  <p class="block6">“Gidip kızı görüver,” dedi Delaura’ya, “ve konuyu derinliğine inceleyip bana bilgi ver.”</p>

  <p class="block6">İşte böylece Cayetano Alcino del Espiritu Santo Delaura y Escudero, otuz üç yaşını bitirmiş olarak, Sierva Maria’nın hayatına girdi ve kentin tarihine de geçmiş oldu. Piskoposun Salamanca’daki ünlü ilahiyat kürsüsünde öğrencisi olmuş, o yılki mezunların arasında en yüksek dereceyle öğrenimini tamamlamıştı. Babasının, doğrudan Garcilaso de la Vega’nın<sup class="calibre2"><sup class="noteref" id="back_note_24"><a class="calibre3" href="../Text/index_split_030.html#note_24" title="24">24</a></sup></sup> soyundan geldiği inanandaydı; ona karşı neredeyse tapınma derecesinde bir hayranlık besliyor, bunu da hemen belli ediyordu. Annesi, ailesiyle birlikte İspanya’dan göç etmiş olan, Mompox eyaletinden San Martin de Loba’lı bir Kreol’dü. Delaura, Nuevo Reino de Granada’ya<sup class="calibre2"><sup class="noteref" id="back_note_25"><a class="calibre3" href="../Text/index_split_031.html#note_25" title="25">25</a></sup></sup> gelip ailesinden kalma nostaljileri tadana kadar, annesinden herhangi bir şey aldığına inanmıyordu.</p>

  <p class="block6">Piskopos De Câceres y Virtudes, Salamanca’dayken Delaura’yla ilk kez konuştuğunda, zamanının Hıristiyanlığını bezeyen o ender değerlerden biriyle karşı karşıya olduğunu hissetmişti. Dondurucu bir Şubat sabahıydı, pencereden karlar altındaki kırlar, arkada da ırmak kenarındaki bir dizi kavak ağacı görünüyordu. O kış manzarası, genç ilahiyatçının peşini ömrü boyunca bırakmayacak olan sürekli bir rüyanın çerçevesini oluşturacaktı.</p>

  <p class="block6">O söyleşi sırasında elbette kitapları da ele almışlardı ve piskopos, Delaura’nın o yaşında onca kitap okumuş olabileceğine inanamıyordu. Delaura, ona Garcilaso’dan söz etmiş, hocası ise, onu pek iyi tanımadığını kabullenmişti; eserlerinin tümünde Tanrının adını iki kezden fazla ağzına almayan putperest bir şair olarak hatırlıyordu onu.</p>

  <p class="block6">“O kadar da az değil,” dedi Delaura. “Ama bu, Rönesansın inançlı Katolikleri arasında bile o kadar az rastlanan bir şey değildi.”</p>

  <p class="block6">Delaura ilk rahiplik yeminini ettiğinde, hocası, piskopos olarak henüz atandığı, belirsizliklerle dolu Yucatân<sup class="calibre2"><sup class="noteref" id="back_note_26"><a class="calibre3" href="../Text/index_split_032.html#note_26" title="26">26</a></sup></sup> krallığına kendisiyle birlikte gelmesini önermişti. Hayatı yalnızca kitaplardan tanıyan Delaura’ya, annesinin o uçsuz bucaksız dünyası, kendisi için hiçbir zaman gerçekleşemeyecek bir rüya gibi görünüyordu.</p>

  <p class="block6">Karların içinden taşlaşmış koyunları çıkardıkları bir sırada, o boğucu sıcağı, hayvan leşlerinden yükselen o bitmek bilmez kötü kokuyu, buharları tüten bataklıkları hayal bile edemiyordu. Oysa Afrika’da savaşlara katılmış olan piskopos için bunları kavramak çok daha kolaydı.</p>

  <p class="block6">“Din adamlarımızın Antiller’de mutluluktan çıldırdıklarını duymuştum,” dedi Delaura.</p>

  <p class="block6">“Bazıları da kendilerini asıyorlar,” diye karşılık verdi piskopos. “Orası, oğlancılığın, putperestliğin ve yamyamlığın kol gezdiği bir krallık.” Sonra da önyargılı olmaksızın ekledi: “Tıpkı Mağrip ülkesi gibi.”</p>

  <p class="block6">Ama aynı zamanda en çekici yanının bu olduğu kanısındaydı. Hıristiyan uygarlığının zenginliklerini çölde vaaz vermek gibi yöntemlerle kabul ettirebilecek düzeyde savaşçılara ihtiyaç vardı. Yine de yirmi üç yaşındaki Delaura, salt inançla bağlı olduğu Ruhülkudüs’ün<sup class="calibre2"><sup class="noteref" id="back_note_27"><a class="calibre3" href="../Text/index_split_033.html#note_27" title="27">27</a></sup></sup> sağ kolu olana kadar yolunun çizilmiş olduğuna inanıyordu.</p>

  <p class="block6">“Bütün yaşamım boyunca Vatikan kitaplığının baş yöneticisi olmanın hayalini kurdum,” dedi. “İşe yarayabileceğim tek görev bu.”</p>

  <p class="block6">Toledo’da<sup class="calibre2"><sup class="noteref" id="back_note_28"><a class="calibre3" href="../Text/index_split_034.html#note_28" title="28">28</a></sup></sup> onu bu hayaline eriştirebilecek bir görev için sınava katılmıştı ve kazanacağından emindi. Ama hocası inatla diretiyordu.</p>

  <p class="block6">“Yucatân’da kitaplık görevlisi olarak azizliğe ermek, Toledo’da eziyet çekerek ermekten daha kolaydır,” dedi ona. Delaura da, alçakgönüllülük göstermeksizin karşılık verdi: “Tanrı bana bu görevi bağışlayacak olsaydı, aziz değil melek olmak isterdim.”</p>

  <p class="block6">Hocasının önerisi üzerinde düşünmeyi daha bitirmemişken Toledo’ya atanmış, ama Yucatân’ı yeğlemişti. Ancak oraya asla ulaşamayacaklardı. Fırtınalı bir denizde yetmiş gün geçirdikten sonra Rüzgârüstü Boğazı’nda<sup class="calibre2"><sup class="noteref" id="back_note_29"><a class="calibre3" href="../Text/index_split_035.html#note_29" title="29">29</a></sup></sup> gemileri batmış, kendilerini kurtaran döküntü bir gemi konvoyu tarafından Darien’deki<sup class="calibre2"><sup class="noteref" id="back_note_30"><a class="calibre3" href="../Text/index_split_036.html#note_30" title="30">30</a></sup></sup> Santa Maria la Antigua’da kaderleriyle baş başa bırakılmışlardı. Orada, Kalyon Filosunun postasını boşuna bekleyerek bir yıldan fazla kalmışlar, sonunda piskopos De Câceres’i, bu topraklarda, sahibinin beklenmedik ölümüyle boşalmış olan bir kadroya geçici görevle atamışlardı.</p>

  <p class="block6">Kendilerini yeni yerlerine götürmekte olan tekneden uçsuz bucaksız Urabâ ormanlarını görünce, Delaura, Toledo’daki kasvetli kış aylarında annesinin çektiği özlemleri anlamıştı. Hayallerle dolu alacakaranlık saatleri, ürkütücü kuşlar, mangle ormanlarının çürümüş yaprakları, hiç yaşamamış olduğu bir geçmişin yürekten duyulan anıları gibi gelmişti ona.</p>

  <p class="block6">“Beni annemin anayurduna getirmek için işleri bu kadar güzel ancak Ruhülkudüs ayarlayabilirdi,” demişti.</p>

  <p class="block6">Aradan on iki yıl geçtiğinde piskopos, Yucatân hayalinden vazgeçmişti. Tam tamına yetmiş üç yaşındaydı, astımdan ölmek üzereydi ve Salamanca’da kar yağışını bir daha asla göremeyeceğini biliyordu. Sierva Maria’nın manastıra girdiği günlerde, müridine Roma’nın yolunu açar açmaz görevden çekilme kararını vermiş bulunuyordu.</p>

  <p class="block6">Cayetano Delaura, ertesi gün Santa Clara manastırına gitti. Sıcağa rağmen üzerinde ham yünden cüppesi, elinde de, iblise karşı verilecek savaşın ilk silahları olan bir şişe kutsanmış su ile ayin yağlarının bulunduğu bir kap vardı.</p>

  <p class="block6">Başrahibe, onu daha önce hiç görmemişti, ama zekâsının ve gücünün kopardığı fırtına, manastırın sessizliğini çoktan bozmuştu. Onu sabahın altısında ziyaretçi odasında karşıladığında, genç tavırları, eziyet çekmişlere özgü solgunluğu, sesinin madensel tınısı, beyaz perçeminin acayipliği başrahibeyi etkilemişti. Ama onun piskoposun savaşçısı olduğunu unutturmaya yetecek hiçbir erdem olamazdı. Buna karşılık, Delaura’nın dikkatini çeken tek şey tiorozların kopardığı yaygara olmuştu.</p>

  <p class="block6">“Sayıları altıyı geçmiyor, ama sanki yüz taneymişler gibi ötüyorlar,” dedi başrahibe. “Dahası, domuzlardan biri konuştu, bir keçi de üçüz doğurdu.” Sonra da hırsla ekledi: “Piskoposunuz bize o uğursuz armağanı yollamak lütfunda bulunduğundan beri her şey böyle oldu.”</p>

  <p class="block6">Öylesine coşkuyla çiçek açtığı için sanki doğal değilmiş etkisi yapan bahçe de başrahibeyi aynı biçimde telaşlandırıyordu. Oradan geçerlerken, çiçeklerin gerçekdışı büyüklük ve renklerde olduğuna, bazılarının da dayanılmaz kokular saçtığına Delaura’nın dikkatini çekti.</p>

  <p class="block6">Gündelik yaşamdaki her şeyde ona göre doğaüstü bir şeyler vardı. Söylediği her bir sözle Delaura onun kendisinden daha güçlü olduğunu hissetmiş, hemen silahlarını bilemeye koyulmuştu.</p>

  <p class="block6">“Kızı cin çarptığını söylemedik biz,” dedi, “yalnızca öyle olduğunu düşündürecek nedenler olduğunu söyledik.” “Gördüklerimiz her şeyi kendiliğinden anlatıyor,” dedi başrahibe.</p>

  <p class="block6">“Dikkat edin,” dedi Delaura. “Bazen anlamadığımız bazı şeyleri, Tanrının anlamadığımız şeyleri olabileceğini düşünmeden, şeytana yorarız.”</p>

  <p class="block6">“Aziz Tomâs söylemişti, ben de ona inanıyorum,” dedi başrahibe: “İblislere, doğruyu söyledikleri zaman bile inanmamak gerekir.”</p>

  <p class="block6">Manastırın ikinci katında sessizlik başlıyordu. Bir yanda gündüzleri asma kilitle kapatılan boş hücreler vardı, karşılarında da denizin enginliğine açılan bir dizi pencere. Rahibe adayları işleriyle uğraşıyor gibi görünüyorlardı, ama aslında zindan bölümüne doğru giderlerken akılları başrahibe ile ziyaretçisindeydi.</p>

  <p class="block6">Koridorun, Sierva Maria’nın hücresinin bulunduğu son bölümüne varmadan önce, bir kasap bıçağıyla iki arkadaşını öldürdüğü için ömür boyu hapis cezasına çarptırılmış eski bir rahibe olan Martina Laborde’nin hücresinin önünden geçtiler. Onları neden öldürdüğünü hiçbir zaman itiraf etmemişti. On bir yıldan beri oradaydı ve işlediği suçtan çok, başarısız firarlarıyla tanınıyordu. Ömür boyu zindanda olmanın, manastıra kapanmış bir rahibe olmakla aynı şey olduğunu asla kabul etmemişti ve bu ilkesine öylesine bağlıydı ki, mahkûmiyetini, manastırın inziva bölümünde hizmetçi olarak sürdürmeyi önermişti. Dinine gösterdiği aynı coşkuyla bağlı olduğu dindirilemez saplantısı, yeniden öldürmek zorunda kalsa bile özgür olmaktı.</p>

  <p class="block6">Delaura, biraz da çocukça merakını yenemeyerek, kapıdaki küçük pencerenin demir parmaklıkları arasından hücreye bir göz attı. Martina’nın arkası dönüktü. Kendisine bakıldığını sezinleyince kapıya doğru döndü ve Delaura o anda hissetti onun büyüsündeki gücü. Başrahibe, tedirginlikle onu pencereden uzaklaştırdı.</p>

  <p class="block6">“Dikkat edin,” dedi. “Bu yaratıktan her şey beklenir.” “O kadar mı?” diye sordu Delaura.</p>

  <p class="block6">“O kadar,” dedi başrahibe. “Elimde olsaydı, çoktan serbest bırakırdım. Bu manastır için fazlasıyla büyük bir huzursuzluk<span class="tab">&nbsp;&nbsp;&nbsp;&nbsp;&nbsp;&nbsp;</span>kaynağı.”</p>

  <p class="block6">Gardiyan kapıyı açtığında, Sierva Maria’nın hücresinden nemli bir küf kokusu yayıldı. Kız, şiltesiz taş yatağın üzerinde elleri, ayakları deri kayışlarla bağlanmış olarak sırtüstü yatıyordu.</p>

  <p class="block6">Ölüye benziyordu, ama gözlerinde denizin ışıltısı vardı. Delaura, onun tıpkı rüyasındaki gibi olduğunu gördü; bedenini bir titreme sarmış, buz gibi bir terle sırılsıklam olmuştu. Gözlerini yumdu, inancının bütün gücüyle alçak sesle dua etmeye başladı; duası bittiğinde kendini toparlamıştı.</p>

  <p class="block6">“Bu zavallı yavrucağı hiçbir cin çarpmış olmasa da, şimdi çarpması için buradaki hava son derece uygun,” dedi. Başrahibe, şöyle karşılık verdi:</p>

  <p class="block6">“Layık olmadığımız bir onur olurdu bu.”</p>

  <p class="block6">Çünkü hücreyi tertemiz tutmak için her şeyi yapmışlardı, ama Sierva Maria pisliği kendisi üretiyordu. “Bizim savaşımız ona karşı değil, onun içindeki cinlere karşı,” dedi Delaura.</p>

  <p class="block6">Yerdeki pisliklerden sakınmak için ayaklarının ucuna basa basa hücreye girdi, dualar mırıldanarak kutsanmış sudan serpti her yana. Başrahibe, suyun duvarlarda bıraktığı fiskelerden dehşete kapılmıştı.</p>

  <p class="block6">“Kan!” diye haykırdı.</p>

  <p class="block6">Delaura, onun mantıksızlığını ayıpladı. Suyun kırmızı renkte olması, kan olmasını gerektirmiyordu; öyle bile olsa bunun şeytanın işi olması için bir neden yoktu.</p>

  <p class="block6">“Bunun bir mucize olduğunu düşünmek daha yerinde olurdu, bu güç de yalnızca Tanrıya aittir,” dedi.</p>

  <p class="block6">Ama ne biriydi, ne de öteki, çünkü lekeler duvardaki kirecin üzerinde kuruduğunda kırmızı değil koyu yeşil bir renk almıştı. Başrahibe kıpkırmızı kesildi. Yalnızca Klaris rahibeleri değil, onun zamanının bütün kadınları herhangi bir akademik eğitimden yoksun bırakılmışlardı, ama o, ünlü ilahiyatçılar ve büyük mezhep sapkınları çıkmış bir ailenin içinde çok genç yaşında öğrenmişti Skolastik felsefenin kılıcını sallamayı.</p>

  <p class="block6">“Hiç olmazsa,” diye karşılık verdi, “kanın rengini değiştirme gücünü cinlerden esirgemeyelim.”</p>

  <p class="block6">“Zamanında gösterilen bir kuşkudan daha yararlı bir şey olamaz,” diye hemen yanıtladı Delaura ve ona dik dik baktı: “Aziz Augustinus’u<sup class="calibre2"><sup class="noteref" id="back_note_31"><a class="calibre3" href="../Text/index_split_037.html#note_31" title="31">31</a></sup></sup> okuyun.”</p>

  <p class="block6">“Elimdekileri çok iyi okumuşumdur,” dedi başrahibe. “Öyleyse yeniden okuyun,” dedi Delaura.</p>

  <p class="block6">Kızla ilgilenmeden önce, son derece yumuşak bir ses tonuyla gardiyana hücreden çıkmasını söyledi.</p>

  <p class="block6">Sonra, aynı tatlılığı göstermeden, şöyle dedi başrahibeye: “Siz de, lütfen.”</p>

  <p class="block6">“Sizin sorumluluğunuz altında,” dedi başrahibe.</p>

  <p class="block6">“Piskopos, hiyerarşinin en üstündedir,” diye karşılık verdi Delaura.</p>

  <p class="block6">“Bunu bana hatırlatmanıza gerek yok,” dedi başrahibe, biraz da alayla. “Sizlerin Tanrının sahipleri olduğunuzu zaten biliyoruz.”</p>

  <p class="block6">Delaura, son sözü söylemiş olma zevkini ona bıraktı. Yatağın kenarına oturarak, bir hekim titizliğiyle kızı muayene etti.</p>

  <p class="block6">Hâlâ titriyor, ama artık terlemiyordu.</p>

  <p class="block6">Yakından bakıldığında Sierva Maria’nın bedeninde sıyrıklar, çürükler vardı, kayışların sürtünmesinden teninde cılk yaralar açılmıştı. Ama en etkileyici olan, şarlatan hekimlerin becerileri sonucu işleyip cayır cayır yanan bir yara halini almış olan ayak bileğindeki ısırıktı.</p>

  <p class="block6">Delaura, kızı muayene ederken, bir yandan da onu oraya eziyet çektirmek için değil, ruhunu çalmak üzere bedenine bir cin girmiş olabileceğinden kuşku duydukları için getirdiklerini anlatıyordu ona. Gerçeği öğrenmek için onun yardımına ihtiyacı vardı. Ama kızın kendisini dinleyip dinlemediğini, bunun yürekten bir dilek olduğunu anlayıp anlamadığını saptamak olanaksızdı.</p>

  <p class="block6">Muayene sona erince, Delaura, bir kutu içinde bazı ilaçlar getirtti, ama eczacı rahibenin içeri girmesine izin vermedi. Kızın yaralarına merhem sürdü ve acıya karşı gösterdiği dirence hayran kalarak açık yaraların acısını hafif hafif üfleyerek azalttı. Sierva Maria, sorularının hiçbirine yanıt vermemiş, ne onun öğütleriyle ilgilenmiş, ne de herhangi bir şeyden yakınmıştı.</p>

  <p class="block6">Kitaplığın huzurlu havasına girene kadar Delaura’nın peşini bırakmayan yıldırıcı bir başlangıç olmuştu bu. Kitaplık, piskoposun evinin tek bir penceresi bile bulunmayan en büyük odasıydı ve duvarlar, sayısız kitapların dizili olduğu maun vitrinlerle kaplıydı. Odanın ortasında, üzerinde seyir haritaları, bir usturlap ve denizcilikle ilgili daha başka aletlerin bulunduğu kaba saba bir masa, bir de dünyanın yüzeyi genişledikçe birbirini izleyen haritacılar tarafından elle yapılmış eklemeleri ve düzeltmeleri bulunan bir küre vardı. Dip tarafta, üzerinde mürekkep hokkası, kalemtıraş, yazı yazmak için hindi palazı tüyleri, mektuplar için rıh ve içinde çürümüş tek karanfiliyle bir vazo bulunan rüstik bir çalışma masası duruyordu. Odanın içi yarı karanlıktı; bu yıllanmış kâğıt kokusu içinde bir ormanın serinliği ve dinginliği hissediliyordu. Salonun dip tarafındaki daha dar bir yerde, adi tahtadan kapakları olan kapalı bir dolap duruyordu.</p>

  <p class="block6">Burası, ‘dünyevi ve düzmece konular ve uydurma öyküler’ üzerine yazıldığı için Kutsal Engizisyonun sansür listesine uygun olarak yasaklanmış kitapların kapatıldığı yerdi. Kötü yola sapmış edebiyatın derinliklerini araştırmak üzere<span class="tab">&nbsp;&nbsp;&nbsp;&nbsp;&nbsp;&nbsp;</span>piskoposluk iznine sahip olan Cayetano Delaura’dan başka hiç kimse buraya girme hakkına sahip değildi.</p>

  <p class="block6">Onca yıllık bu huzurlu yer, Sierva Maria’yı tanıdığından beri onun için bir cehenneme dönüşmüştü.</p>

  <p class="block6">Ruhban sınıfından olsun olmasın, onunla saf düşüncelerin zevklerini paylaşan ve birlikte Skolastik turnuvalar, edebi yarışmalar, müzik geceleri düzenledikleri arkadaşlarıyla artık bir araya gelemeyecekti. İçindeki tutku, sonunda şeytanın kandırmacalarını kavrama çabasına dönüşmüş, manastıra yeniden gitmeden önce beş gün beş gece okumalarını ve düşüncelerini bu konuya adamıştı.</p>

  <p class="block6">Pazartesi günü piskopos, onun kararlı adımlarla oradan çıktığını gördüğünde, kendisini nasıl hissettiğini sordu.</p>

  <p class="block6">“Ruhülkudüs’ün kanatlarıyla uçuyorum,” dedi Delaura.</p>

  <p class="block6">İçini bir oduncu cesaretiyle dolduran kaba pamuklu cüppesini giymişti ve ruhunu umutsuzluğa karşı pekiştirmiş durumdaydı. Buna ihtiyacı da olacaktı. Gardiyan, selamına bir homurtuyla karşılık vermiş, Sierva Maria da onu asık bir yüzle karşılamıştı; dahası bayatlamış yiyecek artıkları ve yerlere saçılmış dışkılardan hücrenin içi soluk alınamaz bir haldeydi. Dua köşesinde, Kutsal İsa kandilinin yanında, o günkü öğle yemeği el sürülmemiş olarak duruyordu. Delaura, tabağı alarak, yağı donmuş kara fasulyeden bir kaşık uzattı kıza, ama kız başını çevirdi. Delaura, birkaç kez daha denedi, ama kızın tepkisi hep aynı oldu. Bunun üzerine Delaura, bir kaşık dolusu fasulyeyi kendi ağzına attı, tadına baktıktan sonra gerçekten iğrendiğini gösteren bir hareketle yüzünü buruşturarak yuttu.</p>

  <p class="block6">“Haklısın,” dedi. “Bu berbat bir şey.”</p>

  <p class="block6">Kız, hiç oralı olmadı. Delaura yangılı ayak bileğini tedavi ederken, kızın tüyleri diken diken olmuş, gözleri yaşarmıştı. Delaura, kızı yola getirdiğine inanarak, görevini yapan iyi bir rahibin fısıltılı sözleriyle onu yatıştırdı; sonunda yara bere içindeki bedenini rahatlatmak için kayışları çözmeye cesaret etti. Kız, hâlâ kendisinin olduklarını hissedebilmek için parmaklarını defalarca oynatarak, bağlanmaktan uyuşmuş ayaklarını gerdi. Sonra ilk kez olarak Delaura’ya baktı ve onu ölçüp biçerek vahşi bir hayvanın isabetli bir hamlesiyle atıldı üstüne.</p>

  <p class="block6">Gardiyan, onu tutup bağlamasına yardım etti.</p>

  <p class="block6">Delaura, hücreden çıkmadan önce, cebinden sandal ağacından bir tespih çıkararak, Sierva Maria’nın ermişlik kolyelerinin üzerine taktı.</p>

  <p class="block6">Piskopos, onun yüzü gözü tırmalanmış olarak ve elinde yalnızca bakmakla bile ağrıyan bir ısırıkla geldiğini görünce telaşa kapıldı. Ama onu asıl telaşlandıran, yaralarını bir savaş ganimeti olarak gösteren ve kuduz bulaşması tehlikesini alaya alan Delaura’nın bu tepkisi olmuştu. Yine de piskoposun hekimi ona sıkı bir tedavi uyguladı, çünkü bir sonraki Pazartesi günü gerçekleşecek olan güneş tutulmasının büyük afetlerin başlangıcı olmasından korkanlardan biriydi o da.</p>

  <p class="block6">Oysa katil rahibe Martina Laborde, Sierva Maria’nın en küçük bir direnmesiyle bile karşılaşmamıştı. Sanki bir rastlantı olarak oradan geçiyormuş gibi ayaklarının ucuna basarak yaklaşıp başını uzatarak hücrenin içine bakmış, onu elleriyle ayaklarından yatağa bağlanmış olarak görmüştü. Kız, dikkat kesilmişti; gözlerini ona dikerek tetikte bekledi, ta ki Martina kendisine gülümseyene kadar. O zaman o da gülümsedi ve koşulsuz olarak teslim oldu ona. Sanki Dominga de Adviento’nun ruhu hücrenin içine doluvermişti.</p>

  <p class="block6">Martina, kim olduğunu, suçsuzluğunu onca kez söylemekten sesi kısıldığı halde yaşamının geri kalanını geçirmek üzere neden orada olduğunu anlattı ona. Sierva Maria’ya neden oraya hapsedildiğini sorunca da kız, şeytan kovucusundan öğrendiğini söyleyebildi ancak:</p>

  <p class="block6">“İçimde cin varmış,” dedi.</p>

  <p class="block6">Martina, kendisinin, kızın doğruyu söylediği pek az beyazdan biri olduğunu bilmeden, onun yalan söylediğini ya da ona yalan söylemiş olduklarını düşünerek fazla üstelemedi. Ona yaptığı nakışlardan örnekler gösterdi, kız da aynı işi yapmayı denemesi için kendisini çözmesini istedi. Martina, daha başka dikiş gereçleriyle birlikte cebinde taşıdığı makası gösterdi ona.</p>

  <p class="block6">“Seni çözmemi istiyorsun,” dedi. “Ama şunu bil ki, bana kötülük etmeye kalkışacak olursan, seni öldürecek silahım var.” Sierva Maria, onun kararlılığından kuşku duymuyordu. Kendisini çözdürdü ve nakısı, tiorbayı çalmayı öğrendiği aynı kolaylık ve yatkınlıkla tıpatıp tekrarladı. Hücresine çekilmeden önce Martina, gelecek Pazartesi tam güneş tutulmasını birlikte izlemeleri için izin koparacağına söz verdi ona.</p>

  <p class="block6">Cuma sabahı gün ağarırken, kırlangıçlar, gökyüzünde geniş bir tur atarak kentle vedalaşmışlar ve sokaklarla damları iç bulandırıcı bir pislik yağmuruna tutmuşlardı. Öğle güneşleri taşlaşmış gübreleri kurutana ve gece esintileri havayı arındırana kadar yemek yemek ve uyumak kolay olmadı. Ama bu olayın yarattığı korku daha kalıcıydı. O güne kadar ne kırlangıçların tam uçuş sırasında pisledikleri görülmüştü, ne de gübrelerinin pis kokusunun hayatı bu kadar zorlaştırdığı.</p>

  <p class="block6">Elbette ki manastırda, Sierva Maria’nın göç kurallarını değiştirmeye yetecek güçlere sahip olabileceğinden kimsenin kuşkusu yoktu. Delaura, Pazar günü ayinden sonra, kapıdan aldığı küçük bir sepet dolusu tatlıyla bahçeden geçerken, havadaki ağırlıkta bile hissetmişti bunu. Olup bitenlere yabancı kalan Sierva Maria, tespihi hâlâ boynunda taşıyordu, ama ne onun selamına karşılık verdi, ne de dönüp bakmaya yanaştı. Delaura, onun yanına oturarak, sepetteki peynir tatlılarından birini keyifle yemeye koyuldu ve ağzı dolu olarak şöyle dedi: “Nefis bir şey.”</p>

  <p class="block6">Tatlının öbür yarısını Sierva Maria’nın ağzına yaklaştırdı. Kız, ağzını kaçırdı ama daha önce yaptığı gibi başını duvara çevirmeyip, gardiyanın kendilerini gözetlediğini işaret etti. Delaura, eliyle kapıya doğru sert bir hareket yaparak, “Çekilin oradan,” diye emretti.</p>

  <p class="block6">Gardiyan çekilip gidince, kız, günlerdir süren açlığını yarım tatlıyla bastırmak istedi, ama ağzına aldığını tükürdü. “Tadı kırlangıç pisliği gibi,” dedi. Yine de keyfi yerine gelmişti. Sırtını yakan sıyrıkları tedavi etmesine göz yumdu ve ilk olarak Delaura’ya dikkat ettiğinde elinin sarılı olduğunun farkına vardı. Yalandan olamayacak masum bir tavırla eline ne olduğunu sordu.</p>

  <p class="block6">“Bir metreden fazla kuyruğu olan küçük bir kuduz köpek ısırdı,” dedi Delaura.</p>

  <p class="block6">Sierva Mana, yarayı görmek istedi. Delaura, sargıyı çıkardı; kız, halka halindeki mosmor yaraya, sanki kormuş gibi işaret parmağıyla hafifçe dokundu ve ilk olarak güldü.</p>

  <p class="block6">“Hastalıktan daha beterim ben,” dedi.</p>

  <p class="block6">Delaura, ona İncil’den değil, Garcilaso’dan alınmış bir yanıt verdi: “Bu acıya dayanacak olana elbet yaparsın bunu.”</p>

  <p class="block6">Hayatında çok büyük ve onarılamaz bir şeyin oluşmaya başladığının anlaşılmasıyla heyecan içinde ayrıldı oradan.</p>

  <p class="block6">Dışarı çıktığında gardiyan, başrahibenin emriyle, kuşatma sırasında olduğu gibi, birinin kendilerine zehirli yiyecekler göndermesi tehlikesine karşı dışardan yiyecek getirilmesinin yasak olduğunu hatırlattı ona. Delaura, yalan söyleyerek küçük sepeti piskoposun izniyle getirdiğini ileri sürdü ve mutfağının nefasetiyle ünlü bir manastırın sakinlerine böylesine berbat yemekler verilmesini resmen protesto etti.</p>

  <p class="block6">Delaura, akşam yemeğinde piskoposa yepyeni bir ruh hali içinde kitap okudu. Her zamanki gibi akşam dualarında ona eşlik etti ve dua ederken Sierva Maria’yı daha iyi düşünebilmek için gözlerini yumdu. Onu düşünerek, kitaplığa alışılandan daha erken çekildi; onu düşündükçe daha fazla düşünesi geliyordu. Garcilaso’nun aşk şiirlerini yüksek sesle okuyarak, her bir dizede kendi yaşamıyla ilişkili gizli bir haber bulunduğu kuşkusuyla korkuya kapıldı. Bir türlü uyku tutmuyordu.</p>

  <p class="block6">Gün doğarken alnını okumadığı kitaba dayayarak yazı masasının üzerinde iki büklüm kalmıştı. Uykusunun derinliklerinden, bitişikteki tapınakta yeni başlayan gün için okunan sabah duasının üç bölümüne kulak verdi.</p>

  <p class="block6">“Tanrı seni korusun Mana de Todos los Angeles” dedi uykusunda. Kendi sesiyle birden uyandı ve Sierva Maria’yı manastır gömleği içinde, alev alev yanan saçları omuzlarına dökülmüş olarak, solmuş karanfili atıp masanın üzerindeki vazoya yeni açmış bir demet gardenya koyarken gördü. Delaura, yanıp tutuşan bir sesle, Garcilaso’nun sözleriyle şöyle dedi ona: “Sizin için doğdum, sizin için yaşıyorum, sizin için ölmek zorundayım ve sizin için ölüyorum.” Sierva Maria, ona bakmadan gülümsedi. Delaura, gölgelerin bir aldatmacası olmadığından emin olmak için gözlerini yumdu. Onları yeniden açtığında görüntü silinip gitmişti, ama kitaplığın içi buram buram gardenya kokuyordu.</p>

  <p class="block6"></p>

  <p class="block7" id="calibre_pb_4">&nbsp;</p>
</body>
</html>
