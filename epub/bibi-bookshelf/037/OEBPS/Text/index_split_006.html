<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AŞK ve ÖBÜR CİNLER</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1>Beş</h1>

  <p class="block6">Piskopos, Delaura’yı bürosunda hesap vermeye çağırmış, onun eksiksiz ve apaçık itiraflarını, bir din görevi yerine getirmekte değil, adli bir sorunu çözümlemekte olduğunun bilinci içinde, üzerinde fazla düşünüp taşınmadan dinlemişti. Ona karşı gösterdiği tek zaaf, gerçek suçunu gizli tutmak olmuş, ama yetkilerini ve ayrıcalıklarını halka hiçbir açıklama yapmadan elinden alarak, cüzamlılara hastabakıcılık etmesi için onu Amor de Dios hastanesine yollamıştı. Delaura, cüzamlılar için sabah beş ayinini yönetmekle avunmasına izin vermesi için yalvarmış, piskopos da bu hakkı ona bağışlamıştı. Delaura, içinde derin bir rahatlama duygusuyla diz çöktü ve birlikte Kutsal İsa duasını okudular. Sonra piskopos onu kutsadı ve kendini toparlamasına yardım etti.</p>

  <p class="block6">“Tanrı yardımcın olsun,” dedi ve onu yüreğinden sildi.</p>

  <p class="block6">Cayetano cezasını çekmeye başladıktan sonra bile, piskoposluğun ileri gelen din adamları onun için araya girmişlerdi, ama piskopos yumuşamıyordu. Şeytan kovucuların, eninde sonunda defetmek istedikleri aynı cinler tarafından çarpıldıkları kuramını kabul etmiyordu. İleri sürdüğü son gerekçe, Delaura’nın, onlara İsa’nın değişmez yetkisiyle karşı koymakla yetinmeyip, inanç sorunları üzerinde onlarla tartışmaya girme saygısızlığında bulunmuş olmasıydı. Piskoposun dediğine göre, ruhunu tehlikeye atan ve onu mezhep sapkınlığının kıyısına kadar getiren de bu olmuştu. Ama herkesi asıl şaşırtan, piskoposun, olsa olsa pişmanlık göstermesinin yeterli olacağı bir kabahat yüzünden, en güvendiği adamına karşı bu derece sert davranmasıydı.</p>

  <p class="block6">Martina, Sierva Maria’nın bakımını örnek bir bağlılıkla üstlenmişti. Bağışlanma ricasının olumsuz karşılanmasından o da son derece üzgündü, ama kız, terasta iş işledikleri bir akşam gözlerini kaldırıp da onu gözyaşları içinde görene kadar fark etmemişti bunu. Martina, umutsuzluğunu ondan gizlemedi: “Bu zindanda yavaş yavaş ölmektense, çoktan ölmüş olmayı isterdim.”</p>

  <p class="block6">Dediğine göre tek umudu, Sierva Maria’nın, cinleriyle olan ilişkisiydi. Onların kim olduklarını, nasıl olduklarını, onlarla nasıl konuşulduğunu bilmek istiyordu. Kız, altı tane cini olduğunu söyledi; Martina da içlerinden birinin kimliğini, bir zamanlar anne ve babasının evine dadanmış olan Afrikalı bir cin olarak tanıdı. Bu yeni hayal, ona can katmıştı.</p>

  <p class="block6">“Onunla konuşmak isterdim,” dedi. Sonra da verilecek mesajı açıkça belirtti: “Ruhuma karşılık olarak.”</p>

  <p class="block6">Sierva Maria, işi hınzırlığa vurmuştu. “Dili yok,” dedi. “İnsan onun yüzüne bakınca ne dediğini anlıyor.” Sonra da bütün ciddiyetiyle, bir dahaki karşılaşmalarında onunla görüşmesi için kendisine haber vereceğine söz verdi.</p>

  <p class="block6">Cayetano’ya gelince, büyük bir alçakgönüllülükle hastanenin berbat koşullarına boyun eğmişti. Ölüme terk edilmiş olan cüzamlılar, palmiye yapraklarından yapılma barakaların düzleştirilmiş toprak zemininde yatmış uyuyorlardı. Pek çokları, ellerinden geldiğince sürüklenip gidiyorlardı. Genel tedavi günü olan Salı günleri, dayanılmaz bir hal alıyorlardı. Cayetano, en düşkünlerin bedenlerini ahırdaki yalağın içinde yıkayarak ruhunu arındırma özverisini kendi kendine üstlenmişti.</p>

  <p class="block6">Kefaretinin ilk Salı günü, rahiplik saygınlığı kaba saba hastabakıcı gömleğine indirgenmiş olarak bu işlerle uğraşırken, markinin kendisine hediye etmiş olduğu doru atın sırtında Abrenuncio çıkageldi.</p>

  <p class="block6">“O göz nasıl gidiyor,” diye sordu ona.</p>

  <p class="block6">Cayetano, bahtsızlığından söz etmek ya da durumuna üzülmek için fırsat vermedi ona. Gerçekten de güneş tutulmasının izini gözünün retinasından silmiş olan göz damlası için teşekkür etti.</p>

  <p class="block6">“Teşekkür edecek bir şey “yok,” dedi Abrenuncio. “Güneşten göz kamaşmasına karşı bildiğimiz en iyi şeyi verdim size: yağmur suyu damlaları.”</p>

  <p class="block6">Kendisini ziyarete gelmesini söyledi. Cayetano da, izinsiz sokağa çıkamadığını anlattı. Abrenuncio, oralı olmadı. “Bu krallıklardaki zaafları biliyorsanız, yasaların üç günden fazla uygulanmadığını da biliyorsunuz demektir,” dedi. Bir yandan kefaretini öderken, bir yandan da çalışmalarını sürdürmesi, için kitaplığının emrine amade olduğunu söyledi. Cayetano, onun bu sözlerini ilgiyle, ama herhangi bir hayale kapılmadan dinledi.</p>

  <p class="block6">“Sizi kederinizle baş başa bırakıyorum,” diye sözünü tamamladı Abrenuncio, atını mahmuzlayarak.</p>

  <p class="block6">“Hiçbir tanrı, sizinki gibi bir yeteneği, cüzamlıları yıkayarak boşa harcasın diye yaratmış olamaz.”</p>

  <p class="block6">Ertesi Salı, Felsefi Mektuplar’ın Latince cildini ona hediye olarak götürdü. Cayetano, kitabın sayfalarını karıştırdı, içini kokladı, değerini hesapladı. Kitabın değerini ne kadar çok anlarsa, Abrenuncio’yu o kadar az anlayabiliyordu.</p>

  <p class="block6">“Beni neden bu kadar mutlu ettiğinizi bilmek isterdim,” dedi.</p>

  <p class="block6">“Çünkü biz tanrıtanımazlar, din adamları olmadan yaşamayı beceremeyiz,” diye karşılık verdi Abrenuncio. “Hastalar bize bedenlerini emanet ederler, ama ruhlarını değil; biz de, tıpkı şeytan gibi, Tanrıyla o ruhlar için tartışmaya çalışırız.”</p>

  <p class="block6">“Bu, sizin inançlarınıza hiç uymuyor,” dedi Cayetano.</p>

  <p class="block6">“Onların ne olduğunu ben bile bilmiyorum,” diye karşılık verdi Abrenuncio. “Ama Kutsal Mahkeme biliyor,” dedi Cayetano.</p>

  <p class="block6">Sanılabileceğinin tersine, bu iğneleyici söz Abrenuncio’yu heveslendirmişti. “Eve gelin de bunu rahatça tartışalım,” dedi. “Geceleri iki saatten fazla uyumuyorum, hep de bölük pörçük olmak üzere, onun için ne zaman gelseniz olur.” Ve atı mahmuzlayarak çekip gitti.</p>

  <p class="block6">Cayetano, çok geçmeden, büyük bir gücü yarı yarıya kaybetmenin mümkün olmadığını anlamıştı. Eskiden gözde olduğu için peşinden ayrılmayan aynı insanlar, bir cüzamlıymış gibi ondan kaçıyorlardı.</p>

  <p class="block6">Dünyasal sanat ve edebiyat konularını paylaştığı arkadaşları, Kutsal Mahkeme’yle çatışmamak için bir yana çekilmişlerdi. Ama onun umurunda bile değildi. Sierva Maria’dan başkasına verecek kalbi yoktu, yine de ona yetmiyordu.</p>

  <p class="block6">Onları ayırabilecek ne okyanuslar, ne dağlar, ne yeryüzünün ya da gökyüzünün yasaları, ne de cehennem gücü olamayacağından emindi.</p>

  <p class="block6">Bir gece, aşırı bir esinlenmeyle, ne yapıp yapıp manastıra sızabilmek için hastaneden kaçtı.</p>

  <p class="block6">Manastırın dört kapısı vardı: döner kapı olan ana giriş, deniz tarafında aynı büyüklükte bir başka kapı, iki de küçük servis kapısı. Bunlardan ilk ikisinin aşılması olanaksızdı. Cayetano’nun, Sierva Maria’nın zindan bölümündeki penceresini, artık kafesli olmayan tek pencere olması nedeniyle, ta kumsaldan saptaması zor olmamıştı. Yoldan bakıp tırmanabileceği en küçük bir açıklığı boşuna arayarak, binayı karış karış inceledi.</p>

  <p class="block6">Tam artık pes etmek üzereydi ki, halkın Cessatio a Divinis sırasında manastıra yiyecek taşıdığı tüneli hatırladı. O dönemde kışla ya da manastırlarda tünellere sık sık rastlanırdı. Kentte bilinen en az altı tünel vardı, yıllar geçtikçe daha başkaları da keşfediliyor ve öykülere konu oluyordu. Vaktiyle mezarcı olan bir cüzamlı, Cayetano’ya aradığının hangisi olduğunu açıklamıştı: Manastırı, geçen yüzyılda ilk Klarislerin mezarlığı olan boş bir arsaya bağlayan, artık kullanılmaz olmuş bir su kanalı vardı. Tam zindan bölümünün altına ve aşılmaz gibi görünen dimdik, çok yüksek bir duvarın önüne çıkıyordu. Yine de Cayetano, dua gücüyle her şeyin elde edilebileceğine inandığı için, başarısız pek çok denemeden sonra duvara tırmanmayı becerdi.</p>

  <p class="block6">Gecenin geç saatinde zindan sakindi. Gardiyanın dışarda uyuduğundan emin olduğu için, kapısı aralık olarak horlamakta olan Martina Laborde’ye dikkat etti yalnızca. O âna kadar serüvenin gerilimi içinde boşlukta gibiydi, ama kendini, halkadaki asma kilidi açık olarak hücrenin önünde bulunca, kalbi yerinden fırlayacakmış gibi oldu. Kapıyı parmaklarının ucuyla itti, menteşelerin gıcırtısı süresince kalbi durmuştu sanki ve Sierva Maria’yı İsa kandilinin ışığında uyur gördü. Kız, birden gözlerini açmış, ama onu cüzamlılar hastabakıcılarının bezden gömleği içinde tanımakta güçlük çekmişti.</p>

  <p class="block6">“Duvara tırmandım,” dedi fısıltıyla. Sierva Maria, istifini bozmamıştı.</p>

  <p class="block6">“Ne için?” diye sordu.</p>

  <p class="block6">“Seni görmek için,” dedi Delaura.</p>

  <p class="block6">Ellerinin titremesi ve sesinin çatlak çatlak çıkmasından şaşkına dönerek daha başka ne söyleyeceğini bilemedi. “Gidin buradan,” dedi Sierva Maria.</p>

  <p class="block6">Delaura, sesinin çıkmayacağı korkusuyla birkaç kez başını sallayarak itiraz etti.</p>

  <p class="block6">“Gidin buradan,” diye yineledi kız. “Yoksa bağırırım.”</p>

  <p class="block6">O sırada Delaura ona öylesine yakındı ki, bakire soluğunu hissedebiliyordu.</p>

  <p class="block6">“Beni öldürseler de gitmem,” dedi. Sonra birdenbire kendini korkunun öte yanında hissederek, kararlı bir ses tonuyla ekledi: “Yani bağıracaksan başlayabilirsin.”</p>

  <p class="block6">Kız, dudaklarını ısırdı. Cayetano, yatağın kenarına oturdu ve ona çektiği cezayı ayrıntılarıyla anlattı, ama nedenlerini söylemedi. Kız, onun söyleyebildiğinden çok daha fazlasını anlamıştı. Korkusuzca baktı ona ve gözünün üzerinde neden bant olmadığını sordu.</p>

  <p class="block6">“Artık gerekmiyor,” dedi Delaura, yüreklenerek. “Şimdi artık gözlerimi yumuyorum ve altından bir ırmak gibi çağlayan bir saç görüyorum.”</p>

  <p class="block6">İki saat sonra mutluluk içinde ayrıldı oradan, çünkü Sierva Maria, kapıdan aldığı o sevdiği tatlıları getirdiği sürece gelmesini kabul etmişti. Ertesi gece o kadar erken gelmişti ki, manastırda hâlâ hareket vardı; kızın kandili de, Martina’nın verdiği nakısı bitirebilmek için hâlâ yanıyordu. Üçüncü gece, ışığı beslemek için fitille yağ götürdü. Cumartesiye rastlayan dördüncü gece, Sierva Maria’nın, zindanın içinde yeniden üremiş olan bitlerini ayıklamasına yardım ederek saatler geçirdi. Kızın saçları tertemiz olup tarandığında, Delaura bir kez daha arzunun verdiği buz gibi terleri hissetti. Düzensiz soluklarla Sierva Maria’nın yanına uzandı ve onun berrak gözlerini kendisininkilerin bir karış uzağında buldu. İkisi de ne yapacaklarını bilemez haldeydiler. Korkusundan dua eden Delaura, onun bakışlarına karşılık veriyordu. Sonunda kız, konuşmaya cesaret edebildi: “Kaç yaşındasın?”</p>

  <p class="block6">“Martta otuz üçümü bitirdim,” dedi Delaura. Kız, onu inceledi.</p>

  <p class="block6">“Artık epeyce yaşlı sayılırsın,” dedi, biraz da alayla. Alnındaki kırışıklara bakarak, yaşının bütün acımasızlığıyla ekledi:</p>

  <p class="block6">“Kırışmış bir ihtiyarcık.”</p>

  <p class="block6">Delaura, alınmadı onun bu sözlerinden. Sierva Maria, neden beyaz bir perçemi olduğunu sordu ona. “O bir leke,” diye yanıt verdi Delaura.</p>

  <p class="block6">“Boya mı?” diye sordu kız.</p>

  <p class="block6">“Doğal,” dedi Delaura. “Annemin de vardı.”</p>

  <p class="block6">O âna kadar onun gözlerinin içine bakmayı bırakmamış, kız ise teslim olma belirtisi göstermemişti.</p>

  <p class="block6">Delaura derin derin içini çekerek, bir dize okudu:</p>

  <p class="block6">“Ah o tatlı anlar, artık benim olmayan.”<sup class="calibre2"><sup class="noteref" id="back_note_44"><a class="calibre3" href="../Text/index_split_050.html#note_44" title="44">44</a></sup></sup></p>

  <p class="block6">Kız, anlamamıştı.</p>

  <p class="block6">“Büyükannemin büyükannesinin büyükbabasının bir şiiri,” diye açıkladı Delaura. “Üç kaside, iki mersiye, beş şarkı, kırk sone yazmıştı. Çoğu da, asla kendisinin olamamaktan öte bir ayrıcalığı bulunmayan bir Portekizli hanım içindi, önce kendisi evli olduğu için, sonra da o bir başkasıyla evlendiği ve ondan önce öldüğü için.”</p>

  <p class="block6">“O da rahip miydi?” “Askerdi,” dedi Delaura.</p>

  <p class="block6">Sierva Maria’nın yüreğinde bir kıpırtı olmuştu, şiiri yeniden dinlemek istedi. Delaura, şiiri yeniden okudu, hem bu kez yoğun bir sesle ve iyice hakkını vererek, ömrünün baharındaki bir savaşta aldığı taş yarasıyla ölen, aşk ve silah şövalyesi Don Garcilaso de la Vega’nın kırk sonesinin sonuncusuna varana kadar okudu.</p>

  <p class="block6">Cayetano, okumayı bitirince, Sierva Maria’nın elini tutarak kalbinin üzerine götürdü. Kız, içindeki acının gümbürtüsünü hissediyordu.</p>

  <p class="block6">“İşte hep böyleyim,” dedi Delaura.</p>

  <p class="block6">Ve paniğe yer vermeden, yaşamasını engelleyen o belirsiz şeyden kurtardı kendini. Onu düşünmeden geçirdiği tek bir ânı bile olmadığını, yediği ve içtiği her şeyde ondan bir tat bulunduğunu, yalnızca Tanrının olan bir hak ve güce sahip olarak hayatının her saatini bütünüyle doldurduğunu ve kalbinin alacağı en büyük zevkin onunla birlikte ölmek olacağını itiraf etti. Soneleri okurkenki aynı akıcılık ve ateşlilikle, ona bakmadan sürdürüyordu konuşmasını, ta ki Sierva Maria’nın uyuyakaldığı izlenimini edinene kadar. Ama kız uyanıktı, ürkek bir dişi geyik gibi gözlerini ona dikmiş bakıyordu. Zorlukla sorabildi: ,</p>

  <p class="block6">“Ya şimdi?”</p>

  <p class="block6">“Şimdi, hiç,” dedi Delaura. “Bunu bilmen bana yeter.”</p>

  <p class="block6">Daha fazla devam edemedi. Sessizce ağlayarak kolunu ona yastık olsun diye başının altından geçirdi; kız da, onun yanında kıvrılıp dertop oldu. Horozlar ötmeye başlayana kadar, uyumadan, konuşmadan öylece kaldılar ve Delaura, saat beş ayinine vaktinde yetişebilmek için apar topar kalkıp gitti. Gitmeden önce, Sierva Maria, sedef ve mercan boncuklardan on sekiz karış uzunluğundaki o değerli Oddûa kolyesini armağan etti ona.</p>

  <p class="block6">Yüreğindeki korkunun yerini kalp çarpıntıları almıştı. Delaura için rahat huzur kalmamıştı artık; Sierva Maria’yı görmek için hastaneden kaçtığı o mutlu saate kadar her şeyi baştan savma yapıyor, havalarda uçuyordu. Sürekli yağan yağmurlardan sırılsıklam bir halde soluk soluğa varıyordu hücreye; kız da onu öylesine büyük bir kaygıyla bekliyordu ki, Delaura’nın tek bir gülümsemesi bile ona yeniden rahat bir soluk aldırıyordu. Bir gece, onca kez dinlemekten artık ezberlediği dizelerle kendisi başladı söze. “Durup baktığımda nasıl olduğuma / ve bana attırdığın o adımlara”<sup class="calibre2"><sup class="noteref" id="back_note_45"><a class="calibre3" href="../Text/index_split_051.html#note_45" title="45">45</a></sup></sup> “diye okudu. Sonra da hınzırca sordu:</p>

  <p class="block6">“Gerisi neydi?”</p>

  <p class="block6">“Öleceğim, vuruldum çünkü bilmeden, <i class="calibre1">isterse öldürmeyi çok iyi bilen”</i><sup class="text"><sup class="noteref" id="back_note_46"><a class="calibre3" href="../Text/index_split_052.html#note_46" title="46">46</a></sup></sup> dedi Delaura.</p>

  <p class="block6">Kız, aynı yumuşaklıkla yineledi soneyi ve en sonuncusuna kadar böylece sürdürdüler, dizeleri atlayarak, soneleri istedikleri gibi bozup değiştirerek, onlarla kendilerininmiş gibi dilediklerince oynayarak. Sonunda yorgunluktan uyuyakalmışlardı. Gardiyan, sabahın saat beşinde, horozların yaygarası arasında, elinde kahvaltıyla girdi içeri; her ikisi de korkuyla uyandılar.</p>

  <p class="block6">Yürekleri duracak gibi olmuştu. Gardiyan, kahvaltıyı masanın üzerine bıraktı, elindeki fenerle her zamanki denetimini yaptı ve Cayetano’yu yatakta göremeden çekip gitti.</p>

  <p class="block6">“Şu İblis, çok yaman,” diye alay etti Delaura, soluğu yerine gelince. “Beni de görünmez yaptı.”</p>

  <p class="block6">Sierva Maria’nın, gardiyanın o gün hücreye yeniden gelmemesi için bütün kurnazlığını kullanması gerekmişti. O gece geç saatlerde, bütün bir gün gönül eğlendirdikten sonra, birbirlerini ezelden beri sevdiklerini hissediyorlardı. Cayetano, şakayla karışık bir hareketle, Sierva Maria’nın korsajının kordonunu çözme cesaretini gösterdi. Kız, göğüslerini iki eliyle korudu; gözlerinde bir öfke ışıltısı yanıp sönmüş, yüzünden bir pembelik esip geçmişti. Cayetano, kızın ellerini, sanki alev alev yanıyorlarmış gibi, baş ve işaret parmaklarıyla tutarak göğüslerinden ayırdı. Kız, direnmeye çabaladı; o ise, yumuşak ama kararlı bir hareketle karşı koydu.</p>

  <p class="block6">“Benimle birlikte söyle,” dedi ona. “Sonunda geldim işte ellerinize.”<sup class="calibre2"><sup class="noteref" id="back_note_47"><a class="calibre3" href="../Text/index_split_053.html#note_47" title="47">47</a></sup></sup></p>

  <p class="block6">Kız, boyun eğdi. “Öyle sımsıkı sarılarak ölmeye” diye sürdürdü, Delaura buz gibi parmaklarıyla korsajını açarken. Sierva Maria, korkudan tir tir titreyerek, zorlukla çıkan bir sesle tekrarladı: “Kanıtlansın yalnız benim bedenimde / nice keskindir kılıç yenik düşende.”<sup class="calibre2"><sup class="noteref" id="back_note_48"><a class="calibre3" href="../Text/index_split_054.html#note_48" title="48">48</a></sup></sup> O zaman Delaura, ilk kez olarak dudaklarından öptü onu. Sierva Maria’nın bedeni, bir iniltiyle ürperdi, hafif bir meltem ürpertisi içinde kendini kaderine terk etti. Delaura, parmaklarının ucunu, neredeyse değdirmeyerek kızın teninin üzerinde gezdirdi ve ilk kez kendini bir başka bedenin içinde hissetme mucizesini yaşadı. İçinden bir ses, Sierva Maria, kölelerin barakalarında serbest aşkın tüm gücünü ortaklaşa yaşarken, kendisinin, Latince ve Yunancayla geçirdiği uykusuz gecelerinde, inancının coşkusuyla kendinden geçtiği zamanlarda, bakirliğin ıssız çöllerinde şeytanın ne kadar uzağında olduğunu anlatıyordu ona. Kendisini onun yönlendirmesine bırakarak, karanlıklarda el yordamıyla ilerliyordu, ama son anda pişman olmuş, ruhsal bir çöküntünün içine yuvarlanmıştı. Gözleri kapalı olarak yüzükoyun kalakaldı. Sierva Maria, onun bu sessizliğinden ve ölü gibi hareketsizliğinden korkuya kapılmıştı; parmağıyla dokundu ona.</p>

  <p class="block6">“Neyiniz var?” diye sordu.</p>

  <p class="block6">“Bırak beni şimdi,” diye mırıldandı Delaura. “Dua ediyorum.”</p>

  <p class="block6">Daha sonraki günlerde, birlikte oldukları zamanlarda huzur dolu yalnızca birkaç an geçirebilmişlerdi. Aşk acılarından konuşmaktan bıkmıyorlardı. Birbirlerini öpücüklere boğuyorlar, hüngür hüngür ağlayarak birbirlerine aşk dizeleri okuyorlar, birbirlerinin kulağına şarkılar fısıldıyorlar, güllerinin son damlasına kadar arzu bataklıklarında çırpınıyorlardı: bitkin ama el değmemiş olarak. Çünkü Delaura, son nefesini verene kadar yeminini tutmaya karar vermişti, Sierva Maria da bunu onunla paylaşıyordu.</p>

  <p class="block6">Tutkularına ara verdiklerinde, birbirlerine aşırıya kaçan deneyler uyguluyorlardı. Delaura, onun uğruna her şeyi yapabileceğini söylemişti. Sierva Maria da, çocukça bir acımasızlıkla, hatırı için bir hamamböceği yemesini istedi ondan.</p>

  <p class="block6">Delaura, kızın engellemesine fırsat vermeden bir hamamböceği yakalayarak canlı canlı yutuverdi. Böyle çılgınca meydan okumaların bir başkasında, Delaura, hatırı için saç örgüsünü kesip kesemeyeceğini sordu ona; kız da kesebileceğini söyledi, ama yan şaka yara ciddi olarak, adağının koşulunu yerine getirebilmesi için, o zaman kendisiyle evlenmesi gerekeceği konusunda uyardı onu. Bunun üzerine Delaura, hücreye bir mutfak bıçağı getirerek şöyle dedi: “Doğru mu değil mi görelim bakalım.” Kız, saçını kesebilsin diye sırtını döndü ona. Sonra da meydan okudu: “Cesaretin varsa kes bakalım.” Delaura, cesaret edemedi. Birkaç gün sonra kız, onu oğlak boğazlar gibi boğazlamasına izin verip vermeyeceğini sordu. Delaura, gözünü kırpmadan izin vereceğini söyledi. Kız, bıçağı çıkararak denemeye hazırlandı. Delaura, son andaki çırpınışın korkusuyla yerinden fırladı. “Sen değil,” dedi.</p>

  <p class="block6">“Sen değil.” Kız, gülmekten katılarak nedenini sordu, o da doğrusunu söyledi. “Sen gerçekten cesaret edersin de ondan.” Tutkudan arta kalan sakin zamanlarında, gündelik sevginin sıkıntılarını da yaşamaya başlamışlardı. Delaura eve dönen bir kocanın doğallığı içinde geldiğinde görsün diye, Sierva Maria hücreyi temiz ve tertipli tutuyordu. Cayetano da ona okuma yazma gösteriyor, özgür olup evlenecekleri o mutlu günün beklentisi içinde, onu şiirin ilahi dünyasına sokarak, Ruhülkudüs’e bağlılığı öğretiyordu.</p>

  <p class="block6">27 Nisan sabahı şafak sökerken, Cayetano hücreden çıktıktan sonra Sierva Maria’nın uykuya dalmak üzere olduğu bir sırada, şeytan kovma işlemlerini başlatmak üzere haber vermeden onu almaya gelmişlerdi. Bir ölüm mahkûmunun ayiniydi bu. Onu sürükleye sürükleye yalağın başına götürdüler, kova kova sularla yıkadılar, çekiştire çekiştire boynundaki kolyeleri aldılar ve ona mezhep sapkınlarına özgü o kaba saba gömleği giydirdiler. Bostancılıkla uğraşan bir rahibe, bir ağaç budama makasının dört koca darbesiyle saçını ensesinden keserek, avluda yanmakta olan odun ateşine fırlatıp attı.</p>

  <p class="block6">Berberliği üstlenen rahibe, sonra da kızın saçının geri kalanını, tıpkı Klarislerin başlıklarının altındaki gibi, yarım parmak boyunda kırparak, her kırpıntıyı kestikçe ateşe atmayı sürdürdü. Sierva Maria, alevlerin altın renkli parıltısını görerek el değmemiş odunun çıtırtılarını duymuş, taş kesilen yüzünde tek bir kas bile oynamaksızın, insanın genzini tıkayan yanan boynuz dumanının kokusunu almıştı. En sonunda da ona bir deli gömleği giydirdiler, üzerini bir cenaze örtüsüyle örttüler ve iki köle kız onu bir asker sedyesinin üzerinde taşıyarak kiliseye götürdü.</p>

  <p class="block6">Piskopos, önde gelen din adamlarından oluşan Rahipler Meclisine çağrıda bulunmuş, onlar da Sierva Maria’ya yapılacak işlemlerde hazır bulunsunlar diye içlerinden dört kişiyi seçmişlerdi.</p>

  <p class="block6">Piskopos, son bir çaba göstererek çok kötü durumdaki sağlığını alt etmişti. Törenin, daha önceki unutulmaz şeytan kovma ayinlerinde olduğu gibi katedralde değil, Santa Clara manastırının kilisesinde yapılmasını buyurmuş, şeytan kovma işlemini de kendisi üstlenmişti.</p>

  <p class="block6">Başlarında başrahibe olmak üzere Klaris rahibeleri, daha sabah duaları öncesinden beri kilisenin koro bölümündeydiler; ışımakta olan günün öneminden etkilenmiş olarak org eşliğinde okumuşlardı sabah ilahilerini. Hemen arkasından Rahipler Meclisinin yüksek aşamalı üyeleri, üç tarikatın başkanları ve Kutsal Mahkeme’nin ileri gelenleri girdiler içeri. Bunların dışında tek bir sivil yoktu, olamazdı da.</p>

  <p class="block6">Piskopos, üzerinde büyük tören giysileriyle, dört köle tarafından tahtırevanla taşınarak ve avutulamaz bir keder havası içinde en son geldi kiliseye. Ana mihrabın karşısına, görkemli cenaze törenlerinde kullanılan mermer katafalkın yanında, gövdesini kımıldatmasını kolaylaştıran bir döner sandalyeye oturdu. Saat tam altıda, iki köle, deli gömleği giydirilmiş, üzeri hâlâ mor renkli örtüyle örtülü olan Sierva Maria’yı sedyeyle içeri getirdiler.</p>

  <p class="block6">Ayin ilahileri sırasında sıcaklık dayanılmaz bir hal almıştı. Orgun bas sesleri, kilisenin bezemeli ahşap tavanlarında gümbürdüyor, koronun kafesleri ardında görünmeyen Klarislerin cılız seslerinin yer yer duyulmasına bile pek fırsat vermiyordu. Sierva Maria’nın sedyesini taşıyan yan çıplak iki köle, onun yanında nöbette kalmışlardı. İlahinin sonunda kızın üzerindeki örtüyü kaldırdılar ve onu mermer katafalkın üzerine ölü bir prenses gibi yatar bıraktılar. Piskoposun köleleri onu koltuğuyla birlikte kaldırarak götürüp kızın yanına koydular ve ana mihrabın karşısındaki geniş alanda onları yalnız bırakıp yerlerine döndüler.</p>

  <p class="block6">Bundan sonraki aşama, ilahi bir mucizenin başlangıcına benzeyen dayanılmaz bir gerilim ve salt bir sessizlik olmuştu. Bir rahip çömezi, kutsanmış su kabını piskoposun elinin altına koydu. Piskopos, kutsal su serpmecini bir savaş tokmağı gibi kavrayarak Sierva Maria’nın üzerine eğildi ve dualar mırıldanarak bedenine boydan boya su serpti. Şeytanı kovmak için birdenbire söylemeye başladığı sözler, kiliseyi temellerine kadar sarsmıştı.</p>

  <p class="block6">“Her kim olursan ol,” diye haykırdı, “İsa’nın, Tanrı’nın, görülen ve görülmeyen, var olan, var olmuş olan ve var olacak olan her şeyin Efendisi’nin emriyle, vaftizle kurtarılmış olan o bedeni terk et ve karanlıklara geri dön.”</p>

  <p class="block6">Korkudan kendinden geçmiş olan Sierva Maria da bir çığlık attı. Piskopos, onu susturmak için sesini yükseltiyor, ama o daha çok bağırıyordu. Piskopos, derin bir soluk alarak, sözlerine devam etmek için yeniden ağzını açtı, ama soluduğu hava göğsünün içinde sönüp gitmiş, onu dışarı verememişti. Sudan çıkmış balık gibi ağzını açarak yüzükoyun yere yığılmış ve tören korkunç bir kargaşa içinde sona ermişti.</p>

  <p class="block6">Cayetano, o gece Sierva Maria’yı, üzerinde deli gömleğiyle ateşler içinde titrer bir halde buldu.</p>

  <p class="block6">Onu en çok sinirlendiren de, saçları kırpılmış kafasının berbat görüntüsü olmuştu. Bir yandan onu kayışlardan kurtarırken, “Tanrım,” diye mırıldandı, “nasıl olur da böyle bir suç işlemelerine izin verirsin.” Sierva Maria, serbest kalır kalmaz onun boynuna sarıldı ve hüngür hüngür ağlarken hiç konuşmadan öylece birbirlerine sarılı kaldılar. Delaura, onun iyice boşalmasını bekledi. Sonra yüzünü kaldırarak şöyle dedi: “Artık gözyaşı yok.” Ve Garcilaso’nun bir dizesiyle sözünü bağladı: “Yeter sizin için benim döktüklerim.”</p>

  <p class="block6">Sierva Maria, kilisede geçirdiği o korkunç deneyimi anlattı ona. Koronun savaş çığlıklarına benzeyen bağrışmalarından, piskoposun hezeyan halinde haykırmalarından, yakıcı soluğu ve heyecandan ışıl ışıl yanan o güzel yemyeşil gözlerinden söz etti.</p>

  <p class="block6">“Tıpkı şeytana benziyordu,” dedi.</p>

  <p class="block6">Cayetano, onu yatıştırmaya çalıştı. O dev gibi gövdesine, fırtına gibi sesine ve sert yöntemlerine rağmen piskoposun iyi ve bilgili bir insan olduğu konusunda ona güvence verdi. Sierva Maria’nın duyduğu dehşet anlaşılır bir şeydi, ama hiçbir tehlike altında değildi.</p>

  <p class="block6">“Bütün istediğim, ölmek,” dedi kız.</p>

  <p class="block6">“Kendini öfkeli ve yenik düşmüş hissediyorsun, tıpkı sana yardım edemediğim için benim hissettiğim gibi,” dedi Delaura. “Ama Tanrı bize yeniden doğacağımız günü bahşedecektir.”</p>

  <p class="block6">Sierva Maria’nın kendisine armağan etmiş olduğu Oddûa kolyesini çıkardı ve elinden aldıklarının yerine onun boynuna taktı. Yatağa yan yana uzanarak, birbirlerinin acılarını paylaştılar; dünyadaki tüm sesler sönüp gitmeye başlamış, yalnızca tavanın ahşap bezemelerindeki termitlerin hışırtısı duyulur olmuştu. Heyecanları yatışmıştı. Cayetano, yarı karanlıkta konuştu:</p>

  <p class="block6">“İncil’in son kitabında, bir gün gelip tan yerinin hiç ağarmayacağı haber verilmektedir,” dedi.</p>

  <p class="block6">“Keşke o gün bugün olsa.”</p>

  <p class="block6">Sierva Maria, Cayetano gittikten sonra bir saat kadar uyumuş olmalıydı, tam o sırada yeni bir gürültüyle uyandı. Karşısında, yanında başrahibeyle birlikte, yaşlı bir rahip duruyordu; iriyarı bir gövdesi, güherçileden sertleşmiş esmer bir teni, kafasında dimdik olmuş saçları, kaba saba elleri ve insana güven duygusu veren gözleri vardı. Sierva Maria daha tam olarak uyanamadan, rahip, Yoruba dilinde şöyle dedi ona:</p>

  <p class="block6">“Sana kolyelerini getirdim.”</p>

  <p class="block6">İsteği üzerine manastırın vekilharcının kendisine geri verdiği bütün kolyeleri cebinden çıkardı.</p>

  <p class="block6">Onları Sierva Maria’nın boynuna takarken, Afrika dillerinde birer birer sayarak tanımlıyordu: aşkın ve Chango’nun kanının kırmızısıyla beyazı, hayatın ve Elegguâ’nın ölümünün kırmızısıyla siyahı, suyun yedi boncuğu ve Yemayâ’nın açık mavisi.</p>

  <p class="block6">Rahip, yumuşak bir ses tonuyla Yorubadan Kongoya, Kongodan Mandingaya geçiyor, kız da onu büyük bir kolaylık ve akıcılıkla izliyordu. Sonunda İspanyolcaya geçtiyse, bunu, Sierva Maria’nın öylesine tatlılıkla davranabileceğine inanamayan başrahibeye saygısından yapmıştı yalnızca.</p>

  <p class="block6">Kutsal Mahkeme’nin Sevilla’daki eski savcısı ve köleler mahallesinin rahibi olup, piskoposun, sağlığı elvermediğinden şeytan kovma ayininde kendi yerini alması için seçtiği Peder Tomâs de Aquino de Narvâez’di bu. Hakkında anlatılanlar sert bir insan olduğuna kuşku bırakmıyordu. Mezhep sapkını on bir Yahudi ve Müslümanı odun ateşine göndermişti, ama asıl saygınlığı, içlerindeki Endülüs’ün en inatçı cinlerini yenilgiye uğratmayı başardığı sayısız ruhlardan geliyordu.</p>

  <p class="block6">Kanarya adalarının tatlı şivesiyle konuşan, ince zevkli, zarif tavırlı bir adamdı. Beyaz ve melez karışımı kölesiyle evlenen bir kral vekilinin oğlu olarak burada doğmuş, dört kuşaktır beyaz olan soyunun temizliğini bir kez kanıtladıktan sonra yerel papaz okulunda eğitimini tamamlamıştı. Üstün nitelikleri sayesinde Sevilla’da doktora yapma olanağını elde etmiş, elli yaşına kadar da orada oturmuş ve görev yapmıştı. Yurduna geri döndüğünde en yoksul yörede görev istemiş, Afrika dinleri ve dillerine merak sararak, köleler arasında bir başka köle olarak yaşamıştı. Sierva Maria’yla anlaşmak ve onun cinleriyle en akıllıca biçimde yüzleşmek için ondan daha uygun biri olamazdı.</p>

  <p class="block6">Sierva Maria, rahibi o anda bir koruyucu melek olarak görmüş ve yanılmamıştı da. Tutanaklardaki gerekçeleri onun yanında bir bir çürütmüş ve hiçbirinin kesin olmadığını başrahibeye göstermişti.</p>

  <p class="block6">Amerika’daki cinlerin Avrupa’dakilerle aynı olduğunu, ancak adlarının ve davranışlarının farklılık gösterdiğini de anlattı. Bir kimseyi cin çarpıp çarpmadığını anlamakta kullanılan dört kuralı açıkladı ve cinlerin, insanların tersine inanmaları için bunlardan yararlanmalarının ne kadar kolay olduğunu belirtti. Sonra da Sierva Maria’nın yanağına sevecen bir çimdik atarak vedalaşıp ayrıldı.</p>

  <p class="block6">“Rahat uyu,” dedi ona. “Ben daha kötü düşmanlar da gördüm.”</p>

  <p class="block6">Başrahibe, ondan öylesine hoşnut kalmıştı ki, yanında anasonlu küçük bisküviler ve seçkin kimseler için ayrılmış daha başka pastacılık mucizeleriyle birlikte Klarislerin o ünlü kokulu çikolatasından içmeye davet etti onu. Özel yemek odasında yiyip içerlerken, rahip, ondan sonra atılacak adımlar için talimatlarını verdi. Başrahibe, seve seve kabullendi hepsini.</p>

  <p class="block6">“O zavallının iyi ya da kötü olması beni hiç ilgilendirmez,” dedi. “Tanrıya yalvardığını tek şey, onu bir an önce bu manastırdan çıkarması.”</p>

  <p class="block6">Rahip, birkaç günlük, hatta Tanrının izniyle birkaç saatlik bir iş olması için elinden geleni yapacağına söz verdi. İkisi de sonuçtan hoşnut bir halde ziyaretçi odasında vedalaşırlarken, birbirlerini bir daha asla görmeyeceklerini ne biri ne de öteki tahmin edebilirdi.</p>

  <p class="block6">Gerçekten de öyle oldu. Kendi cemaatinin üyelerinin dedikleri gibi Peder Aquino, kilisesine kadar yürüyerek gitti, çünkü uzun zamandır çok az dua ediyordu ve Tanrının gözünde bunun karşılığını, her gün özlemlerini depreştirerek ödüyordu.</p>

  <p class="block6">Çeşit çeşit satıcıların bağrışmalarından şaşkına dönmüş bir halde, kapının dışındaki çamurlu alanı geçmek için güneşin alçalmasını bekleyerek oralarda oyalandı. En ucuz tatlılardan ve perişan durumdaki kendi tapınağını yenilemek için o hiç vazgeçemediği kazanma hayaliyle yoksulların piyangosundan bir bilet satın aldı. Jütten örülmüş hasırlar üzerinde sergilenen ufak tefek elişlerinin önünde totem heykelleri gibi oturan zenci hatunlarla sohbet ederek yarım saat geçirdi. Saat beşe doğru Getsemani’nin iner kalkar köprüsünü geçti; korkunç görünümlü kocaman bir köpeğin leşini, kuduzdan öldüğünün anlaşılması için daha yeni asmışlardı oraya. Havada bir gül kokusu vardı, gökyüzü de dünyada görülmemiş bir berraklıktaydı.</p>

  <p class="block6">Denizin bastığı bataklık alanın hemen kıyısındaki köle mahallesi, tam bir sefalet içindeydi. Damları palmiye yapraklarından yapılmış kerpiç kulübelerde akbabalar ve domuzlarla bir arada yaşanıyor, çocuklar sokaklardaki birikintilerden su içiyorlardı. Yine de, renklerin yoğun, seslerin canlı olduğu, en neşeli mahalleydi burası, hele hele hava kararırken, serinliğin zevkine varmak için iskemleleri sokağın ortasına çıkardıklarında. Rahip, aldığı tatlıları mahallenin çocukları arasında paylaştırdı, üç tanesini de akşam yemeği için kendine ayırdı.</p>

  <p class="block6">Tapınak, duvarları sazlardan örülüp balçıkla pekiştirilmiş, çatısı palmiye yapraklarıyla örtülü, üç köşeli yan duvarında kazıklardan çatılmış bir haç duran bir kulübeydi. Masif tahtalardan arkalıklı sıraları, tek bir azizin durduğu tek bir mihrabı ve rahibin Pazar günleri Afrika dillerinde vaaz verdiği ahşap bir mimberi vardı. Rahip evi, ana mihrabın arka tarafında kilisenin bir uzantısı biçimindeydi; rahip, içinde portatif bir yatakla kaba saba bir sandalyenin bulunduğu bu odada, son derece sade bir hayat sürüyordu. Dip tarafta taşlı bir küçük avlu ve salkımları büzüşmüş bir asmanın sanlı olduğu bir çardak vardı, bir de orayı bataklıktan ayıran dikenli bir çit. Tek içme suyu, avlunun bir köşesinde duran, harçla sıvanmış bir sarnıçtakiydi.</p>

  <p class="block6">Her ikisi de dönme Mandinga olan yaşlı bir kilise kayyumuyla on dört yaşında öksüz bir kız, kilisede olsun, evde olsun, rahibin tek yardımcılarıydılar, ama tespih duasından sonra onlara ihtiyacı kalmıyordu. Rahip, kapıyı kapatmadan önce, kalan o son üç tatlıyı bir bardak suyla birlikte yedi; sonra da sokakta oturan komşularıyla her zamanki İspanyolca cümlesiyle vedalaştı:</p>

  <p class="block6">“Tanrı hepinize iyi ve huzurlu bir gece nasip etsin.”</p>

  <p class="block6">Kiliseden bir sokak ötede oturan kayyum, ilk önce sabahın saat dördünde, günün tek ayini için rahibin kapısını tıklattı. Saat beş olmadan önce, rahibin geciktiğini görünce, odasına bakmaya gitti. Orada yoktu. Avluda da bulamadı onu.</p>

  <p class="block6">Çevrede aramaya koyuldu, çünkü ara sıra çok erken saatlerde komşu avlulara ahbaplık etmeye gittiği olurdu. Yine bulamadı. Kiliseye gelen cemaat üyesi birkaç kişiye, rahibi bulamadıkları için ayinin yapılamayacağını haber verdi. Saat sekizde, güneş artık ortalığı iyice ısıttığında, hizmetçi kız, sarnıçtan su çekmeye gitti; işte oradaydı Peder Aquino: ayaklarında yatarken çıkarmadığı çoraplarıyla, suyun üstünde sırtüstü yüzüyordu. Büyük üzüntü yaratan, hüzünlü bir ölüm olayıydı bu, hem de hiçbir zaman açıklığa kavuşturulamayan bir sır. Başrahibe ise, şeytanın kendi manastırına karşı duyduğu nefretin kesin kanıtı olarak ilan etti bunu.</p>

  <p class="block6">Haber, masum bir hayalle Peder Aquino’yu bekleyip duran Sierva Maria’nın hücresine kadar ulaşamadı. Onun kim olduğunu Cayetano’ya nasıl açıklayacağını bilememişti, ama onu kolyelerine kavuşturması ve oradan kurtarma sözü vermesi karşısında duyduğu minnettarlığı anlatmıştı ona. O zamana kadar her ikisi de, mutlu olmak için aşkın yeterli olduğu düşüncesindeydiler. Ama özgürlüğün yalnızca kendilerine bağlı olduğunu, Peder Aquino’yla hayal kırıklığına uğrayan Sierva Maria fark etti ilk olarak. Bir gece geç vakit, öpücüklerle geçirdikleri uzun saatlerden sonra, Delaura’ya gitmemesi için yalvardı. O ise bunu hafife aldı ve ona bir öpücük daha vererek vedalaştı. Kız, yataktan fırlayıp kapının önünde kollarını iki yana açtı.</p>

  <p class="block6">“Ya gitmezsin, ya da ben de giderim.” Bir keresinde Cayetano’ya, onunla birlikte kaçıp San Basilio de Palenque’ye sığınmayı ne kadar, istediğini söylemişti; oradan on iki fersah uzaklıkta, kaçak kölelerin yaşadığı ve hiç kuşkusuz kraliçeler gibi karşılanacağı bir köydü orası. Cayetano’ya da dâhice bir fikir gibi gelmişti, ama kaçma olayıyla bağdaştıramıyordu bunu. Daha çok yasal şekilciliğe güveniyordu o. Markinin, kızına, cin çarpmış olmadığı tartışılmaz bir biçimde kanıtlanmış olarak kavuşmasını ve din adamlarıyla rahibelerin düğünlerinin hiç kimsenin ayıplamayacağı kadar sık görüldüğü sivil bir topluma katılmak üzere piskoposunun affını ve iznini elde etmeyi istiyordu. Bu yüzden de Sierva Maria, onu ya kalması, ya da kendisini de birlikte götürmesi ikilemi karşısında bırakınca, onu bir kez daha oyalamaya çalıştı. Kız, Delaura’nın boynuna sarılarak bağırmakla tehdit etti onu. Şafak sökmek üzereydi.</p>

  <p class="block6">Korkuya kapılan Delaura, onu bir itişte kendini kurtardı ve tam sabah dualarının başlamakta olduğu anda oradan kaçıp gitti.</p>

  <p class="block6">Sierva Maria’nın tepkisi korkunç olmuştu. En basit bir nedenle gardiyanın yüzünü tırmalamış, kendini içeri kilitleyerek, gitmesine izin vermezlerse hücreyi ateşe verip kendini yakacağı tehditlerini savurmuştu. Kanlar içindeki yüzünü görünce öfkeden kendinden geçen gardiyan, şöyle bağırdı ona:</p>

  <p class="block6">“Cesaretin varsa yak bakalım, Belzebul<sup class="calibre2"><sup class="noteref" id="back_note_49"><a class="calibre3" href="../Text/index_split_055.html#note_49" title="49">49</a></sup></sup> canavarı.”</p>

  <p class="block6">Buna yanıt olarak, Sierva Maria, İsa kandiliyle şilteyi ateşe verdi. Martina’nın yatıştırıcı hareketlerle araya girmesi, bir faciayı önlemişti. Yine de gardiyan, o günkü raporunda, kızın, zindan bölümünde daha iyi korumalı bir hücreye geçirilmesini talep etti.</p>

  <p class="block6">Sierva Maria’nın tedirginliği, Cayetano’nun kaçmaktan başka bir çareyi hemen bulmak için acele etmesine neden olmuştu. İki kez markiyi görmeye çalıştı, ama her ikisinde de, efendilerinin olmadığı evin içinde istedikleri gibi başıboş dolanır bulduğu çoban köpekleri tarafından engellenmişti. Aslında marki, bir daha oraya dönmeyecekti. Bitmez tükenmez korkularına yenik düşerek, Dulce Olivia’nın kollarına sığınmaya çalışmış, ama o, markiye kapılarını açmamıştı. Yalnızlık acıları başladığından beri her yolu deneyerek ona seslenmiş, ama yalnızca kâğıttan kuşlar içinde alaylı yanıtlar almıştı. Sonra birdenbire çağrılmadan ve haber vermeden çıkagelmişti. Kullanılmamaktan işe yaramaz haldeki mutfağı temizleyip düzene koymuştu, ocakta çıtır çıtır yanan ateşin üzerinde de bir tencere fokurduyordu. Organzadan volanlı Pazar giysisini giymiş, son moda kokular ve balsamlarla süslenip püslenmişti; deliliğini gösteren tek şey, üzerinde balıklar ve kafeste kuşlar bulunan kocaman kenarlı şapkasıydı.</p>

  <p class="block6">“Geldiğin için sana minnettarım,” dedi marki. “Kendimi çok yalnız hissediyordum.” Sonra da bir yakınmayla tamamladı sözünü: “Sierva’yı kaybettim.”</p>

  <p class="block6">“Senin kabahatin,” dedi Dulce Olivia, hiç oralı olmadan. “Kaybolması için elinden geleni yaptın.”</p>

  <p class="block6">Akşam yemeği, üç türlü et ve bahçenin en seçkin sebzeleriyle yapılmış Kreol usulü biberli yahniydi.</p>

  <p class="block6">Dulce Olivia, kılığına çok iyi giden hanımefendi tavırları içinde yemek servisini yaptı. Huysuz köpekler hırlayarak onu izliyor ve bacaklarının arasında dolanıyorlardı; o da, tatlı fısıltılarla onları oyalıyordu. Gençken ve aşktan korkmadıkları zamanlarda olabilecekleri biçimde, sofrada markinin karşısına geçip oturdu, birbirlerine bakmadan, şakır şakır terleyerek ve yaşlı bir evli çiftin kanıksamışlığı içinde çorbalarını kaşıklayarak, sessizce yediler yemeklerini.</p>

  <p class="block6">Birinci yemekten sonra, Dulce Olivia, yemeğe ara vererek içini çekti ve geçmiş yıllarının bilincine vararak şöyle dedi:</p>

  <p class="block6">“Böyle olabilirdik.”</p>

  <p class="block6">Onun sertliği markiye de bulaşmıştı. Onu, iki dişi eksilmiş, gözlerinin feri kaçmış, şişman ve yaşlanmış olarak getirdi gözünün önüne. Babasına karşı gelme yürekliliğini gösterebilmiş olsaydı, belki de böyle olacaklardı.</p>

  <p class="block6">“Öyle aklın başında gibi görünüyorsun ki,” dedi ona.</p>

  <p class="block6">“Hep öyleydim,” diye karşılık verdi öteki. “Beni asla olduğum gibi görmeyen sendin.”</p>

  <p class="block6">“Ben seni, hepsinin genç ve güzel olduğu ve en iyisini ayırt etmenin kolay olmadığı bir kalabalığın içinden seçtim, dedi marki.</p>

  <p class="block6">“Senin için ben kendim seçtim kendimi,” dedi Dulce Olivia. “Sen seçmedin. Hep şimdiki gibiydin: zavallının tekiydin.” “Kendi evimde bana hakaret ediyorsun,” diye karşılık verdi marki.</p>

  <p class="block6">Atışmanın kaçınılmazlığı Dulce Olivia’yı coşturmuştu.</p>

  <p class="block6">“Senin olduğu kadar benim de evim,” dedi. “Bir kahpenin doğurmuş olmasına rağmen kızının da benim olduğu gibi.” Ve yanıt vermesine fırsat bırakmadan sözünü tamamladı: “En kötüsü de onu kötü ellere emanet etmiş olman.”</p>

  <p class="block6">“Tanrının ellerine,” dedi marki. Dulce Olivia, öfkeyle haykırdı: “Piskoposun, onu fuhşa sürükleyip gebe bırakan oğlunun ellerine.” “Kendi dilini ısırsan zehirlenirsin!” diye bağırdı marki, sinirlenerek.</p>

  <p class="block6">“Sagunta abartır, ama yalan söylemez,” dedi Dulce Olivia. “Hem beni aşağılamaya da çalışma, öldüğünde suratını pudralayacak bir tek ben kaldım çünkü.”</p>

  <p class="block6">Oyunun her zamanki son perdesiydi bu. Gözyaşları, koca koca damlalar halinde tabağın içine düşmeye başlamıştı. Köpekler uyumuşlardı, ama kavganın gerilimi onları uyandırmış, başlarını tedirginlikle kaldırarak hırlamaya koyulmuşlardı. Marki, soluğunun daraldığını hissetti. “Görüyorsun işte,” dedi öfkeyle, “böyle olacaktık.”</p>

  <p class="block6">Dulce Olivia, yemeğini bitirmeden kalktı. Sofrayı topladı, müthiş bir öfke içinde tabaklarla tencereleri yıkadı; yıkarken de her birini yalağın içinde kırıyordu. Ağlamasına göz yumdu marki, ta ki tabak çanağın kalıntılarını, bir dolu yağmuru gibi çöp tenekesinin içine boşaltana kadar. Sonra da vedalaşmadan çekip gitti. Ne marki, ne de başka herhangi bir kimse, Dulce Olivia’nın ne zaman kendisi olmayı bıraktığını ve yalnızca geceleri evin içinde dolaşan bir hayalet olmayı sürdürdüğünü asla öğrenemedi.</p>

  <p class="block6">Cayetano Delaura’nın piskoposun oğlu olduğu yalanı, Salamanca’dan beri birbirlerine âşık oldukları biçimindeki daha eski yalanın yerini almıştı. Dulce Olivia’nın, Sagunta tarafından da doğrulanan ve daha da abartılan yorumu, Sierva Maria’nın gerçekten de Cayetano Delaura’nın şeytani iştahını doyuma ulaştırmak için manastıra kapatıldığı ve iki başlı bir çocuğa gebe kaldığı biçimindeydi. Sagunta’nın anlattığına göre, sefahat âlemleri, bütün Klaris toplumuna bulaşmıştı. Marki, bir türlü kendine gelemedi. Anılarının kaygan bataklıklarında el yordamıyla dolaşarak, korkuya karşı sığınabileceği bir yer aradı ve yalnızlığının içinde yücelttiği Bernarda’nın anısını bulabildi sadece. Bu anıyı, onun en nefret ettiği yanlarını, pis kokulu yellenmelerini, ters yanıtlarla kafa tutmalarını, çıkıntılı ayak kemiklerini aklına getirerek defetmeye çalıştı, ama onu ne kadar çok alçaltmaya çalışırsa, anıları o kadar çok ülküleşiyordu. Sonunda özlemlerine yenik düşerek, gittiğinden beri orada olduğunu sandığı Mahates’teki şekerkamışı değirmenine haberler yollayarak ortalığı yokladı; Bernarda gerçekten de oradaydı. Her ikisinin de hiç değilse yanında ölebileceği biri bulunsun diye, kırgınlıklarını unutup eve dönmesi için haber yolladı. Bir yanıt çıkmaması üzerine de kalkıp onu bulmaya gitti.</p>

  <p class="block6">Markinin, anılarının ırmaklarında yeniden dolaşması gerekecekti. Genel valiliğin en güzellerinden olan çiftlik, bir hiçe dönüşmüştü. Otların arasında yolu ayırt etmek olanaksızdı. Değirmenden geriye yalnızca döküntüler, pasın yiyip bitirdiği makineler, şekerkamışı cenderesinin koluna hâlâ koşulu duran son iki öküzün iskeletleri kalmıştı. Rüzgârların fısıldaştığı pınarbaşı, sukabaklarının gölgesinde hayat dolu tek şey gibi görünüyordu. Marki, sazlıkların kavrulmuş sapları arasında daha evi göremeden, Bernarda’nın artık doğal kokusu haline gelmiş olan sabunlarının parfümlü kokusunu almış ve onu görmeye nasıl can attığının farkına varmıştı. İşte orada, bakışlarını hiç kımıldamadan ufka dikmiş kakao yiyerek, kapı sundurmasının kenarında salıncaklı bir sandalyede oturuyordu. Üzerinde pembe pamukludan hafif bir giysi vardı; saçları, pınarbaşında daha yeni yaptığı banyodan hâlâ ıslaktı.</p>

  <p class="block6">Marki, sundurmanın üç basamağını çıkmadan önce, “İyi akşamlar,” diye selamladı onu.</p>

  <p class="block6">Bernarda, bu selam hiç kimseden gelmemiş gibi, ona bakmadan karşılık verdi. Marki, terasın kenarına çıktı ve oradan bakışlarını çalılıkların üzerinden geçirerek bir uçtan öbür uca ufkun üzerinde gezdirdi. Göz alabildiğince yabani çalılıklar vardı yalnızca, bir de pınarbaşındaki sukabakları.</p>

  <p class="block6">“İnsanlara ne oldu?” diye sordu.</p>

  <p class="block6">Bernarda, tıpkı babası gibi, yine onun yüzüne bakmadan yanıt verdi: “Hepsi gittiler,” dedi. “Yüz fersahlık çevrede tek canlı kalmadı.</p>

  <p class="block6">Marki, bir sandalye bulmak üzere içeri girdi. Evin her yanı dökülüyordu, minik pembe çiçekli yeşillikler zeminin tuğlaları arasından başlarını çıkarmışlardı. Yemek odasında, termitlerin delik deşik ettiği iskemlelerle eski masa ve kim bilir ne zamandan beri durmuş olan saat yine oradaydı; hepsi de soluk alırken hissedilen gözle görülmez tozlu bir havanın içindeydi. Marki, iskemlelerden birini dışarı taşıdı, Bernarda’nın yanına oturarak, çok alçak sesle ona şöyle dedi:</p>

  <p class="block6">“Sizin için geldim.”</p>

  <p class="block6">Bernarda, istifini bozmadı, ama başıyla belli belirsiz algılanabilen olumlu bir işaret yaptı.</p>

  <p class="block6">Marki, ne halde olduğunu anlattı ona: evde kimseler yoktu, köleler bıçaklarını çekerek çalılıkların ardında pusuya yatmışlardı, geceler bitmek bilmiyordu. “Hayat değil bu,” dedi.</p>

  <p class="block6">“Hiçbir zaman olmadı ki,” dedi karısı da. “Belki olabilirdi,” diye karşılık verdi marki.</p>

  <p class="block6">“Sizden ne kadar nefret ettiğimi gerçekten bil şeydiniz, bana bunu söylemezdiniz,” dedi Bernarda.</p>

  <p class="block6">“Ben de hep sizden nefret ettiğimi sandım,” dedi marki, “şimdi ise bunu kesin olarak bilmediğimi görüyorum.”</p>

  <p class="block6">Bunun üzerine Bernarda, günışığıyla içini görebilmesi için kalbinin derinliklerini açtı ona.</p>

  <p class="block6">Babasının onu ringa balıkları ve salamura bahanesiyle nasıl oraya yolladığını, o eski fal bakma hilesiyle onu nasıl aldattıklarını, babası görmezlikten gelirken kendisinin onu baştan çıkarmasına nasıl karar verdiklerini ve ömür boyu eli kolu bağlı tutabilmek için Sierva Maria’ya gebe kalmasını sağlayacak o soğukkanlı ve kesin manevrayı nasıl tasarladıklarını anlattı. Kendisine gönül borcu duymasını gerektiren tek şey, babasıyla birlikte kararlaştırdıkları ve ona fazla acı çektirmemek için çorbasına afyonruhu boca etmek biçimindeki son sahne için kendinde cesaret bulamamış olmasıydı.</p>

  <p class="block6">“İpi kendi boynuma ben kendim geçirdim,” dedi. “Ama pişman değilim. Her şeyin üstüne bir de yedi aylık doğmuş o zavallı yavruyu ya da bütün talihsizliklerimin nedeni olan sizi sevmemi beklemek çok fazla olurdu.”</p>

  <p class="block6">Bütün bunların üstüne, alçalmasının en son basamağı, Judas Iscariote’yi kaybetmesi olmuştu. Onu başkalarında ararken, kendini şekerkamışı değirmenindeki kölelerle dur durak bilmeyen bir fuhşa vermişti; oysa ilk kez cesaret edebilene kadar ona en fazla tiksinti veren şeydi bu. Fermente olmuş bal ve kakao tabletleri çekiciliğini bozana kadar, onları gruplar halinde seçiyor, muz bahçelerinin sınırlarında tek sıra halinde elden geçiriyordu; sonra her yanı şişip çirkinleşmiş, o kadar bedeni kaldıracak hali kalmamıştı. Bunun üzerine karşılığını ödemeye başlamıştı. Önceleri en gençlere, güzellik ve yeteneğine göre, altın benzeri ince pirinç pullarla, sonunda da gücünün yettiklerine saf altınla. Onun doyum bulmaz açlığından kendilerini kurtarabilmek için kitle halinde San Basilio de Palenque’ye kaçtıklarını keşfetmekte çok gecikmişti.</p>

  <p class="block6">“İşte o zaman onları bıçak darbeleriyle pekâlâ öldürebilecek kapasitede olduğumu anladım,” dedi, tek bir damla gözyaşı dökmeden. “Hem yalnızca onları değil, sizi ve kızı da, o beleşçi babamı da ve hayatımın içine sıçan herkesi de. Ama artık hiç kimseyi öldürecek halim kalmamıştı.”</p>

  <p class="block6">Fundalıkların üzerinden güneşin batışını seyrederek sessizce oturdular. Ufukta uzaklardan bir yerden bir hayvan sürüsünün geçtiği duyuldu ve teselli bulmaz bir kadın sesi, gece olana kadar, teker teker adlarıyla seslendi hayvanlara.</p>

  <p class="block6">Marki, içini çekerek, “Görüyorum ki size gönül borcu duyacak hiçbir şeyim yokmuş,” dedi.</p>

  <p class="block6">Hiç acele etmeden kalktı, iskemleyi götürüp yerine koydu, veda etmeden ve ışık yakmadan, geldiği yöne doğru çekip gitti. Aradan iki yaz geçtikten sonra, hiçbir yere çıkmayan bir patikanın üzerinde ondan geriye kalan tek şey, akbabaların kemirdiği iskeleti olacaktı.</p>

  <p class="block6">Martina Laborde, o gün, gecikmiş bir işi bitirmek için bütün sabahı nakış işlemekle geçirmişti.</p>

  <p class="block6">Öğle yemeğini Sierva Maria’nın hücresinde yedi, sonra da öğle uykusuna yatmak için kendi hücresine gitti. Akşamüzeri, artık nakısın sonlarına vardığında, garip bir hüzünle konuştu onunla: “Günün birinde bu zindandan çıkacak olursan, ya da ben daha önce çıkarsam, her zaman hatırla beni,” dedi ona. “Tek övüncüm bu olmalı.”</p>

  <p class="block6">Sierva Maria, gardiyanın Martina’yı hücresinde bulamadığı için avaz avaz bağırarak kendisini uyandırdığı ertesi sabaha kadar anlamadı bu sözlerin ne demek olduğunu. Manastın köşe bucak araştırmışlar, onun izine bile rastlamamışlardı.</p>

  <p class="block6">Martina’dan alınan tek haber, Sierva Maria’nın yastığının altında bulduğu, onun o süslü el yazısıyla yazılmış bir kâğıt oldu: “Çok mutlu olmanız için günde üç kez dua edeceğim.”</p>

  <p class="block6">Hâlâ bu beklenmedik olayın şaşkınlığı içindeyken, başrahibe, yanında yardımcısı ve hazır kuvvetlerden daha başka rahibeler, ayrıca alaybozanlarla donatılmış bir manga muhafızla birlikte içeri girdi. Elini öfkeyle uzatıp Sierva Maria’ya dokunarak, şöyle bağırdı:</p>

  <p class="block6">“Suç ortağısın ve cezanı çekeceksin.”</p>

  <p class="block6">Kız, serbest olan elini, başrahibeyi olduğu yere mıhlayan bir kararlılıkla kaldırarak, “Onları çıkarlarken gördüm,” dedi.</p>

  <p class="block6">Başrahibe, şaşırmıştı.</p>

  <p class="block6">“Yalnız değil miydi?”</p>

  <p class="block6">“Altı kişiydiler,” dedi Sierva Maria.</p>

  <p class="block6">Bu mümkün görünmüyordu, hem de tek kaçış yolu duvarlarla çevrili avlu olan terastan çıkmış olmaları büsbütün olanaksızdı.</p>

  <p class="block6">“Yarasa gibi kanatları vardı,” dedi Sierva Maria, kollarını çırparak. “Terasta kanatlarını açtılar ve uça uça onu denizin öte yanına kadar götürdüler.”</p>

  <p class="block6">Muhafızların başı, dehşet içinde istavroz çıkararak dizleri üstüne çöktü. “Kutsal Meryem Ana,” dedi.</p>

  <p class="block6">“Tertemiz günahsız bakire,” diye hep bir ağızdan tamamladılar ötekiler.</p>

  <p class="block6">Cayetano’nun geceleri manastırda geçirdiğini keşfettiğinden beri Martina’nın tam bir gizlilik içinde en küçük ayrıntılarına kadar tasarlamış olduğu, kusursuz bir kaçıştı bu. Öngörmediği ya da önemsemediği tek şey, herhangi bir kuşkuya yer vermemek için, su kanalının girişini içerden kapaması gerektiğiydi. Kaçma olayını soruşturanlar, burayı açık bulmuşlar, araştırdıklarında gerçeği keşfederek kanalın her iki ucunu da hemen ördürmüşlerdi. Sierva Maria da, inziva bölümünde kapısı asma kilitli bir hücreye nakledilmişti zorla.</p>

  <p class="block6">O gece, muhteşem bir mehtabın altında, tüneli örten duvarı yıkmaya uğraşırken, Cayetano’nun yumrukları kan içinde kaldı. Çılgıncasına bir güçle kendinden geçerek markiyi bulmaya koştu. Ana kapıyı çalmadan iterek ıssız evin içine girdi; içerdeki ışık dışardakiyle aynıydı, çünkü kireç badanalı duvarlar mehtabın parlaklığından saydam gibi görünüyordu. Ortalığın temizliği, eşyaların düzeni, vazolardaki çiçekler, terk edilmiş evin içindeki her şey kusursuzdu. Menteşelerin gıcırtısı çoban köpeklerini azdırmıştı, ama Dulce Olivia, sert bir emirle onları ânında susturdu. Cayetano, avlunun yeşil gölgeleri arasında, üzerinde markizin tuniği, saçları bayıltıcı kokular saçan canlı kamelyalarla süslenmiş olarak, ışıl ışıl bir güzellik içinde gördü onu; baş ve işaretparmaklarıyla haç işareti yaparak elini kaldırdı ve “Tanrı adına söyle: kimsin?” diye sordu.</p>

  <p class="block6">“Acı çeken günahkâr bir ruh,” dedi öteki. “Ya siz?”</p>

  <p class="block6">“Ben, Cayetano Delaura’yım,” diye karşılık verdi Delaura. “Sayın markiye beni bir an dinlemesi için dizlerimin üzerinde yalvarmaya geldim.”</p>

  <p class="block6">Dulce Olivia’nın gözleri öfkeyle ışıldamıştı.</p>

  <p class="block6">“Sayın markinin bir alçaktan dinleyeceği bir şeyi yok,” dedi.</p>

  <p class="block6">“Siz kim oluyorsunuz ki bunu böylesine buyururcasına söylüyorsunuz?”</p>

  <p class="block16">“Ben, bu evin kraliçesiyim.”</p>

  <p class="block6">“Tanrı aşkına,” dedi Delaura. “Kızıyla ilgili olarak konuşmaya geldiğimi markiye haber verin.” Ve sözü daha fazla döndürüp dolaştırmadan, elini göğsüne götürerek şöyle dedi: “Onun aşkından ölüyorum.”</p>

  <p class="block6">“Tek bir söz daha söylerseniz köpekleri salıveririm,” dedi Dulce Olivia sinirlenerek, sonra da kapıyı işaret etti: “Çıkın buradan.”</p>

  <p class="block6">Öyle otoriter bir hali vardı ki, Cayetano, onu gözden kaybetmemek için geri geri yürüyerek evden çıktı.</p>

  <p class="block6">Salı günü, Abrenuncio, hastanedeki hücresine girdiğinde, Delaura’yı acılar içinde geçirdiği uykusuz gecelerin perişanlığı içinde buldu. Ona her şeyi anlattı Delaura: çektiği cezanın gerçek nedenlerinden, hücredeki aşk gecelerine kadar her şeyi. Abrenuncio, şaşırmış kalmıştı.</p>

  <p class="block6">“Sizden her şeyi beklerdim ama çılgınlığın bu kadarını asla,” dedi. Bu kez şaşıran Cayetano olmuştu; şöyle sordu ona:</p>

  <p class="block6">“Hiç başınıza gelmedi mi?”</p>

  <p class="block6">“Hiç gelmedi, oğlum,” dedi Abrenuncio. “Cinsellik bir yetenektir, o da bende yok.”</p>

  <p class="block6">Onu yatıştırmaya çalıştı. Aşkın, doğaya karşıt bir duygu olduğunu, birbirlerine yabancı iki kişiyi mutsuz ve sağlıksız, hem de ne kadar geçici olursa o kadar yoğunlaşan bir bağımlılığa mahkûm ettiğini söyledi. Ama Cayetano, kulak asmadı ona. Hıristiyan dünyasının baskısından olabildiğince uzağa kaçmak onda bir saplantı halini almıştı.</p>

  <p class="block6">“Yalnızca marki bize yasalar yoluyla yardım edebilir,” dedi. “Dizlerimin üzerinde ona yalvarmak istedim, ama evde bulamadım.”</p>

  <p class="block6">“Onu hiçbir zaman bulamazsınız,” dedi Abrenuncio. “Ona ulaşan söylenti, sizin kızı kötü yola düşürmeye çalıştığınız biçimindeydi. Şimdi görüyorum ki, Hıristiyan görüş açısına göre haksız değilmiş.” Delaura’nın gözlerinin içine baktı:</p>

  <p class="block6">“Kendinizi mahkûm ettirmekten korkmuyor musunuz?”</p>

  <p class="block6">“Zaten mahkûm olduğumu sanıyorum, ama Ruhülkudüs tarafından değil,” dedi Delaura, telaşlanmadan.</p>

  <p class="block6">“Onun aşka inançtan daha fazla değer verdiğine inanmışımdır hep.”</p>

  <p class="block6">Abrenuncio, mantığa kul köle olmaktan yeni azat olmuş bu adamın kendisinde uyandırdığı hayranlığı saklayamadı. Ama ona gerçekdışı sözler vermedi, hele Kutsal Mahkeme’nin işin içinde olduğu böyle bir sırada.</p>

  <p class="block6">“Sizinki, ona karşı durabilmeniz için size cesaret ve mutluluk veren bir ölüm dini,” dedi ona.</p>

  <p class="block6">“Benimki öyle değil: ben, esas olan tek şeyin hayatta kalmak olduğuna inanırım.”</p>

  <p class="block6">Cayetano, koşa koşa manastıra gitti. Güpegündüz servis kapısından girdi ve duanın verdiği güçle görünmez olduğu inancıyla hiçbir önlem almaksızın bahçeyi geçti. İkinci kata çıktı, manastırın iki kanadını birleştiren çok alçak tavanlı ıssız bir koridoru geçti ve inzivadakilerin yokluk içindeki sessiz dünyasına girdi. Bilmeden, Sierva Maria’nın onun için gözyaşı döktüğü yeni hücrenin önünden geçmişti. Zindan bölümüne ulaşmak üzereydi ki, arkasından yükselen bir ses onu durdurdu: “Dur!”</p>

  <p class="block6">Dönüp baktı, yüzü peçeyle örtülü bir rahibe ve kendisine karşı kaldırılmış bir haç gördü. Öne doğru bir adım attı, ama rahibe, İsa’yı koydu aralarına ve “Vade retro.” diye bağırdı. Arkasından bir başka ses daha duydu: “Vade retro.” Ve bir başkası, sonra bir başkası: “Vade retro.” Kendi çevresinde defalarca döndü ve ellerindeki haçları kaldırıp bağırarak onu sıkıştıran, yüzleri peçeli acayip birtakım rahibelerin oluşturduğu bir halkanın ortasında bulunduğunu fark etti:</p>

  <p class="block6">“Vade retro, Satana!”</p>

  <p class="block6">Cayetano, gücünün sonuna gelmişti. Kutsal Mahkeme’ye çıkarıldı ve kent meydanında yapılan duruşmada, kendisine mezhep sapkınlığı kuşkuları ve halk arasında karışıklıklara, Kilisenin içinde de tartışmalara neden olma suçları yüklenerek mahkûm oldu. Özel bir affa uğrayarak, mahkûmiyetini Amor de Dios hastanesinde hastabakıcı olarak geçirdi; orada hastalarıyla birlikte yerlerde yemek yiyip uyuyarak ve onların yalaklarında kullanılmış sularla bile yıkanarak uzun yıllar yaşadı, ama açıkça gösterdiği cüzama tutulma isteği bir türlü gerçekleşmedi.</p>

  <p class="block6">Sierva Maria, onu boşuna beklemişti. Aradan üç gün geçtikten sonra, cin çarpma belirtilerini daha da ciddileştiren bir başkaldırı patlaması içinde yemeden içmeden kesildi. Cayetano’nun çökmesinden, Peder Aquino’nun açıklanamaz ölümünden, kendi bilgisini ve gücünü aşan bir bahtsızlığın halkta yarattığı yankıdan altüst olan piskopos, şeytan kovma ayinlerini, onun durumunda ve yaşında bir kimse için akıl almaz bir enerjiyle yeniden üstlenmişti. Sierva Maria, bu kez kafası usturayla tıraş edilip deli gömleği giydirilmiş olarak, değişik dillerde feryatlar ya da cehennem kuşlarının çığlıklarıyla, şeytani bir yırtıcılık içinde ona karşı koymuştu. İkinci gün, kudurmuş sığırlara özgü korkunç bir böğürtü duyuldu, yer sarsıldı ve artık Sierva Maria’nın bütün cehennem cinlerinin merhametine kalmamış olduğunu düşünmek mümkün değildi. Hücresine geri götürüldüğünde, içinde kalmış olabilecekleri kovmaya yarayan bir Fransız yöntemi olan kutsanmış suyla lavman yaptılar ona.</p>

  <p class="block6">Bu işkence üç gün daha sürdü. Bir haftadır yemek yememesine rağmen Sierva Maria, bir bacağını kurtarmayı başarmış ve piskoposun karnına, onu yere deviren bir tekme indirmişti. Bedeni öylesine sıskalaştığından kayışlar onu tutamadığı için kendini kurtarabildiğini ancak o zaman fark edebildiler. Kopan hengâme, şeytan kovma ayinini yarıda bırakmanın doğru olacağını gösteriyordu, Rahipler Meclisi de durumu böyle değerlendirmişti, ama piskopos razı olmadı.</p>

  <p class="block6">Sierva Maria, Cayetano Delaura’ya ne olduğunu, kapıdan aldığı nefis şeylerle dolu sepeti ve doymak bilmez geceleriyle neden geri gelmediğini bir türlü anlayamadı. 29 Mayıs günü, daha fazla cesareti kalmayarak, Cayetano Delaura’nın bulunmadığı ve bir daha asla bulunmayacağı, karlarla kaplı kırlara bakan o pencereyi gördü yine rüyasında. Kucağında, o yedikçe taneleri yeniden çıkan altın renkli bir üzüm salkımı vardı. Ama bu kez onları birer birer değil, son üzüm tanesine kadar salkımdan önce davranma çabasıyla neredeyse soluk almadan ikişer ikişer koparıyordu. Şeytan kovma ayininin altıncı seansı için onu hazırlamak üzere içeri giren gardiyan, ışıl ışıl gözleri ve yeni doğmuş bebek teniyle onu yatağında aşkından ölmüş buldu. Tutam tutam güçlü saçları kazınmış kafasından sanki köpük köpük fışkırıyor, gitgide uzadığı gözle görülüyordu.</p>

  <p class="block6"></p>

  <p class="block12">&nbsp;</p>
</body>
</html>
