<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AŞK ve ÖBÜR CİNLER</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1>Dört</h1>

  <p class="block6">Peder Cayetano Delaura, piskopos tarafından, evin, denizin üzerindeki gökyüzüne hâkim tek yeri olan, sarı boruçiçekleriyle örtülü çardağın altında güneş tutulmasını beklemeye çağrılmıştı. İki yana açılmış kanatlarıyla havada hareketsiz duran pelikanlar sanki uçuş sırasında ölmüş gibiydiler.</p>

  <p class="block6">Piskopos, öğle uykusundan yeni uyanmış, gemi bocurgatlarıyla iki kancaya asılı hamağında ağır ağır yelpazeleniyordu. Delaura ise, yanındaki salıncaklı hasır sandalyede sallanıyordu. Her ikisi de, demirhindi suyu içerek çatıların üzerinden uçsuz bucaksız masmavi gökyüzüne bakarken huzur içindeydiler. Saat ikiyi geçtikten az sonra hava kararmaya başlamış; tavuklar tüneklerine çıkmışlar, bütün yıldızlar aynı anda yanmıştı. Doğaüstü bir ürperti sarmıştı her yanı. Piskopos, karanlıkta yuvalarını el yordamıyla arayan gecikmiş güvercinlerin kanat çırpmalarını duyuyordu.</p>

  <p class="block6">“Tanrı büyüktür,” diye fısıldadı. “Hayvanlar bile bunu hissediyorlar.”</p>

  <p class="block6">Nöbetteki rahibe ona bir kandille güneşe bakmak için koyu renk camlar getirdi. Piskopos, hamakta doğrularak camın ardından güneş tutulmasını seyre koyuldu.</p>

  <p class="block6">“Tek gözle bakmak gerek,” dedi, solumasının ıslığını bastırmaya çalışarak. “Yoksa her ikisini de kaybetme tehlikesi var.”</p>

  <p class="block6">Delaura, güneş tutulmasına bakmadan elinde camla duruyordu. Uzun bir sessizlikten sonra, piskopos alacakaranlığın içinde onu arayıp buldu ve ışıl ışıl yanan gözlerinin, sahte gecenin büyüsüne tümüyle yabancı kaldığını gördü.</p>

  <p class="block6">“Ne düşünüyorsun?” diye sordu.</p>

  <p class="block6">Delaura, yanıt vermedi. Tıpkı bir hilale benzeyen güneşe baktı; koyu renkli cama rağmen gözünün retinasını acıtıyordu, ama bakmaktan vazgeçmedi.</p>

  <p class="block6">“Hâlâ kızı düşünüyorsun,” dedi piskopos.</p>

  <p class="block6">Piskoposun böyle tutarlı tahminlerinin normalde olabilecekten çok daha sık görülmesine rağmen, Cayetano irkilmişti. “Bu güneş tutulmasını halkın onun kötülüklerine yorabileceğini düşünüyordum,” dedi.</p>

  <p class="block6">Piskopos, gözlerini gökyüzünden ayırmadan başını salladı.</p>

  <p class="block6">“Kim bilir, belki de hakları vardır,” diye karşılık verdi. “Efendimizin yaptıklarını yorumlamak kolay değildir.” “Ama bu olay, binlerce yıl önce Asurlu gökbilimciler tarafından hesaplanmıştı,” diye karşı koydu Delaura.</p>

  <p class="block6">“Bu bir Cizvit yanıtı,” dedi piskopos.</p>

  <p class="block6">Cayetano, dalgınlıkla güneşe camsız bakmayı sürdürüyordu. Saat ikiyi on iki geçe, güneş, siyah renkli tam bir daire gibi görünüyordu ve bir an için güpegündüz gece yarısı olmuştu. Sonra güneş tutulması yeryüzü koşullarına yeniden uydu ve horozlar şafak vaktindeki gibi ötmeye başladılar. Delaura, güneşe bakmayı bıraktığında, ateşten top, gözünün retinasında hâlâ duruyordu.</p>

  <p class="block6">“Güneş tutulmasını hâlâ görüyorum,” dedi eğlenerek. “Nereye baksam, orada.”</p>

  <p class="block17">Piskopos, gösteriyi sona erdirmişti. “Birkaç saat içinde geçer,” dedi. Hamağa oturarak gerinip esnedi ve yeni gün için Tanrıya şükretti.</p>

  <p class="block6">Delaura, hâlâ aynı konudaydı:</p>

  <p class="block6">“Kusura bakmayın, sayın hocam,” dedi, “ama ben, o çocuğu cin çarpmış olduğuna inanmıyorum.”</p>

  <p class="block6">Piskopos, bu kez gerçekten telaşlanmıştı.</p>

  <p class="block6">“Neden böyle söylüyorsun?”</p>

  <p class="block6">“Öyle sanıyorum ki yalnızca dehşete kapılmış durumda,” dedi Delaura.</p>

  <p class="block6">“Fazlasıyla kanıt var elimizde,” dedi piskopos. “Yoksa tutanakları okumuyor musun?”</p>

  <p class="block6">Evet. Delaura onları derinlemesine incelemişti ve Sierva Maria’nın durumundan çok, başrahibenin düşünce yapısını anlamaya yarıyordu. Kızın manastıra girdiği sabah bulunduğu yerlerden ve dokunduğu her şeyden cinleri kovmuşlardı. Onunla ilişki kurmuş olanlara perhiz ve arınma işlemleri uygulamışlardı. İlk gün yüzüğünü çalmış olan rahibe adayı, bostanda çalışma cezasına çarptırılmıştı. Kızın, kendi elleriyle kestiği bir oğlağı parçalamaktan zevk aldığı ve hayvanın zehir gibi acı biberle çeşnilendirilmiş yumurtalarıyla gözlerini yediği söyleniyordu.</p>

  <p class="block6">Hangi yöreden olursa olsun Afrikalılarla, ya da herhangi türden hayvanlarla, hem de onların kendi aralarında anlaştıklarından daha iyi anlaşmasını sağlayan çeşitli dillere karşı büyük bir yeteneği vardı. Manastıra geldiğinin ertesi sabahı, yirmi yıldan o yana bahçeyi süslemekte olan on bir tutsak guacamaya, hiç nedensiz ölü bulunmuşlardı. Kendisininkinden çok farklı seslerde söylediği şeytansı şarkılarla bütün hizmetkârları büyülemişti. Başrahibenin kendisini aradığını öğrendiğinde ise, kendini yalnızca onun gözlerine görünmez kılmıştı.</p>

  <p class="block6">“Yine de,” dedi Delaura, “bize şeytansı görünen şeylerin, ana-babasının onu terk etmesi yüzünden kızın öğrendiği zenci gelenekleri olduğunu sanıyorum.”</p>

  <p class="block6">“Dikkat et!” diye uyardı onu piskopos. “Düşman, bizim yanılgılarımızdan çok, zekâmızdan yararlanır.”</p>

  <p class="block6">“Ama onun için en büyük armağan, sağlıklı bir çocuğun içindeki cinleri kovmamız olur,” dedi Delaura. Piskopos, sinirlenmişti.</p>

  <p class="block6">“Bundan, isyan ettiğin anlamını mı çıkarmalıyım?”</p>

  <p class="block6">“Bazı kuşkularım olduğu anlamını çıkarmalısınız, sayın hocam,” dedi Delaura. “Ama bütün saygımla sözünüzü dinlerim.” Böylece, piskoposun fikrini çelemeden manastıra geri döndü. Sol gözünde, retinasında izi kalan güneş silinene kadar taksın diye hekiminin verdiği göz bandını taşıyordu. Bahçeyi ve zindan bölümüne varana kadar birbiri ardından uzanan koridorları geçtiği sürece, kendisini izleyen bakışları üzerinde hissetmişti, ama hiç kimse ona bir şey söylemedi.</p>

  <p class="block6">Manastırın her yanında, güneş tutulmasının ardından nekahet dönemine benzer bir hava esiyordu. Gardiyan, Sierva Maria’nın hücresini açtığında, Delaura, kalbinin göğsünden dışan fırlayacakmış gibi olduğunu hissetti, ayakta durmakta güçlük çekiyordu. Yalnızca o sabah keyfinin nasıl olduğunu anlamak için, kıza güneş tutulmasını görüp görmediğini sordu. Gerçekten de terastan seyretmişti. Gözünün üzerine bant koymasını anlayamıyordu, oysa kendisi güneşe hiç korunmasız bakmıştı ve çok iyiydi. Rahibelerin güneş tutulmasını diz çökerek izlediklerini, horozlar ötmeye başlayana kadar manastırın felce uğradığını anlattı. Ama kendisine hiç de öteki dünyalardan bir şey gibi görünmemişti.</p>

  <p class="block6">“Gördüğüm, her gece görünen bir şeydi,” dedi.</p>

  <p class="block6">Kızın içinde, Delaura’nın ne olduğunu belirleyemediği, gözle görülür en önemli belirtisinin birazcık hüzün olduğu bir değişiklik olmuştu. Yanılmamıştı da. Tedaviye daha yeni başlamışlardı ki, kız kaygı dolu gözlerini ona dikerek titrek bir sesle şöyle dedi:</p>

  <p class="block6">“Ben öleceğim.” Delaura, ürperdi.</p>

  <p class="block6">“Kim dedi bunu sana?” “Martina,” dedi kız.</p>

  <p class="block6">“Onu gördün mü?”</p>

  <p class="block6">Kız, kendisine nakış öğretmek için iki kez hücresine geldiğini, güneş tutulmasını birlikte seyrettiklerini anlattı. Onun iyi kalpli, yumuşak bir insan olduğunu, başrahibenin, güneşin denizde batışını seyretsinler diye nakış derslerini terasta yapmasına izin verdiğini söyledi.</p>

  <p class="block6">“Ya,” dedi Delaura, gözlerini kırpmadan. “Peki sana ne zaman öleceğini de söyledi mi?” Kız, ağlamamak için dudaklarını sıkarak başını salladı.</p>

  <p class="block6">“Güneş tutulmasından sonra,” dedi.</p>

  <p class="block6">“Güneş tutulmasından sonra, bundan sonraki yüz yıl içinde olabilir,” diye karşılık verdi Delaura.</p>

  <p class="block6">Ama gırtlağının düğümlendiğini kızın anlamaması için bütün dikkatini yaraların tedavisine vermesi gerekmişti. Sierva Maria, daha fazla bir şey söylemedi. Onun sessizliğinden meraka kapılan Delaura dönüp baktı ve gözlerinin yaşarmış olduğunu gördü.</p>

  <p class="block6">“Korkuyorum,” dedi kız.</p>

  <p class="block6">Kendini yatağa atarak hüngür hüngür ağlamaya başladı. Delaura, onun yanına oturdu, günah çıkaran bir rahibin basmakalıp sözleriyle onu avutmaya koyuldu. Ancak o zaman anlamıştı Sierva Maria, Cayetano’nun hekimi değil, şeytan kovucusu olduğunu.</p>

  <p class="block6">“Peki öyleyse neden beni tedavi ediyorsunuz,” diye sordu ona. Delaura’nın sesi titriyordu: “Çünkü seni çok seviyorum.”</p>

  <p class="block6">Kız, onun bu cesaretine herhangi bir duyarlılık göstermedi.</p>

  <p class="block6">Dışarı çıktığında Delaura, başını içeri uzatıp Martina’nın hücresine baktı. İlk olarak yakından baktığında, teninin çiçek bozuğu, kafasının tıraşlanmış, burnunun fazlasıyla büyük, dişlerinin de fare dişi gibi olduğunu görüyordu, ama karşısındakini baştan çıkarma yeteneği, hemen hissedilen, neredeyse elle tutulur bir sıvı gibiydi. Delaura, kapının eşiğinden konuşmayı yeğledi.</p>

  <p class="block6">“O zavallı kızın, korkmak için zaten yeterince nedeni var,” dedi. “Rica ederim bir de siz korkusunu artırmayın.”</p>

  <p class="block6">Martina, şaşırmıştı. Kimseye ne gün öleceği kehanetinde bulunmak aklına bile gelmemişti, hele öylesine cana yakın, savunmasız bir kıza, hiç. Yalnızca durumunun ne olduğunu sormuş, verdiği üç dört yanıttan sırf kötü bir alışkanlıkla yalan söylediğini fark etmişti. Martina’nın bunları söylerkenki ciddiliği, Delaura’nın, Sierva Maria’nın kendisine de yalan söylediğini anlamasına yetmişti. Saçmaladığı için ondan özür diledi ve kıza herhangi bir sitemde bulunmamasını rica etti.</p>

  <p class="block6">“Ben yapacağımı bilirim,” diye sözünü tamamladı.</p>

  <p class="block6">Martina, onu büyüsüyle sarmalayıvermişti. “Zatı âlilerinin kim olduğunu biliyorum,” dedi. “Ne yaptığını her zaman çok iyi bildiğini de biliyorum.” Ama Sierva Maria’nın, hücresinin yalnızlığı içinde ölüm korkusuna katlanmakta kimsenin yardımına ihtiyacı olmadığını anlamak, Delaura’nın kolunu kanadını kırmıştı.</p>

  <p class="block6">O hafta içinde başrahibe Josefa Miranda, kendi eliyle kaleme aldığı bir dizi şikâyet ve uyarıyı içeren bir tezkereyi piskoposun eline ulaştırmıştı. Sierva Maria’nın vasiliğinin Klaris rahibelerinin sorumluluğundan kaldırılmasını talep ediyor, bunu, kefareti çoktan ödenmiş günahlar için gecikmiş bir ceza olarak görüyordu.</p>

  <p class="block6">Tutanaklara geçirilen ve<span class="tab">&nbsp;&nbsp;&nbsp;&nbsp;&nbsp;&nbsp;</span>yalnızca kızın iblisle olan utanmazca birlikteliğiyle açıklanabilecek doğaüstü olayların yeni bir sıralamasını da yapıyordu. En sonunda da, Cayetano Delaura’nın nüfuzunu kullanması, düşünce özgürlüğü, kıza karşı beslediği kötü niyet ve kuralların yasaklamasına rağmen güveni kötüye kullanarak manastıra yiyecek taşımasıyla ilgili öfke dolu bir ihbar yer alıyordu tezkerede.</p>

  <p class="block6">Delaura eve döner dönmez, piskopos tezkereyi ona gösterdi; o da, yüzünün tek bir kasında bile bir hareket olmaksızın, ayakta okudu. Bitirdiğinde öfkeden kuduruyordu.</p>

  <p class="block6">“Bütün cinler tarafından çarpılmış biri varsa, o da Josefa Miranda’dır,” dedi. “Kin, hoşgörüsüzlük ve budalalık cinleri çarpmış onu. İğrenç bir yaratık!”</p>

  <p class="block6">Piskopos, bu şiddetli tepkiye şaşırmıştı. Delaura, bunu fark ederek, daha sakin bir ses tonuyla meramını anlatmaya çalıştı.</p>

  <p class="block6">“Demek istiyorum ki,” dedi, “kötülük güçlerine o kadar büyük yetenekler atfediyor ki, sanki asıl iblise bağlı sanırsınız.”</p>

  <p class="block6">“Bulunduğum mevki, seninle aynı fikirde olmama izin vermiyor,” dedi piskopos. “Ama öyle olmayı isterdim.”</p>

  <p class="block6">Yapmış olabileceği herhangi bir aşırılık için onu azarladı ve başrahibenin densizliklerine katlanmak için sabırlı olmasını istedi. “İncil, onun gibi, hatta daha beter kusurları olan kadınlarla doludur,” dedi. “Yine de İsa onları yüceltmişti.” Sözüne daha fazla devam edemedi, çünkü evin içinde gümbürdeyen bir gök gürültüsü denizin üzerinde yuvarlanarak uzaklaşmış, afet halinde bir sağanak onları dünyanın geri kalanından ayırmıştı. Piskopos, salıncaklı sandalyesine yaslandı ve özlemlerinin içine gömüldü.</p>

  <p class="block6">“Ne kadar uzaklardayız!” diye içini çekti. “Neden?”</p>

  <p class="block6">“Kendimizden,” dedi piskopos. “İnsanın öksüz olduğunu öğrenmek için bazen bir yıla ihtiyacı olması sence haksızlık değil mi?” Bir yanıt alamayınca da, hasretini açığa vurdu: “Bu gece İspanya’da uyuyor olmalarının yalnızca düşüncesi bile içimi korkuyla dolduruyor.”</p>

  <p class="block6">“Dünyanın dönmesine karışamayız,” dedi Delaura.</p>

  <p class="block6">“Ama bize acı vermemesi için bunu bilmezlikten gelebilirdik,” dedi piskopos. “Galile’ye asıl gereken, inanç değil yürekti.” Delaura, yaşlılıkla birdenbire çöktüğünden beri hüzün dolu yağmurlu gecelerde piskoposa acı çektiren bu buhranları iyi biliyordu. Yapabileceği tek şey, uykusu baskın çıkana kadar onu oyalayıp, bu karanlık düşüncelerden uzaklaştırmaktı.</p>

  <p class="block6">O ayın sonlarında, Santa Fe’deki görev yerine gitmekte olan yeni genel vali Don Rodrigo de Buen Lozano’nun pek yakında oradan geçeceği halka duyurulmuştu. Yargıçları ve öteki memurları, hizmetkârları ve kişisel hekimlerinden oluşan maiyeti ve Antiller’deki sıkıntılara katlanması için kraliçenin kendisine armağan ettiği bir yaylı çalgılar dörtlüsüyle birlikte geliyordu. Genel valinin eşinin, başrahibeyle bir akrabalığı vardı ve kendisini manastırda ağırlamalarını istemişti. Sierva Maria, yakılan kireçtaşlarının, katran dumanlarının, çekiç darbeleri patırtısının ve inziva bölümüne varana kadar manastırın her yanını işgal etmiş olan her türden insanların avaz avaz ettikleri küfürlerin ortasında unutulmuştu. Yapı iskelelerinden birinin müthiş bir gürültüyle yıkılmasıyla bir duvarcı ustası ölmüş, yedi işçi yaralanmıştı. Başrahibe, bu felaketi de Sierva Maria’nın kötü cinlerine yormuş ve bu hengâme bitene kadar onu başka bir manastıra yollasınlar diye diretmek için yeni bir fırsat yakalamıştı. Bu kez başlıca gerekçesi, cin çarpmış birinin yakınlığının, genel valinin eşi için iyi olmayacağı biçimindeydi. Ama piskopos, onu yanıtsız bıraktı.</p>

  <p class="block6">Don Rodrigo de Buen Lozano, olgun ve yakışıklı bir Asturyalıydı,<sup class="calibre2"><sup class="noteref" id="back_note_32"><a class="calibre3" href="../Text/index_split_038.html#note_32" title="32">32</a></sup></sup> Bask topu<sup class="calibre2"><sup class="noteref" id="back_note_33"><a class="calibre3" href="../Text/index_split_039.html#note_33" title="33">33</a></sup></sup> ve keklik avı şampiyonuydu ve eşiyle arasındaki yirmi iki yıllık yaş farkını zarafetiyle kapatıyordu. Kendi kendisiyle bile alay ederek, bütün bedeniyle gülüyor ve bunu göstermek için hiçbir fırsatı kaçırmıyordu. Karayibler’in, geceleri çalınan trampet sesleriyle olgun guayaba’ların hoş kokularının birbirine karıştığı ilk meltemlerini hissettiği anda üzerindeki ilkbahar giysilerini çıkarmış, toplantılarda hanımların arasında göğsü bağrı açık dolaşıyordu. Nutuklar atılmadan, top atışları yapılmadan, ceketini çıkarıp yalnızca gömleğiyle inmişti gemiden.</p>

  <p class="block6">Piskopos tarafından yasaklanmış olmasına rağmen, onun şerefine fandango, bunde ve cumbiamba danslarına, ayrıca açık havada boğa güreşleri ve horoz dövüşlerine izin verilmişti.</p>

  <p class="block6">Genel valinin eşi, hareketli ve biraz da başına buyruk, neredeyse yeniyetme bir genç kızdı; manastırın içinde bir yenilik rüzgârı gibi esivermişti. Girip çıkmadığı köşe, anlamadığı sorun ve daha da düzeltmek istemediği düzgün bir şey kalmamıştı. Manastın dolaşırken, ilk kez doğum yapan birinin kolaylığıyla her şeyi elden geçirip bitirmek istiyordu. Bu yüzden de başrahibe, zindanın yaratacağı kötü izlenimden onu kurtarmanın yerinde olacağını düşündü.</p>

  <p class="block6">“Zahmete değmez,” dedi. “Yalnızca iki mahpus var, bir tanesini de cin çarpmış.”</p>

  <p class="block6">İlgisini uyandırmak için bunu söylemesi yetmişti. Hücrelerin hazırlanmamış, içerdekilerin de uyarılmamış olmalarının hiç önemi yoktu. Kapı açılır açılmaz Martina Laborde, bağışlanması ricasıyla kendini onun ayaklarına attı.</p>

  <p class="block6">Biri başarısız, öteki başarılı iki firardan sonra bu pek de kolay görünmüyordu. Bunlardan birincisini, altı yıl önce, farklı nedenlerle değişik cezalara mahkûm edilmiş üç rahibeyle birlikte, deniz tarafındaki terastan denemişti. İçlerinden biri kaçmayı başarmıştı. İşte o zaman pencereleri kapatıp, terasın altındaki avluyu duvarla çevirmişlerdi. Ertesi yıl, kalan üçü, o sırada koğuşun içinde uyumakta olan gardiyanı bağlayarak servis kapısından kaçmışlardı. Martina’nın günah çıkardığı rahiple anlaşan ailesi, onu manastıra geri göndermişti.</p>

  <p class="block6">Upuzun dört yıl boyunca Martina manastırın tek mahpusu olmayı sürdürmüştü ve ne ziyaretçi odasında kimseyle görüşmeye hakkı vardı, ne de manastır kilisesindeki pazar ayinlerine katılmaya. Bu yüzden bağışlanması olanaksız görünüyordu. Yine de genel valinin eşi, konuyu kocasına aktarıp aracılık edeceğine söz verdi.</p>

  <p class="block6">Sierva Maria’nın hücresinde, sönmemiş kireç ve katran artıkları yüzünden hâlâ ağır bir hava vardı, ama yeni bir düzene kavuşturulmuştu. Gardiyan kapıyı açar açmaz, genel valinin eşi, buz gibi bir esintiyle büyülendiğini hissetti. Sierva Maria, üzerinde yırtık gömleği, ayağında kirli pabuçlarıyla oturmuş, kendi ışığıyla aydınlanmış bir köşede ağır ağır iş işliyordu; genel valinin eşi kendisini selamlayana kadar gözlerini kaldırmadı. Kadın, onun bakışlarında Tanrının kutsal buyruğunun karşı konulamaz gücünü algılamıştı. “Kutsal Efendimiz,” diye mırıldanarak, hücrenin içine doğru bir adım attı.</p>

  <p class="block6">“Dikkat edin,” dedi başrahibe, kulağına doğru eğilerek. “Kaplan gibidir.”</p>

  <p class="block6">Onu kolundan yakalamıştı. Genel valinin eşi, içeri girmedi, ama Sierva Maria’nın yalnızca görüntüsü bile, onu kurtarmayı amaç edinmesine yetmişti.</p>

  <p class="block6">Çapkın bir bekâr olan kent valisi, genel valinin onuruna yalnızca erkeklere öğle yemeği veriyordu.</p>

  <p class="block6">İspanyol yaylı çalgılar dörtlüsü parçalar çaldı, San Jacinto’lu davul ve zurnacılar da çaldılar, halk dansları ve zencilerin, beyazların danslarının cüretkâr parodileri olan maskeli oyunları da yapıldı. Yemekten sonra, salonun dip bölümünde bir perde açıldı ve valinin ağırlığınca altın ödeyerek satın almış olduğu Habeş köle çıktı ortaya.</p>

  <p class="block6">Çıplaklığının tehlikesini artıran, neredeyse saydam denecek bir tunik giymişti. Orada bulunan sıradan insanlara kendini yakından gösterdikten sonra genel valinin önünde durdu ve üzerindeki tunik bedeninden ayaklarına doğru kayıp düştü.</p>

  <p class="block6">Kızın kusursuzluğu korkutucuydu. Ne omzu köle kaçakçısının damgasıyla bozulmuştu, ne de sırtında ilk efendisinin baş harfleri vardı; bedeninin her yanından gizemli bir buhar yayılıyordu. Genel valinin yüzü bembeyaz oldu; derin bir soluk aldı ve elinin bir hareketiyle o dayanılmaz görüntüyü sildi belleğinden.</p>

  <p class="block6">“Tanrı aşkına, götürün onu buradan,” diye buyurdu. “Ömrüm boyunca onu bir daha görmek istemiyorum.”</p>

  <p class="block6">Belki de valinin bu uçarılığına bir misilleme olarak, genel valinin eşi, başrahibenin kendi özel yemek odasında verdiği akşam yemeğinde Sierva Maria’yı tanıttı kocasına. Martina Laborde, onları şöyle uyarmıştı: “Kolyeleriyle bileziklerini çıkarmaya kalkışmayın, ne kadar iyi davrandığını göreceksiniz.” Gerçekten de öyle oldu.</p>

  <p class="block6">Büyükannesinin, manastıra geldiğinde üzerinde olan elbisesini giydirmişler, saçlarını yıkayarak, arkasında daha iyi sürüyebilsin diye açıp taramışlardı; valinin eşi elinden tutarak kocasının masasına götürdü onu.</p>

  <p class="block6">Başrahibe bile, kusursuz davranışına, görünümüyle çevresine yaydığı ışığa, saçlarının mucizevi güzelliğine şaşırıp kalmıştı. Genel valinin eşi, kocasının kulağına şöyle fısıldadı: “Bu kızı cin çarpmış.”</p>

  <p class="block6">Genel vali, buna inanmak istemedi. Burgos’dayken, odayı ağız ağza doldurana kadar bütün bir gece hiç durmadan altına dolduran, cin çarpmış birini görmüştü. Sierva Maria’yı benzer bir yazgıdan korumaya çalışarak, onu hekimlerine emanet etti. Hekimler, kızda hiçbir kuduz belirtisi olmadığını doğruladılar ve artık bulaşması olasılığının da bulunmadığını söyleyerek Abrenuncio ile aynı tanıyı koymuş oldular. Yine de hiç kimse, kızı cin çarpmış olduğundan kuşku duyma yetkisini bulamadı kendisinde.</p>

  <p class="block6">Piskopos, bu toplantı vesilesiyle başrahibenin tezkeresi ve Sierva Maria’nın son durumu üzerinde düşünüp taşınma fırsatı bulmuştu. Cayetano Delaura ise, şeytan kovma ayini öncesinde kendisini arındırmaya niyetlenerek, yanına manyoka ekmeği ve su alıp kitaplığa kapanmıştı. Orada hezeyanlar içinde pek çok geceler geçirdi ve bedenindeki arzulara karşı tek yatıştırıcı olan ateşli dizeler yazdığı uykusuz günler yaşadı.</p>

  <p class="block6">O şiirlerin bazıları, neredeyse bir yüzyıl sonra kitaplık yıkıldığında, zorlukla okunabilen bir tomarın içinde bulunmuştu. Bunlardan birincisi ve tümüyle okunabilen tek şiir, kendisinin on iki yaşındayken, Avila’daki<sup class="calibre2"><sup class="noteref" id="back_note_34"><a class="calibre3" href="../Text/index_split_040.html#note_34" title="34">34</a></sup></sup> papaz okulunun taşlı avlusunda, incecik bir ilkbahar yağmurunun altında, okul sandığının üzerinde otururkenki anısıyla ilgiliydi. Üzerinde babasının kendi ölçülerine göre düzeltilmiş giysisi, yanında çömezlik süresinin sonuna kadar onurlu bir biçimde hayatta kalabilsin diye annesinin gereken her şeyi içine koyduğu, kendisinin iki katı ağırlığındaki o sandıkla, katır sırtında günlerce süren bir yolculuktan sonra daha yeni gelmişti Toledo’dan. Kapıcı, sandığı avlunun orta yerine koymasına yardım etmiş ve onu orada yağmurun altında kaderiyle baş başa bırakmıştı.</p>

  <p class="block6">“Onu üçüncü kata çıkar,” demişti. “Orada sana söylerler yatakhanedeki yerinin neresi olduğunu.”</p>

  <p class="block6">Bir anda bütün papaz okulu avludaki balkonlardan sarkmış, yalnızca kendisinin bilmediği bir tiyatro oyununun tek oyuncusu oymuş gibi, o sandıkla ne yapacağını seyre koyulmuştu. Kimseden medet umamayacağını anlayınca, kucağında taşıyabileceği şeyleri sandıktan alarak dimdik taş merdivenlerden üçüncü kata kadar çıkarmıştı. Gözetmen, çömezlerin yatakhanesindeki iki sıra yatağın içinde onunkini göstermişti. Cayetano, eşyalarını yatağın üzerine koymuş, yeniden avluya inerek, hepsini taşımayı bitirene kadar dört kez daha yukarı çıkmıştı. En sonunda da boş sandığı kulpundan tutarak sürükleye sürükleye merdivenlerden çıkarmıştı.</p>

  <p class="block6">Balkonlardan onu seyretmekte olan öğretmenlerle öğrenciler, kendi katlarından geçerken ona bakmıyorlardı. Ama okul müdürü olan rahip, sandıkla birlikte çıktığında onu üçüncü kat sahanlığında beklemekteydi ve alkışlamaya başlamıştı.</p>

  <p class="block6">Ötekiler de coşkuyla aynı şeyi yapmışlardı. İşte o zaman Cayetano, papaz okuluna ilk girişte hiçbir şey sormadan ve kimseden yardım görmeden sandığı yatakhaneye kadar çıkarmaktan ibaret olan birinci töreni alnının akıyla atlattığını öğrenmişti. Zekâsının kıvraklığı, iyi huyları ve dengeli kişiliği, öteki çömezlere örnek olarak gösterilmişti.</p>

  <p class="block6">Yine de o ilk günün onda asıl derin izler bırakacak olan anısı, o akşam müdürün bürosunda yaptıkları konuşma olmuştu. Dikişleri sökülmüş, sayfaları eksik ve kapakları kopmuş olarak, babasına ait bazı kutularda bir rastlantı sonucu ele geçirdiği haliyle sandığında buldukları tek kitap üzerinde konuşmak üzere çağırtmıştı müdür onu oraya.</p>

  <p class="block6">Yolculuk gecelerinde okuyabildiği yere kadar okumuştu ve sonunu öğrenmeye can atıyordu. Okul müdürü olan rahip, kitapla ilgili düşüncesini öğrenmek istemişti. “Bunu ancak okumayı bitirdiğimde anlayabileceğim,” demişti Cayetano.</p>

  <p class="block6">Müdür, rahatlamış gibi bir gülümsemeyle, kitabı kaldırıp kilitlemiş, “Bunu asla öğrenemeyeceksin,” demişti. “Bu, yasak bir kitaptır.”</p>

  <p class="block6">Aradan yirmi dört yıl geçtikten sonra, piskoposun yarı karanlık kitaplığında, bir tek o kitabın dışında, yasaklanmış olsun ya da olmasın, eline ne kadar kitap geçtiyse okumuş olduğunun farkına varıyordu. Bütün bir hayatın o gün sona ermekte olduğu duygusuyla ürperdi. Öngörülemez bir başka hayat başlıyordu artık.</p>

  <p class="block6">Delaura, perhizin sekizinci gününde tam akşam dualarına başlamıştı ki, piskoposun genel valiyi ağırlamak üzere salonda kendisini beklemekte olduğu haber verildi. Genel valinin kendisi için bile umulmadık bir ziyaretti bu: kentteki ilk gezintisi sırasında birdenbire esmişti aklına; en yakındaki görevlileri ivedilikle çağırıp salona azıcık çeki düzen verirlerken, çiçekli terasta bekleyip, damları seyretmek zorunda kalmıştı.</p>

  <p class="block6">Piskopos, genel valiyi genelkurmayından altı din adamıyla birlikte karşıladı. Sağına, adının tamamından başka bir unvanla tanıştırmadığı Cayetano Delaura’yı oturtmuştu. Söyleşiye başlamadan önce genel vali, sıvaları dökülmüş duvarlara, yırtık perdelere, en ucuzundan el işi mobilyalara, yoksul giysileri içinde terden sırılsıklam olmuş din adamlarına acıyan gözlerle baktı. Gururuna dokunan piskopos, şöyle dedi: “Bizler, doğramacı Yusuf’un çocuklarıyız.” Genel vali, anlayış dolu bir el hareketi yaptı ve ilk haftaki izlenimlerini anlatmaya koyuldu. Savaşın yaraları bir kez sarıldığında İngiliz Antilleri’yle ticareti artırmak için hayallerle dolu tasarılarından, devletin eğitime katılmasının erdemlerinden, bu uzak sömürge topraklarını dünya düzeyine çıkarmak için sanat ve edebiyatı özendirmekten söz etti.</p>

  <p class="block6">“Zaman, yenilenme zamanı,” dedi.</p>

  <p class="block6">Piskopos, anayurdun sahip olduğu gücün getirdiği kolaylığı bir kez daha anlamıştı. Titreyen işaret parmağını, ona bakmadan Delaura’ya doğru uzattı ve genel valiye şöyle dedi: “Burada bu yeniliklerden haberli olan biri varsa, o da Peder Cayetano’dur.”</p>

  <p class="block6">Genel vali, işaret parmağının yönünü izledi ve uzaklardaki bir yüz ve hiç kırpılmadan kendisine bakan şaşkın gözlerle karşılaştı. Gerçek bir ilgiyle şöyle sordu Delaura’ya: “Leibnitz’i<sup class="calibre2"><sup class="noteref" id="back_note_35"><a class="calibre3" href="../Text/index_split_041.html#note_35" title="35">35</a></sup></sup> okudun mu?”</p>

  <p class="block6">“Evet, Ekselansları,” dedi Delaura, sonra da açıkladı: “Görevimin gereği olarak.”</p>

  <p class="block6">Ziyaretin sonunda, genel valinin asıl ilgisinin Sierva Maria’nın durumu olduğu açıkça belli olmuştu. Hem kendisi için, diye açıkladı, hem de derdi onu son derece üzmüş olan başrahibenin huzuru için.</p>

  <p class="block6">“Henüz kesin kanıtlardan yoksunuz, ama manastırın tutanakları, o zavallı yavruyu cin çarpmış olduğunu göstermekte bize,” dedi piskopos.</p>

  <p class="block6">“Basra hibe, bunu bizden daha iyi bilmektedir.”</p>

  <p class="block6">“O, sizlerin İblisin tuzağına düştüğünüz kanısında,” dedi genel vali.</p>

  <p class="block6">“Yalnızca bizler değil, bütün İspanya,” diye karşılık verdi piskopos. “İsa’nın yasasını kabul ettirmek için okyanusu geçtik ve bunu ayinlerde, dinsel yürüyüşlerde, azizlerin yortularında başardık, ama ruhlarda değil.”</p>

  <p class="block6">Yucatân’dan söz etti: orada, putperestlerin piramitlerini gözlerden saklamak için görkemli katedraller inşa etmişler, yerlilerin, kilise ayinlerine sırf gümüşlerle kaplı mihrapların altında kendi tapınakları hâlâ yaşıyor diye katıldıklarının farkına varamamışlardı. Fetihten o yana birbirine kansan kanlardan söz etti: İspanyol kanıyla yerli kanı, hem biri hem de ötekiyle karışan, Müslüman Mandingalara varana kadar her soydan zenci kanı, ve böylesine uygunsuz bir birlikteliğin Tanrının krallığında yeri olup olmadığını sordu. Soluk almasındaki ve yaşlılığından gelen kesik öksürüklerindeki güçlüğe rağmen, genel valiye durup dinlenme fırsatı vermeden sözünü tamamladı: “Bütün bunlar, Düşman’ın tuzaklarından başka ne olabilir?” Genel vali, bozum olmuştu.</p>

  <p class="block6">“Muhterem Piskopos Hazretlerinin hayal kırıklığı son derece üzücü,” dedi.</p>

  <p class="block6">“Ekselansları bunu böyle görmesinler,” diye karşılık verdi piskopos, büyük bir incelikle. “Bu insanlar bizim özverilerimize layık olsunlar diye, onlardan istediğimiz inanç gücünü daha belirgin kılmaya çalışıyorum.”</p>

  <p class="block6">Genel vali, sözü bıraktığı yerden yeniden almıştı.</p>

  <p class="block6">“Anladığım kadarıyla, başrahibenin eleştirileri uygulamayla ilgili,” dedi. “Belki de başka manastırlar böylesine zor bir olay için daha iyi koşullara sahiptirler diye düşünüyor.”</p>

  <p class="block6">“O halde Ekselansları bilmelidir ki, Santa Clara’yı, Josefa Miranda’nın dürüstlüğü, yetkinliği ve otoritesi nedeniyle hiç duraksamadan seçtik,” dedi piskopos. “Ne kadar haklı olduğumuzu da Tanrı biliyor.” “Bunu kendisine iletmekten zevk duyacağım,” dedi genel vali.</p>

  <p class="block6">“O, bunu çok iyi biliyor,” diye karşılık verdi piskopos. “Beni kaygılandıran, neden inanmaya cesaret edemediği.”</p>

  <p class="block6">Bu sözleri söyledikten sonra, bir astım krizinin gelmek üzere olduğu duygusuyla, ziyareti sona erdirmek için acele etti. Sağlığı elverdiği anda en ateşli görev aşkıyla sonuçlandıracağına başrahibeye söz verdiği, çözüm bekleyen işleri içeren bir tezkerenin kendisini beklediğini anlattı. Genel vali, ona şükranlarını bildirerek, kendine özgü nezaketi içinde ziyareti sona erdirdi. O da inatçı bir astımdan çekiyordu, bu yüzden piskoposa kendi hekimlerini önerdi.</p>

  <p class="block6">Piskopos, buna gerek olduğunu sanmıyordu.</p>

  <p class="block6">“Benimki artık tümüyle Tanrının ellerinde,” dedi. “Meryem’in öldüğü bir yaştayım.”</p>

  <p class="block6">Karşılamanın tersine, vedalaşma ağır ve törensel olmuştu. Aralarında Delaura da olmak üzere, yanındaki din adamlarından üçü, genel valiye kasvetli koridorlardan ana kapıya kadar sessizce eşlik ettiler. Genel valilik muhafızları, çatılmış mızraklardan bir çitle dilencileri hizada tutuyorlardı. Genel vali, arabasına binmeden önce Delaura’ya döndü, karşı gelinemez işaret parmağını ona doğru sallayarak şöyle dedi: “Seni unutmama fırsat verme.”</p>

  <p class="block6">Bu, öylesine beklenmedik ve anlaşılmaz bir cümleydi ki, Delaura yalnızca eğilerek karşılık verebildi.</p>

  <p class="block6">Genel vali, ziyaretin sonuçlarını başrahibeye anlatmak üzere doğruca manastıra gitti. Aradan saatler geçtikten sonra, artık gitmek üzere bir ayağı üzengideyken, eşinin bütün ısrarlarına rağmen Martina Laborde’nin bağışlanmasını reddetmişti, çünkü zindanlarda bulduğu onca suçlu için kötü bir örnek olur diye düşünüyordu.</p>

  <p class="block6">Piskopos, Delaura dönüp gelene kadar, solumasının ıslıklarını gözleri kapalı olarak bastırmaya çabalayarak, öne doğru eğilip bekledi. Yardımcıları ayaklarının ucuna basarak çekilmişler, salon gölgelerle dolmuştu. Piskopos, çevresine bakındı, duvarın önünde sıralanmış boş sandalyeleri ve tek başına duran Cayetano’yu gördü. Sesini iyice alçaltarak sordu ona:</p>

  <p class="block6">“Bu kadar iyi bir insan hiç görmüş müydük?”</p>

  <p class="block6">Delaura, belirsiz bir hareketle karşılık verdi. Piskopos, zorlukla davranarak toparlandı, soluğuna hâkim olana kadar koltuğun koluna dayanıp bekledi. Akşam yemeği istemiyordu. Delaura, yatak odasının yolunu aydınlatmak için bir kandil yaktı hemen.</p>

  <p class="block6">“Genel valiye çok kötü davrandık,” dedi piskopos.</p>

  <p class="block6">“İyi davranmamız için bir neden var mıydı?” diye sordu Delaura. “Resmi bir duyuru yapılmadan bir piskoposun kapısı çalınmaz.”</p>

  <p class="block6">Piskopos, onunla aynı düşüncede değildi ve bunu büyük bir coşkuyla bildirdi ona. “Benim kapım, Kilisenin kapısıdır, o da dini bütün bir Hıristiyan gibi davrandı,” dedi. “Göğsümdeki illet yüzünden asıl saygısız olan bendim; bunu onarmak için bir şey yapmam gerek.” Yatak odasının kapısına vardığında, tavrını da konuyu da değiştirmişti; Delaura’yı omzuna dostça vurarak uğurladı.</p>

  <p class="block6">“Bu gece benim için dua et,” dedi. “Çok uzun bir gece olacağından korkuyorum.”</p>

  <p class="block6">Gerçekten de, ziyaret sırasında sezinlemiş olduğu astım kriziyle ölecek gibi hissediyordu kendini.</p>

  <p class="block6">Ne tartarik asitli bir kusturucu, ne de daha başka güçlü ilaçlar onu rahatlatmayınca, ivedilikle kan almaları gerekmiş, ancak şafak sökerken kendine gelebilmişti.</p>

  <p class="block6">Bitişikteki kitaplıkta geceyi uykusuz geçiren Cayetano’nun hiçbir şeyden haberi olmamıştı. Sabah duaları başlarken, piskoposun kendisini yatak odasında beklediğini haber verdiler. Coşkulu bir ruh hali içinde yepyeni bir körük gibi soluyarak, yanında peynir ekmekle birlikte bir kâse çikolatayla yatağında kahvaltı eder buldu onu.</p>

  <p class="block6">Cayetano’nun ona şöyle bir bakması, kararlarını almış olduğunu anlamasına yetmişti. Gerçekten de öyleydi. Başrahibenin isteğine rağmen Sierva Maria, Santa Clara’da kalıyordu ve Peder Cayetano Delaura, piskoposun tam güvenine sahip olarak ondan sorumlu olmayı sürdürecekti. O zamana kadar olduğu gibi hapishane yönetmeliği altında tutulmayacaktı, manastır sakinlerine tanınan genel haklardan yararlanmalıydı. Piskopos, tutanaklar için minnettardı, ama kesinlikten yoksun olmaları davanın belirginliğiyle çatışıyordu, bu yüzden de şeytan kovucunun kendi ölçütlerine göre hareket etmesi gerekiyordu. En sonunda da, markiyi huzuruna kabul edecek zamana ve sağlık koşullarına sahip olana kadar, ne gerekiyorsa çözümlemek üzere tam yetkili olarak, gidip onu kendi adına ziyaret etmesini buyurdu Delaura’ya.</p>

  <p class="block6">“Başka hiçbir talimatım olmayacak,” diyerek sözünü tamamladı. “Tanrı seni korusun.”</p>

  <p class="block6">Cayetano, kalbi yerinden fırlayacak gibi koşup gitti manastıra, ama Sierva Maria’yı hücresinde bulamadı. Tören salonunda, gerçek mücevherler takıp takıştırmış, saçları topuklarına kadar salıverilmiş bir halde, zencilere özgü o harikulade ağırbaşlılık içinde, genel valinin maiyetindeki ünlü bir portre ressamına poz vermekteydi. Sanatçıya itaat ederken gösterdiği sağduyu da güzelliği kadar hayranlık uyandırıcıydı. Cayetano, coşkuyla kendinden geçmişti. Loş bir yerde oturmuş görünmeden onu seyrederken, kalbindeki herhangi bir kuşkuyu silebilecek kadar bol vakti olmuştu.</p>

  <p class="block6">Saat dokuzda portre tamamlanmıştı. Ressam, portreyi uzaktan inceledi, son birkaç fırça darbesi daha vurdu ve imzasını atmadan önce Sierva Maria’nın görmesini istedi. Kendisine saygıyla boyun eğmiş iblislerden oluşan maiyetinin ortasında, bir bulutun içinde durmuş olarak tıpatıp kendisiydi. Kız, hiç acele etmeden baktı resme ve o yaşının bütün ihtişamı içinde tanıdı kendisini. Sonunda da şöyle dedi: “Tıpkı bir ayna gibi.”</p>

  <p class="block6">“İblislere varana kadar mı?” diye sordu ressam. “Öyle,” diye karşılık verdi kız.</p>

  <p class="block6">Poz vermesi sona erince, Cayetano ona hücresine kadar eşlik etti. Onu yürürken hiç görmemişti, dans ederken gösterdiği aynı zarafet ve kolaylıkla yapıyordu bunu da. Mahkûm gömleğinden başka bir kılık içinde de onu hiç görmemişti ve üzerindeki kraliçe giysisi, artık ne dereceye kadar bir kadın olduğunu açıkça gösteren bir olgunluk ve zarafet veriyordu ona. Birlikte hiç yürümemişlerdi ve birbirlerine eşlik ederkenki içtenlikleri çok hoşuna gitmişti.</p>

  <p class="block6">Veda ziyaretlerinde başrahibeyi piskoposun haklı gerekçelerine inandırmış olan genel vali ve eşinin bu ikna yetenekleri sayesinde, hücre eskisinden çok farklıydı. Şilte yepyeni, çarşaflar ketenden, yastıklar kuştüyündendi; ayrıca gündelik temizlik ve yıkanma ihtiyacı için gereçler konulmuştu. Denizin ışığı, kafesleri çıkarılmış pencerelerden içeri giriyor ve yeni kireçlenmiş duvarlarda parlıyordu. Yemekler, manastırın inziva bölümündekilerle aynı olduğundan, artık dışardan bir şey getirmeye gerek kalmıyordu, yine de Delaura, bazı nefis yiyecekleri kapıdan kaçak olarak geçirmenin bir yolunu buluyordu her zaman.</p>

  <p class="block6">Sierva Maria, onunla akşam kahvaltısını paylaşmayı istedi; Delaura da, Klarislerin saygınlığının kaynağını oluşturan çöreklerden bir tane almakla yetindi. Çöreklerini yerlerken kız, beklenmedik bir yorumda bulunarak,</p>

  <p class="block6">“Ben kar nedir, gördüm,” dedi.</p>

  <p class="block6">Cayetano, hiç şaşırmadı. Bir zamanlar, bizim Sierra Nevada de Santa Marta’da karların neredeyse denizin içine kadar indiğinden habersiz olduğundan, yerliler tanısınlar diye Pireneler’den kar getirtmek isteyen bir genel validen söz edildiğini duymuştu. Belki de yenilik meraklısı olan Don Rodrigo de Buen Lozano da bu şaşırtıcı işi başarıya ulaştırmıştı.</p>

  <p class="block6">“Hayır,” dedi kız. “Rüyamdaydı.”</p>

  <p class="block6">Gördüğü rüyayı anlattı: lapa lapa kar yağan bir pencerenin önünde dururken, kucağındaki salkımın üzümlerini birer birer koparıp yiyordu. Delaura, yüreğinin korkuyla hop ettiğini hissetti.</p>

  <p class="block6">Alacağını bildiği yanıt karşısında tir tir titreyerek, sorma cesaretini gösterdi: “Nasıl bitiyordu?”</p>

  <p class="block6">“Anlatmaya korkuyorum,” dedi Sierva Mana.</p>

  <p class="block6">Daha fazlasını duymaya ihtiyacı yoktu. Gözlerini yumarak onun için dua etti. Bitirdiğinde başka bir insandı sanki. “Kaygılanma,” dedi ona. “Sana söz veriyorum, Ruhülkudüs’ün inayetiyle, çok yakında özgür ve mutlu olacaksın.”</p>

  <p class="block6">Sierva Maria’nın manastırda olduğundan, Bernarda’nın o zamana kadar haberi olmamıştı. Dulce Olivia’yı ortalığı süpürür, evi derleyip toplarken yakalayıp, onu kendi hayallerinden biri sandığı bir gece, neredeyse bir rastlantı olarak öğrendi bunu. Akla yatkın bir açıklama bulmak için odaları tek tek aramaya koyuldu ve dolaşırken Sierva Maria’yı bir süreden beri hiç görmediğinin farkına vardı. Caridad del Cobre, bildiği kadarını söyledi ona: “Marki hazretleri, onun çok uzaklara gideceğini, onu bir daha göremeyeceğimizi söylemişti bize.” Kocasının yatak odasında ışık yandığı için, Bernarda kapıyı vurmadan girdi içeri.</p>

  <p class="block6">Marki, sivrisinekleri kaçırmak için ağır ağır yanmakta olan sığır terslerinin dumanları arasında, uyumadan yatıyordu hamağında. Üzerindeki ipekli sabahlıkla bedeninin çizgileri belli olmayan o acayip kadına baktı ve o da bunun bir hayal olduğunu sandı, çünkü solgun ve kederli bir görünümü vardı, çok uzaklardan geliyor gibiydi. Bernarda, Sierva Maria’yı sordu ona.</p>

  <p class="block6">“Günlerdir bizimle birlikte değil,” dedi kocası.</p>

  <p class="block6">Kadın, bu sözleri en kötü anlama yordu ve soluk alabilmek için önüne çıkan ilk koltuğa oturmak zorunda kaldı. “Abrenuncio’nun yapması gerekeni yaptığını söylemek istiyorsunuz,” dedi.</p>

  <p class="block6">Marki, istavroz çıkardı:</p>

  <p class="block6">“Tanrı bizi korusun!”</p>

  <p class="block6">Sonra ona olan biteni anlattı. Bernarda’nın isteğine uygun olarak ona sanki ölmüş gibi davranmak istediği için bunu zamanında haber vermediğini de özellikle belirtti. Bernarda, birlikte geçirdikleri o berbat on iki yıl boyunca hiç göstermemiş olduğu bir dikkatle gözünü bile kırpmadan dinledi onu.</p>

  <p class="block6">“Benim hayatıma mal olacağını biliyordum,” dedi marki, “ama onunkine karşılık olarak.”</p>

  <p class="block6">Bernarda, içini çekti: “Demek bizim utancımız artık herkesin dilinde.” Kocasının gözlerinde bir damla gözyaşının pırıltısını gördü ve ta içinden bir titreme yükseldi. Bu kez ölümün kendisi değil, er ya da geç olması gerekenin kaçınılmaz kesinliğiydi söz konusu olan.</p>

  <p class="block6">Yanılmamıştı da. Marki, kalan son gücüyle hamaktan kalktı, onun önünde yere yığılarak, hiçbir işe yaramaz bir ihtiyarın acı gözyaşları içinde hüngür hüngür ağlamaya başladı. Bernarda, ağlayan erkeğin, ipekli gömleğinin üzerinden kasıklarına doğru süzülen yakıcı gözyaşları karşısında teslim oldu. Sierva Maria’ya duyduğu tüm nefrete rağmen, hayatta olduğunu bilmenin kendisini rahatlattığını itiraf etti.</p>

  <p class="block6">“Her zaman her şeyi anlamışımdır, ölüm dışında,” dedi.</p>

  <p class="block6">Yeniden odasına kapanarak kendini melas ve kakaoya verdi; aradan iki hafta geçtikten sonra oradan çıktığında yürüyen bir ölü gibiydi. Marki, çok erken saatlerden beri ortalıkta bir yolculuk telaşı olduğunu fark etmiş, ama fazla önemsememişti. Daha güneş ortalığı ısıtmadan önce, Bernarda’nın, peşinde eşyaları yüklü bir başka katır olmak üzere, uysal bir katırın sırtında avlunun büyük kapısından çıktığını gördü. Daha önce de, yanına ne katırcı ne de kölelerini almadan, kimseyle vedalaşmadan ve hiçbir gerekçe göstermeden böyle çekip gittiği çok olmuştu. Ama marki bu kez bir daha dönmemek üzere gittiğini anladı, çünkü her zamanki sandığının yanı sıra, yıllardır yatağının altında gömülü sakladığı tıka basa altın dolu iki küpü de yanında götürüyordu.</p>

  <p class="block6">Hamakta öylece yatan marki, kölelerin kendisini bıçaklayacakları korkusuna kapılmıştı yeniden; onların gündüz bile eve girmelerini yasakladı. Bu yüzden de Cayetano Delaura, piskoposun emriyle onu ziyarete gittiğinde, ana kapıyı itip buyur edilmeden içeri girmek zorunda kaldı, çünkü tokmağı ısrarla çalmasına rağmen kapıyı kimse açmamıştı. Çoban köpekleri kafeslerinde kıyameti koparıyorlardı, ama Delaura yoluna devam etti. Marki, meyve bahçesinde, sırtında Sarazen<sup class="calibre2"><sup class="noteref" id="back_note_36"><a class="calibre3" href="../Text/index_split_042.html#note_36" title="36">36</a></sup></sup> harmanisi, başında Toledo takkesiyle, üzeri tümüyle portakal çiçekleriyle örtülü olarak hamağında öğle uykusundaydı. Delaura, uyandırmadan seyretti onu, Sierva Maria’yı düşkün ve yalnızlıktan tükenmiş bir halde görüyor gibi oldu. Marki uyanmış, rahibin gözündeki bant yüzünden onu tanımakta gecikmişti. Delaura, elini kaldırarak parmaklarıyla barış işareti yaptı. “Tanrı sizi korusun, sayın marki,” dedi.</p>

  <p class="block6">“Nasılsınız?” “Buradayım işte,” diye yanıt verdi marki. “Çürüyüp gidiyorum.”</p>

  <p class="block6">Elinin uyuşuk bir hareketiyle öğle uykusunun örümcek ağlarını bir kenara itti ve hamakta doğrulup oturdu. Cayetano, buyur edilmeden içeri girdiği için özür diledi. Marki, kapının tokmağına kimsenin aldırmadığını, çünkü ziyaretçi kabul etme alışkanlığını kaybettiğini anlattı. Delaura, ciddi bir ses tonuyla şöyle dedi: “Piskopos hazretleri çok meşgul ve astımı kötü olduğundan, kendilerini temsilen beni yolladılar.”</p>

  <p class="block6">İlk baştaki protokol kuralları böylece yerine getirildikten sonra, hamağın yakınına oturdu ve içini yakmakta olan konuya girdi hemen.</p>

  <p class="block6">“Kızınızın ruhsal sağlığının bana emanet edilmiş olduğunu size bildirmek istiyorum,” dedi. Marki, teşekkür ederek kızının nasıl olduğunu sordu.</p>

  <p class="block6">“İyi,” dedi Delaura, “ama daha iyi olması için ona yardımcı olmak istiyorum.”</p>

  <p class="block6">Şeytan kovmanın anlamını ve yöntemlerini açıkladı ona. Bedenlerden kötü ruhları kovmak ve hastalıklarla zayıflıkları iyileştirmek için İsa’nın müritlerine verdiği güçten söz etti.</p>

  <p class="block6">İncil’deki Lejyon bahsini ve cin çarpmış iki bin domuzun öyküsünü anlattı.<sup class="calibre2"><sup class="noteref" id="back_note_37"><a class="calibre3" href="../Text/index_split_043.html#note_37" title="37">37</a></sup></sup> Yine de yapılacak ilk iş, Sierva Maria’yı gerçekten cin çarpıp çarpmadığını saptamaktı. Kendisi öyle olduğunu sanmıyordu, ama herhangi bir kuşkuyu gidermek için markinin yardımına gerek duyuyordu. Her şeyden önce, kızının manastıra girmeden önce nasıl olduğunu bilmek istediğini söyledi.</p>

  <p class="block6">“Bilmiyorum,” dedi marki. “Onu ne kadar çok tanısam, o kadar az tanıdığımı hissediyorum.”</p>

  <p class="block6">Onu kölelerin avlusunda kaderiyle baş başa bırakmış olmaktan suçluluk duygusu içindeydi. Bazen aylarca sürebilen sessizliklerini buna yoruyordu; akıl almaz şiddet gösterilerini ve annesinin kol ağzına taktığı çıngırağı kedilerin boynuna asarak onu alaya almasındaki hınzırlığı da. Onu tanımaktaki en büyük zorluk, sırf zevk için yalan söyleme alışkanlığıydı. “Zenciler gibi,” dedi Delaura.</p>

  <p class="block6">“Zenciler, bizlere yalan söylerler, ama kendi aralarında hayır,” dedi marki.</p>

  <p class="block6">Yatak odasına girdiklerinde, Delaura, büyükannesinin sayısız ıvır zıvırının arasında Sierva Maria’nın, canlı gibi görünen bebekler, kukla balerinler, müzik kutuları gibi yeni eşyalarını bir bakışta ayırt edebilmişti. Yatağın üzerinde, markinin onu<span class="tab">&nbsp;&nbsp;&nbsp;&nbsp;&nbsp;&nbsp;</span>manastıra götürürken aldığı el çantası, hazırladığı gibi duruyordu hâlâ. Toz içindeki tiorba, bir köşeye atılmıştı. Marki, bunun artık kullanılmayan bir İtalyan çalgısı olduğunu anlatarak, kızın onu çalmakta gösterdiği beceriyi göklere çıkardı. Oyalanmak için çalgıyı akort etmeye koyuldu ve sonunda yalnızca ezbere çalmakla kalmadı, aynı zamanda Sierva Maria’yla birlikte söyledikleri şarkıyı da yineledi.</p>

  <p class="block6">Gerçekleri açıklayıcı bir an olmuştu bu. Müzik, markinin kızı hakkında söyleyemediği şeyleri söylemişti Delaura’ya. Marki ise, öylesine duygulanmıştı ki şarkıyı bitiremedi. İçini çekerek, “Şapkanın ona ne kadar yakıştığını tahmin edemezsiniz,” dedi. Onun bu duygusallığı Delaura’ya da bulaşmıştı.</p>

  <p class="block6">“Görüyorum ki onu çok seviyorsunuz,” dedi.</p>

  <p class="block6">“Ne kadar sevdiğimi bilemezsiniz,” diye karşılık verdi marki. “Onu görmek için canımı verirdim.”</p>

  <p class="block6">Delaura, Ruhülkudüs’ün en küçük bir ayrıntıyı bile atlamadığını hissetti bir kez daha.</p>

  <p class="block6">“Bundan daha kolay bir şey olamaz,” dedi, “ama cin çarpmamış olduğunu gösterebilirsek.”</p>

  <p class="block6">“Abrenuncio ile konuşun,” dedi marki. “Daha başından beri Sierva’nın sağlıklı olduğunu söylüyordu; yalnızca o açıklayabilir bunu.”</p>

  <p class="block6">Delaura, kendini bir ikilem karşısında gördü. Abrenuncio, onun için Tanrının bir lütfu olabilirdi, ama onunla konuşmak, ortaya istenmedik pürüzler de çıkarabilirdi. Marki, onun düşüncelerini okumuş gibiydi.</p>

  <p class="block6">“Büyük adamdır,” dedi.</p>

  <p class="block6">Delaura, başıyla anlamlı bir hareket yaptı.</p>

  <p class="block6">“Kutsal Mahkemenin dosyalarında ne olduğunu biliyorum,” dedi.</p>

  <p class="block6">“Kızımı geri almak için ne kadar özveride bulunulsa azdır,” diye ısrar etti marki. Delaura’dan hiçbir tepki göremeyince de şöyle tamamladı sözünü: “Tanrı aşkı için yalvarıyorum size.”</p>

  <p class="block6">Yüreği parçalanan Delaura da, “Rica ederim bana daha fazla acı çektirmeyin,” diye karşılık verdi.</p>

  <p class="block6">Marki, daha fazla ısrar etmedi. Yatağın üzerindeki el çantasını alarak, Delaura’dan onu kızına götürmesini istedi. “Hiç değilse onu düşündüğümü anlayacaktır,” dedi.</p>

  <p class="block6">Delaura, vedalaşmadan kaçtı oradan. El çantasını pelerininin altına alarak sarındı, çünkü bardaklardan boşanırcasına yağmur yağıyordu. Tiorbanın şarkısından tek tek dizeleri içinden art arda tekrarladığını fark etmekte gecikmişti. Kendisini kırbaçlayan yağmurun altında şarkıyı yüksek sesle söylemeye başladı, sonra da sonuna kadar ezbere tekrarladı. Zanaatkârlar mahallesine gelince keşiş kulübesinin solundan saptı ve şarkı söylemeyi sürdürerek Abrenuncio’nun kapısını çaldı.</p>

  <p class="block6">Uzun bir sessizlikten sonra ağır aksak ayak sesleri ve yarı uykulu bir ses duyuldu: “Kim o?”</p>

  <p class="block6">“Kanun namına,” dedi Delaura. Adını bağırarak söylememek için aklına gelen tek şey olmuştu bu. Abrenuncio, gerçekten hükümet görevlilerinin geldiğini sanarak kapıyı açtı ve onu tanımadı. “Ben, piskoposluğun kitaplık görevlisiyim,” dedi Delaura. Hekim, yarı karanlık hole girmesi için ona yol verdi ve sırılsıklam pelerinini çıkarmasına yardım etti. Sonra kendine özgü ifadesiyle Latince olarak sordu ona:</p>

  <p class="block6">“O gözü hangi savaşta kaybettiniz?” Delaura, klasik Latincesiyle ona güneş tutulması sırasında olan aksiliği anlattı ve piskoposun hekiminin göz bandının kesin çare olduğunu söylemesine rağmen rahatsızlığının sürmesiyle ilgili ayrıntıları sayıp döktü. Ama Abrenuncio yalnızca Latincesinin katıksızlığıyla ilgilenmişti.</p>

  <p class="block6">“Tam anlamıyla kusursuz,” dedi şaşkınlıkla. “Nerelisiniz?”</p>

  <p class="block6">“Avila’lıyım,” diye karşılık verdi Delaura. “Öyleyse daha da övgüye değer,” dedi Abrenuncio.</p>

  <p class="block6">Cüppesiyle sandaletlerini çıkarttırıp süzülmeleri için bir yana koydu, çamurlu içdonunun üzerine de kendi pelerinini örttü. Sonra gözündeki bandı çıkartıp çöp kutusuna attı.</p>

  <p class="block6">“Bu gözün tek kusuru, gerektiğinden fazla görüyor olması,” dedi.</p>

  <p class="block6">Delaura’nın aklı fikri, salonu tıka basa dolduran kitaplardaydı. Abrenuncio, bunu fark etmişti; onu alıp, tavana kadar yükselen raflarda çok daha fazla kitabın bulunduğu ecza odasına götürdü.</p>

  <p class="block6">“Aman Allahım!” diye hayret etti Delaura. “Burası sanki Petrarca’nın<sup class="calibre2"><sup class="noteref" id="back_note_38"><a class="calibre3" href="../Text/index_split_044.html#note_38" title="38">38</a></sup></sup> kitaplığı.” “İki yüz kadar kitap fazlasıyla,” dedi Abrenuncio.</p>

  <p class="block6">Merakını keyfince tatmin etmesine izin verdi. İspanya’da hapis cezasına mal olabilecek eşi bulunmaz örnekler vardı. Delaura, bunları tanıyor, büyük bir zevkle sayfalarını karıştırdıktan sonra da içi burkularak raflara geri koyuyordu.</p>

  <p class="block6">Ayrıcalıklı bir yerde, ölümsüz Fray Gerundio’yla<sup class="calibre2"><sup class="noteref" id="back_note_39"><a class="calibre3" href="../Text/index_split_045.html#note_39" title="39">39</a></sup></sup> birlikte, Voltaire’in bütün eserlerinin Fransızcasını, bir de Felsefi</p>

  <p class="block6">Mektupların Latince bir çevirisini buldu.</p>

  <p class="block6">“Latince olarak Voltaire neredeyse bir mezhep sapkınlığı demektir,” dedi şakayla.</p>

  <p class="block6">Abrenuncio, hacıların hoşuna gidecek acayip kitaplar yaratmaktan zevk alan Coimbra’lı bir rahibe tarafından çevrildiğini anlattı. Delaura kitabın sayfalarını karıştırırken, hekim ona Fransızca bilip bilmediğini sordu.</p>

  <p class="block6">“Konuşamam ama okurum,” dedi Delaura, Latince olarak. Sonra da sahte bir alçakgönüllülük taslamaya gerek görmeden ekledi: “Ayrıca Yunanca, İngilizce, İtalyanca, Portekizce, biraz da Almanca bilirim.” “Voltaire’le ilgili söylediğiniz şeyden dolayı soruyorum,” dedi Abrenuncio. “Kusursuz bir düzyazıdır o.”</p>

  <p class="block6">“Ve bize en fazla acı vereni,” diye karşılık verdi Delaura. “Bir Fransıza ait olması ne kadar yazık.” “İspanyol olduğunuz için böyle söylüyorsunuz,” dedi Abrenuncio.</p>

  <p class="block6">“Benim yaşımda ve birbirine karışmış onca kandan sonra, artık nereli olduğumu ben de kesin olarak bilemiyorum,” dedi Delaura. “Kim olduğumu da.”</p>

  <p class="block6">“Bu krallıklarda kimse bilmiyor,” diye karşılık verdi Abrenuncio. “Hem öyle sanıyorum ki, bunu öğrenmeleri için yüzyıllar gerekecek.”</p>

  <p class="block6">Delaura, kitapları incelemeyi kesmeden sürdürüyordu söyleşiyi. Birdenbire, daha önce de sık gık olduğu gibi, on iki yaşındayken papaz okulu müdürünün el koyduğu kitabı hatırladı; ömrü boyunca kendisine yardım edebilecek herkese tekrarlamış olduğu bir tek bölümü aklındaydı yalnızca. “Başlığını hatırlıyor musunuz?” diye sordu Abrenuncio.</p>

  <p class="block6">“Hiç bilmiyorum,” dedi Delaura. “Sonunu öğrenmek için veremeyeceğim şey yoktur.”</p>

  <p class="block6">Hekimin, kendisini uyarmadan önüne koyuverdiği bir kitabı daha görür görmez tanımıştı. Amadis de Gaula’nın<sup class="calibre2"><sup class="noteref" id="back_note_40"><a class="calibre3" href="../Text/index_split_046.html#note_40" title="40">40</a></sup></sup> dört cildinin eski bir Sevilla baskısıydı. Delaura, titreyerek gözden geçirdi kitabı ve artık neredeyse kurtarılamaz bir halde olduğunu fark etti. Sonunda sormaya cesaret edebildi:</p>

  <p class="block6">“Bunun yasaklanmış bir kitap olduğunu biliyor musunuz?”</p>

  <p class="block6">“Son yüzyıllardaki en iyi romanların hepsinin yasaklandığı gibi,” dedi Abrenuncio. “Artık onların yerine bilge kişiler için inceleme yazılarından başka bir şey basmaz oldular. Bugünün yoksulları, gizli gizli şövalyelik romanları okumayacak olduktan sonra ne okuyacaklar?”</p>

  <p class="block6">“Başkaları da var,” dedi Delaura. “Don Kişot’un ilk baskısından yüz nüsha, daha basıldığı yıl okunmuştu burada.” “Okunmamıştı,” diye karşılık verdi Abrenuncio. “Değişik krallıklara gitmek üzere gümrükten geçmişti.”</p>

  <p class="block6">Delaura, oralı olmadı, çünkü Amadis de Gaula’nın çok değerli bir nüshasını bulmayı başarmıştı.</p>

  <p class="block6">“Bu kitap, dokuz yıl önce, kitaplığımızın gizli bölümünden kayboldu, bir daha da izine rastlamadık,” dedi.</p>

  <p class="block6">“Tahmin etmeliydim,” dedi Abrenuncio. “Ama onu tarihi bir nüsha olarak kabul etmek için daha başka nedenler de var: bir yıldan fazla bir süre içinde, en az on bir kişinin arasında elden ele dolaştı ve bunlardan en az üçü öldü. Eminim bilinmedik bir miyasmanın<sup class="calibre2"><sup class="noteref" id="back_note_41"><a class="calibre3" href="../Text/index_split_047.html#note_41" title="41">41</a></sup></sup> kurbanı olmuşlardır.”</p>

  <p class="block6">“Görevim, bunu Kutsal Mahkeme’ye ihbar etmektir,” dedi Delaura. Abrenuncio, işi şakaya vurdu: “Dine saygısızlıkta bulunacak bir şey mi söyledim?”</p>

  <p class="block6">“Burada yasak ve başkasına ait bir kitap bulundurduğunuz ve ihbar etmediğiniz için söylüyorum.”</p>

  <p class="block6">“O ve daha niceleri var,” dedi Abrenuncio, işaretparmağıyla tıka basa dolu raflarına doğru geniş bir halka çizerek. “Ama bunun için olsaydı, siz çoktan buraya gelmiş olurdunuz ve ben de size kapıyı açmazdım.” Ona doğru döndü ve iyi niyetli bir tavırla sözünü tamamladı: “Oysa şimdi gelip sizi burada görme mutluluğunu verdiğiniz için sevinçliyim.”</p>

  <p class="block6">“Kızının başına geleceklerden kaygı duyan marki önerdi buraya gelmemi,” dedi Delaura.</p>

  <p class="block6">Abrenuncio, onu karşısına oturttu ve kıyameti andıran bir fırtına denizin altını üstüne getirirken, ikisi de kendilerini söyleşinin çekiciliğine bıraktılar. Hekim, insanlığın doğuşundan o yana kuduz hastalığının, bir türlü önü alınamamış zararlarının, bin yıllık tıp biliminin onu engellemekteki yetersizliğinin akıllı ve bilgili bir dökümünü yaptı. Bu hastalığın nasıl ezelden beri, tıpkı bazı delilik biçimleri ve* daha başka ruhsal rahatsızlıklarda olduğu gibi, cin çarpması sanıla geldiğine üzücü örnekler verdi. Sierva Maria’ya gelince, aradan geçen onca haftadan sonra, hastalığı kapmış gibi görünmüyordu. Abrenuncio, hâlâ var olan tek tehlikenin, daha başka onca kişide görüldüğü gibi, şeytan kovma ayinlerinin gaddarlığından ölmesi olduğunu söyleyerek sözünü tamamladı.</p>

  <p class="block6">Bu son söz, Delaura’ya Ortaçağ tıbbına özgü bir abartı gibi görünmüştü, ama tartışmadı, çünkü kızı cin çarpmış olmadığını kendi ilahiyat göstergelerinden de çok iyi anlıyordu. Sierva Maria’nın konuştuğu ve İspanyolcayla Portekizceden öylesine farklı olan o üç Afrika dilinin, manastırda onlara atfettikleri şeytani güçle falan hiçbir ilgisi olmadığını söyledi. Şaşılası bir fizik gücü olduğunu doğrulayan sayısız tanıklar olmuş, ama bunun doğaüstü bir güç olduğunu söyleyen kimse çıkmamıştı. Kuşkusuz ikinci derecede ermişlik kanıtları olan iki önemli olaya, yani levitasyon<sup class="calibre2"><sup class="noteref" id="back_note_42"><a class="calibre3" href="../Text/index_split_048.html#note_42" title="42">42</a></sup></sup> ya da kehanet olgusuna da rastlanmamıştı onda. Yine de Delaura, belli başlı kardeşlik derneklerinin ve hatta daha başka toplulukların desteğini sağlamaya çalışmış, fakat hiçbiri ne manastan tutanakları aleyhinde beyanda bulunmaya cesaret edebilmişti, ne de halkın inancına karşı çıkmaya. Ama Delaura, kendi ölçütlerinin de, Abrenuncio’nunkilerin de kimseyi inandıramayacağının, hele hele ikisi bir araya geldiklerinde daha da kötü olacağının bilincindeydi.</p>

  <p class="block6">“Herkese karşı siz ve ben birlik olurduk,” dedi.</p>

  <p class="block6">“Buraya gelmeniz bu yüzden beni şaşırttı ya,” dedi Abrenuncio. “Ben, Kutsal Mahkeme’nin avlanma bölgesinde iştah kabartıcı bir avdan başka bir şey değilim.”</p>

  <p class="block6">“Doğrusunu isterseniz, neden geldiğimi ben bile kesin olarak bilmiyorum,” dedi Delaura. “Meğerki o çocuk, inancımın gücünü sınamak için Ruhül-kudüs tarafından karşıma çıkarılmış olsun.”</p>

  <p class="block6">Bu sözleri söylemesi, boğazında kendisine baskı yapan sıkıntılı düğümden kurtulmasına yetmişti.</p>

  <p class="block6">Abrenuncio, gözlerinin içinden ruhunun derinliklerine kadar baktı ve ağlamak üzere olduğunu fark etti.</p>

  <p class="block6">“Kendinize boşuna eziyet etmeyin,” dedi yatıştırıcı bir ses tonuyla. “Belki de ondan söz etmek ihtiyacında olduğunuz için gelmişsinizdir yalnızca.”</p>

  <p class="block6">Delaura, kendini çırılçıplakmış gibi hissetti. Yerinden kalkarak kapının yolunu aradı, oradan koşarak kaçamadıysa bunun nedeni yarı çıplak olmasındandı. Abrenuncio, hâlâ ıslak olan giysilerini giymesine yardım ederken, bir yandan da söyleşiyi sürdürmek için onu oyalamaya çalışıyordu. “Sizinle hiç durmadan gelecek yüzyıla kadar konuşabilirdim,” dedi. Güneş tutulmasının gözündeki sürekliliğini geçirmek için küçük bir şişe saydam bir göz damlasıyla onu alıkoymaya çabaladı. Evin bir yanında unutmuş olduğu el çantasını vermek için kapıdan geri döndürdü onu. Ama Delaura, ölümcül bir acıya yakalanmış gibiydi. O akşam için teşekkür etti, aldığı tıbbi yardım ve göz damlası için de, ama vermeye yanaştığı tek şey, başka bir gün daha uzun bir süre için geri dönme sözü oldu.</p>

  <p class="block6">Sierva Maria’yı görme özlemine dayanamıyordu. Simsiyah gece olduğunu ancak kapıya vardığında fark edebildi. Hava açmıştı, ama fırtınadan derin su birikintileri oluşmuştu; Delaura, ayak bileklerine kadar çıkan suyla kaplı sokağın ortasına attı kendini. Manastırın döner kapısındaki nöbetçi rahibe, yatma saatinin yakınlığı nedeniyle yolunu kesmeye çalıştı.</p>

  <p class="block6">Delaura, onu bir kenara itti: “Piskopos hazretlerinin emri var.”</p>

  <p class="block6">Sierva Maria, korku içinde uyanmış, alacakaranlıkta onu tanımamıştı. Delaura, neden bu kadar farklı bir saatte geldiğini nasıl açıklayacağını bilemeyerek, rastgele bir bahane buldu: “Baban seni görmek istiyor.”</p>

  <p class="block6">Kız, el çantasını tanımış, yüzü öfkeden kıpkırmızı olmuştu. “Ama ben istemiyorum,” dedi.</p>

  <p class="block6">Delaura, şaşkınlıkla nedenini sordu.</p>

  <p class="block6">“İstemiyorum da ondan,” dedi kız. “Ölürüm daha iyi.”</p>

  <p class="block6">Delaura, hoşuna gideceği düşüncesiyle, sağlıklı ayağındaki kayışı gevşetmeye yeltendi.</p>

  <p class="block6">“Bırakın beni,” dedi kız. “Dokunmayın bana.”</p>

  <p class="block6">Delaura oralı olmayınca kız, yüzüne tükürükler yağdırmaya koyuldu. Delaura, istifini bozmadı ve öteki yanağını çevirdi. Sierva Maria, tükürmeye devam ediyordu. Delaura, içinden yükselen yasaklanmış zevk dalgasıyla kendinden geçerek, yeniden öbür yanağını çevirdi. Gözlerini yumdu, bütün ruhuyla dua ederken kız tükürmeyi sürdürüyor, o zevk aldıkça daha da şiddetle tükürüyordu, ta ki öfkesinin yararsızlığının farkına varana kadar. O zaman Delaura, gerçekten cin çarpmış bir kişinin dehşet verici görüntüsüne tanık oldu. Sierva Maria’nın saçları, Medusa’nın<sup class="calibre2"><sup class="noteref" id="back_note_43"><a class="calibre3" href="../Text/index_split_049.html#note_43" title="43">43</a></sup></sup> yılanları gibi canlanarak dikilmişti; ağzından yeşil bir salya akarken, putperest dillerinde bir dizi küfür çıkıyordu. Delaura, göğsündeki haçı art arda sallayarak onun yüzüne yaklaştırdı ve dehşet içinde haykırdı:</p>

  <p class="block6">“Ey cehennem canavarı, kim olursan ol, çık oradan.”</p>

  <p class="block6">Çığlıkları, kayışların tokalarını parçalamasına ramak kalmış olan kızın çığlıklarını daha da artırıyordu. Gardiyan, korku içinde koşup gelerek kızı yatıştırmaya çalıştı, ama yalnızca Martina, o ilahi tavırlarıyla başarabildi bunu. Delaura da kaçıp gitti.</p>

  <p class="block6">Piskopos, Delaura’nın akşam yemeği saatinde kitap okumaya gelmemesinden tedirgin olmuştu. Şeytanın aşağılattığı Sierva Maria’nın dehşet içindeki görüntüsü dışında ne bu dünyadan, ne de ötekinden hiçbir şeyin umurunda olmadığı kişisel bir bulutun içinde havalarda dolaştığının farkına varmıştı.</p>

  <p class="block6">Delaura, kitaplığa sığınmıştı, ama okuyamıyordu. İnancı doruk noktasına çıkmış olarak dua etti, tiorbanın şarkısını söyledi, içini kasıp kavuran yakıcı gözyaşları dökerek ağladı. Sierva Maria’nın el çantasını açarak içindekileri birer birer masanın üzerine koydu. Onları inceledi, bedeninden yükselen hırslı bir arzuyla koklayıp okşadı ve açık saçık dizelerle konuştu onlarla, ta ki artık dayanamayana kadar. O zaman beline kadar soyundu, çalışma masasının çekmecesinden daha önce asla dokunmaya cesaret edemediği demirden dayak sopasını çıkardı ve Sierva Maria’nın son izlerini de içinden söküp atana kadar kendisine rahat yüzü göstermeyecek olan doymak bilmez bir nefretle kendini dövmeye başladı. Aklı onda kalmış olan piskopos, onu bir kan ve gözyaşı birikintisinin içine yığılmış buldu.</p>

  <p class="block6">“İblis bu, sayın hocam,” dedi Delaura. “Hepsinin en kötüsü.”</p>

  <p class="block6"></p>

  <p class="block7" id="calibre_pb_5">&nbsp;</p>
</body>
</html>
