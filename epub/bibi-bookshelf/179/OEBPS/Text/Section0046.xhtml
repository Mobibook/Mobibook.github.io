<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h3 class="msoplaintext2"><span class="calibre21">OTUZ BEŞİNCİ BÖLÜM</span></h3>

  <p class="msoplaintext"><span class="calibre18"> </span></p>

  <p class="msoplaintext"><span class="calibre18"> </span><span class="calibre20"><b class="calibre10">11. GÜN</b></span></p>

  <p class="msoplaintext"><span class="calibre18"><b class="calibre10">SAAT 11:22 -4,4°C RÜZGÂR FAKTÖRÜ: -9,9°C</b></span></p>

  <p class="msoplaintext"><span class="calibre18"> </span><span class="calibre20">Christopher Priest merkezde değildi. Megan, Olie'nin bilgisayarlarının yerleştirildiği odanın kapısından içeriye başını uzatınca emniyetten ince boyunlu, papyon kravatlı biriyle karşılaştı. Adama kendisine bilgi iletilmemesi talimatı verilmiş olmalıydı ki, ne profesörün yokluğu konusunda bir açıklama yaptı ne de Olie'nin makinelerinden ilgi çekici bir şey çıkıp çıkmadığını söyledi.</span></p>

  <p class="msoplaintext"><span class="calibre18">   Megan, Belediye Binası'nın servis kapısından çıkmaya çalışırken, akbabalar ellerinde mikrofonları, ses alma cihazları ve kameralarıyla kendisini bekliyorlardı.</span></p>

  <p class="msoplaintext"><span class="calibre18">   "Ajan O'Malley, kovulmanız hakkında bir şey söyleyecek misiniz?"</span></p>

  <p class="msoplaintext"><span class="calibre18">   Megan kalabalığı omuzlayarak yararken, "Söyleyeceklerimi yazamazsınız zaten" dedi.</span></p>

  <p class="msoplaintext"><span class="calibre18">   "Dava hakkında bir yorumda bulunacak mısınız?"</span></p>

  <p class="msoplaintext"><span class="calibre18">   "Paige Price'ın Şerif Steiger'le yattığını kanıtlayabilir misiniz?"</span></p>

  <p class="msoplaintext"><span class="calibre18">   Megan ayna tipi güneş gözlüğü ardından Henry Foster'a baktı. Adam kendi çarpılmış gözlüğünün kirli camları ardını bakarken kalın kaşları tüylü bir V'ye dönüşmüştü.</span></p>

  <p class="msoplaintext"><span class="calibre18">   "O esaslı araştırmacı gazeteci sensin" dedi Megan. "Kendi pisliğini kendin bul."</span></p>

  <p class="msoplaintext"><span class="calibre18">   Gazeteciler kendisini park yerine kadar izlediler ama sonra kullanabilecekleri bir şey bulamayınca, düşkırıklığına uğrayıp geri döndüler. Akbabalar. Megan, Lumina'sını sokağa çıkarırken ters ters baktı hepsine.</span></p>

  <p class="msoplaintext"><span class="calibre18">   Gönüllü Merkezi'nde Christopher Priest'i Cuma gününden beri gören yoktu. Pazartesi, Harris'te dersler başlamıştı. Öğrencilerinden biri Megan'a, oradaki odasına bakmasını söylerken diğer gönüllüler gözlerinin ucuyla kendisine bakıyorlardı. Bir masanın kenarında açık duran Star Tribune'den Henry Forster'in yazısının başlığı neredeyse insanın gözüne girecekti.</span></p>

  <p class="msoplaintext"><span class="calibre18">   "Daha işim bitmedi, Henry" diye mırıldandı Megan. Otomobiline bindi ve o gün ikinci kere Harris yoluna düştü.</span></p>

  <p class="msoplaintext"><span class="calibre18">  </span><span class="calibre20">İdare binasında hoppa bir genç kadın Megan'a, Priest'in odasının Cray Hall'un dördüncü katında olduğunu söyledi. Megan, Harris Koleji kampüsünde oradan oraya giderken derin soluk almamaya çalışıyordu; temiz hava gözlerinin hemen arkasına bıçak gibi batmaktaydı. Fazla dondurma yuttuğu zamanlarda olduğu gibi beyin donmasıydı bu.</span></p>

  <p class="msoplaintext"><span class="calibre18">   Cray Hall'un merdivenlerini çıkarken, "Tanrım bugünü sona erdireyim ne olur" diye mırıldandı. "Şöyle iyi bir ipucu elde edeyim, ondan sonra istediğini yaparsın. Yalnızca bir tane somut ipucu."</span></p>

  <p class="msoplaintext"><span class="calibre18">   Kimsenin kuşkulanmayacağı ya da kuşkulanmak istemeyeceği bir insandan bir ipucu çıkabilirdi. Profesör Priest. Sakin, mütevazı, insanlardan çok makineleri seven. Kaderin cilveleri ve insan doğasına şaşan insan. Mike Chamberlain'i o anda o köşeye ne getirdi? Josh Kirkwood'u o gece o köşeye koyan neydi?</span></p>

  <p class="msoplaintext"><span class="calibre18">   Adam o gün hastanede kendisiyle dalga mı geçmişti? Kendisi hiç farketmeden kafasının içine ipuçları mı yerleştirmeye çalışmıştı? Yoksa Megan olayı sona erdirme gayretiyle artık baktığı her yerde kuşkulanılacak birini mi görüyordu? İçinden bir ses bunun böyle olmadığını söylüyordu ve içindeki ses çok seyrek yanılırdı. Yanlış anda, yanlış söyleyen ağzının aksine. Ya da kalbinin...</span></p>

  <p class="msoplaintext"><span class="calibre18">   Cray Hall'un dördüncü katı bürolar ve hardal renkli bir koridorlar labirentiydi. Bina eskiydi, bütün bir yıl boyunca küf kokulu ve rutubetli olacak bir yer. Çizme topuklarının eski tahtalar üzerinde çıkardığı sesler silah seslerinden farksızdı.</span></p>

  <p class="msoplaintext"><span class="calibre18">   Priest'ın odasının kapısı açıktı ama masanın üstündeki kitap ve kâğıt dağının ardından kendisine bakan Christopher Priest değildi. The Rat Pack kitapçısındaki tezgâhtar Todd Childs uyuşturucudan irileşmiş gözlerle kendisine baktığında şaşırmıştı.</span></p>

  <p class="msoplaintext"><span class="calibre18">   "Hey, Kirli Harriet gelmiş" diye sırıttı. Pas rengi bir tutam saçını gözlerinden arkaya attı. Arkasında, Garrett Wright bir dosya dolabının başında bir şeyler aramaktaydı.</span></p>

  <p class="msoplaintext"><span class="calibre18">   "Bugün kaderimizde yollarımızın kesişmesi varmış, Ajan O'Malley" dedi Wright. Modaya pek uygun ipekli kravatını düzelterek, Megan'ın yanına doğru yürüdü. "Harris'in bu kutsal yerinde ne arıyorsunuz?"</span></p>

  <p class="msoplaintext"><span class="calibre18">   "Profesör Priest'i arıyorum." Megan çevresine bakındı. "Burası onun odası, değil mi?"</span></p>

  <p class="msoplaintext"><span class="calibre18">   "Evet. Size söylemiştim galiba -Chris ile öğrenme ve algılama üzerine ortak bir projede çalışıyoruz. Öğrencilerinin geliştirdiği bir bilgisayar programı." Siyah pantolonun ceplerine ellerini sokup topukları üzerinde sallandı. "Çok ilginç şeyler. Bir sonraki deneme aşamasına hazırlanıyorum. Todd'la geçen yıl topladığımız bilgilerin bir kısmını inceliyoruz şimdi."</span></p>

  <p class="msoplaintext"><span class="calibre18">   "Çok esaslı şeyler" dedi Todd. "İnsanlar çevrelerindeki dünyayı nasıl görürler. Çeşitli kişilikler, nasıl algılayıp öğrenir. İnsan ruhu gerçekten çok büyüleyici bir varlık."</span></p>

  <p class="msoplaintext"><span class="calibre18">   Öğrenmeye ve algılamaya olan ilgisi elindeki işle sınırlı olan Megan, "Priest buralarda mı?" diye sordu.</span></p>

  <p class="msoplaintext"><span class="calibre18">   "Yok" dedi Wright. "Bana St. Peter'e gideceğini söylemişti. Kaçırılma olayı hakkında mı konuşacaktınız?"</span></p>

  <p class="msoplaintext"><span class="calibre18">   "Bir iki soru soracaktım." Megan yüzünde hiçbir ifadenin belirmemesine dikkat etmişti. St. Peter. Josh da St. Peter'den telefon etmişti. "Onun bana yardımcı olabileceğini sandığım bir iki nokta vardı."</span></p>

  <p class="msoplaintext"><span class="calibre18">   "Şey... özür dilerim" dedi hafifçe duraksayan Wright. "Gazetede sizin bu işten geri çekildiğinizi okumamış mıydım?"</span></p>

  <p class="msoplaintext"><span class="calibre18">   Megan sahte bir gülümsemeyle baktı adama. "Okuduğunuz her şeye inanmayın, Dr. Wright."</span></p>

  <p class="msoplaintext"><span class="calibre18">   Adam sözüne inanamamıştı ama sanki onun için önemli değilmiş gibi omzunu silkti. "Eh, neyse... Bana saat iki buçukta evinde olacağını söylemişti. Size seve seve yardım edeceğine eminim. Zaten bu işten başka bir şey konuştuğu yok, o kadar çok ilgileniyor ki."</span></p>

  <p class="msoplaintext"><span class="calibre18">   Ne kadar ilgileniyor diye sormak isterdi Megan. Ancak esrarın merkezindeki kişi Priest ise, bildiklerini kolejdeki meslektaşlarıyla paylaşacağını hiç sanmıyordu. Kış sömestresinde ne yaptın Priest? Ben mi? Bir çocuk kaçırdım ve koca bir toplumu çılgınlığımın rehinesi yaptım. Ya sen?</span></p>

  <p class="msoplaintext"><span class="calibre18">   Wright, yine topukları üstünde sallanarak, "Ben daha aktif bir rol oynamak isterdim" dedi. "Hannah ile Paul'e öyle üzülüyorum ki. O kadar mükemmel bir aile. Ne yazık ki, gösterilen çabaya fazla bir katkım olamadı. Psikoloji öğrettiğim için medya peşime düştü. Ama onlara benim kriminal davranışlar konusunda bir bilgim olmadığını ne kadar söylesem de anlatamıyorum."</span></p>

  <p class="msoplaintext"><span class="calibre18">   "Eh, onlar öyledir işte" diyen Megan, kapıya doğru geriledi.</span></p>

  <p class="msoplaintext"><span class="calibre18">   "Resmin tamamını göremezler" diye Todd esefle başını salladı.</span></p>

  <p class="msoplaintext"><span class="calibre18">   Megan zorlama bir gülümsemeyle Wright'a baktı. "Yardımlarınız için teşekkür ederim, Dr. Wright."</span></p>

  <p class="msoplaintext"><span class="calibre18">   "Bir şey değil. Chris'in nerede oturduğunu biliyor musunuz?"</span></p>

  <p class="msoplaintext"><span class="calibre18">   "Bulabilirim."</span></p>

  <p class="msoplaintext"><span class="calibre18">   Adam gülerek başını salladı. "Doğru. Siz detektifsiniz."</span></p>

  <p class="msoplaintext"><span class="calibre18">   "Şu an için" diye mırıldandı Megan merdivene giderken.</span></p>

  <p class="msoplaintext"><span class="calibre18">   Dışarda gökten un gibi inen bir kar başlamıştı. Güzel. Temiz. Harris Kampusu bir kartpostaldan farksızdı. Kış cenneti. Karşıdaki park gibi yerde, bir grup genç kız karların içine yatmışlardı, tertemiz kahkahaları ağaçların çıplak dalları arasına çınlayarak yükseliyordu.</span></p>

  <p class="msoplaintext"><span class="calibre18">   Megan otomobiline gidince bir süre gözlerini kapayıp direksiyona yaslandı. Durmadan cazırdayan polis telsizini kapayarak radyoda sürekli hava raporu verdiğini söyleyen bir rock müziği istasyonu buldu. Mariah Carey, şarkısında kendi içine bakmasını, aradığı gücü orada bulacağını söylüyordu. "Kahraman" adlı parça. İyi bir öğüttü ama güç tükenince ya da zaman kalmayınca ya da kötü adam aşırı kurnazsa ne olacaktı? Kahramanlara ne olurdu o zaman? Ya da onlara güvenlere ne olurdu? Josh gibilere.</span></p>

  <p class="msoplaintext"><span class="calibre18">   Diskjokey "Bu havaya dayanabilmek için kahraman olmak gerek" dedi. "Yola çıkacaklara bir öğüdüm var: Yola çıkmayın. Yarın sabah olmadan on beş ila yirmi beş santim kar bekleniyor. Kent dışında yollar şimdiden aşılmaz oldu. O yüzden örtünüze iyice sarının ve güneşin hiç eksik olmadığı KS95'ten ayrılmayın."</span></p>

  <p class="msoplaintext"><span class="calibre18">   Beach Boys, "Kokomo"ya başladılar. Megan radyoyu kapadı, arabayı vitese geçirdi ve Deer Lake Hastanesi'ne doğru sürdü.</span></p>

  <p class="msoplaintext"><span class="calibre18">  </span><span class="calibre20">Mike Chamberlain bulmacaya yeni bir parça sağlayamadı. Trafik kazasındaki yaraları ağır değilse de, bakteriyel bir enfeksiyon yüzünden hayatı tehdit altındaydı. Hennepin County Hastanesi'ne kaldırılmıştı ve orada, yanına ailesi dışında kimsenin alınmadığı yoğun bakımdaydı.</span></p>

  <p class="msoplaintext"><span class="calibre18">   Megan haberi kabullenmekten başka bir şey yapamazdı. Zaten onun da bir yardımı olabileceğini pek sanmıyordu. Bu dramda rol oynamışsa, yalnızca bir piyon olmaktan ileri gitmiş değildi. Eğer kaza bu çılgının oyununun ilk hamlesiyse...</span></p>

  <p class="msoplaintext"><span class="calibre18">   Megan kasabadan farları yanarak ve silecekleri boşuna çalışarak geçti. Ana cadde otomobil yarış pistinden farksızdı, kar tabakası üzerindeki izler sorunları ve çarpışmaları açıkça göstermekteydi. Belediye işçileri sokağı bir uçtan öteki uca aşan Kar Festivali yazısını indirmeye çalışıyorlardı. Üzeri boyalı branda bezi rüzgârdaki bir yelken gibi savrulmaktaydı.</span></p>

  <p class="msoplaintext"><span class="calibre18">   Megan ticaret merkezinden göle doğru giderken, yollarda otomobilden çok kar araçlarıyla karşılaşıyordu. Kardan adam yapan çocuklarla dolu olması gereken bahçeler bomboştu. Albert Fletcher'in bulunamaması nedeniyle Deer Lake çocukları kaçırılma korkusuyla evlerine hapsedilmişti.</span></p>

  <p class="msoplaintext"><span class="calibre18">   Scandia House Kahvehanesi'ndeki dedikodulara bakılırsa Fletcher karısı Doris'i zehirlemişti ve St. E'deki mihrap yardımcısı oğlanlara karşı oldum olası doğal olmayan bir ilgisi vardı. Kahvenin müdavimlerinden bazıları başlarını sallayarak onu her zamandan "biraz garip" bulduklarını söylüyorlardı. Hepsi de öfkeliydi, hepsi de korkuyordu. Ve ön masada oturup konuşmalarına kulak misafiri olan kişinin "BCA'dan o kadın" olduğunu farkedince hepsi de susmuşlardı.</span></p>

  <p class="msoplaintext"><span class="calibre18">   Megan onları suçlamıyordu. Josh'un kaçırılması sakin kasabalarının yüzeyini çatlatmış ve altındaki solucan yuvasını ortaya çıkarmıştı. İhanetler ve sırlar, çarpık ruhlar ve karanlık kalpler, kimsenin düğümü çözemeyeceği kadar da birbirine dolanmış. Olie Swain, zavallı birinden kuzular arasına salınmış kurda dönüşmüştü. Albert Fletcher, diyakozdan şeytana dönüvermişti. Paul Kirkwood, kurbandan zanlıya. Megan onlara çocuk suçlularıyla çalışan sakin profesörü sorguya çekmeye gittiğini söyleye kimbilir ne derler diye düşündü. Christopher Priest, Deer Lake'in gurur duyduğu bir kişiydi. Onun aleyhine mi konuşurlardı yoksa kendisinin mi?</span></p>

  <p class="msoplaintext"><span class="calibre18">   Bunun yanıtını bildiğini sanıyordu. Fontaine Oteli önünden, adliye binasından geçip de kırmızı ışıkta durduğunda burada kalmamak için bir neden daha diye düşündü. Burası milyonlarca başka kasaba gibi bir kasabaydı işte. Büro işine son verirse daha iyi iklimi olan bir yere gidip, bunun kadar hoş bir kasaba bulurdu. Babası da yanına gelir ya da oturduğu yerde çürüyüp giderdi. Mitch ile Los Angeles'te oturur, yepyeni bir hayata başlardı. Yalnız.</span></p>

  <p class="msoplaintext"><span class="calibre18">   Christopher Priest'in evi Stone Quarry Trail'de, Kirkwood'ların çeyrek mil kuzeyindeydi ama onlarınki kadar kolay erişilebilir değildi. Özellikle kentdışı yollar yeni karla hızla kaplanırken. Megan bir kentlinin aşırı dikkatiyle arabayı yolun ortası olduğunu tahmin ettiği yerde sürüyordu. Başka trafik yoktu. Yolun iki yanındaki ağaçların çıplak dallan üstünde neredeyse birleşerek bir kemer oluşturuyorlardı. Bir araba yolunun başlangıcını gösteren yalnızca iki posta kutusu görebilmişti. Kar arttıkça evler saklanıyor, ağaçların örtüsü ardındaki dev orman yaratıklarını andırıyordu.</span></p>

  <p class="msoplaintext"><span class="calibre18">   Yol birden sona erdi. Sarılı siyahlı bir tabela yol işçilerinin işi bırakıp gerisini doğaya bıraktıkları noktayı gösteriyordu. Sık ağaçlar ve çalılıklar artık Hannah ile Paul'ün evlerinin de arkasında olan Quarry Hills parkıydı. Josh ile arkadaşlarının oynayıp keşiflerde bulundukları ve hiçbirinin aklına tehlikede olacağının gelmediği yer.</span></p>

  <p class="msoplaintext"><span class="calibre18">   Christopher Priest'in evine giden yolun başında basit bir siyah posta kutusu vardı. Araba yolu dar ve taze karla kaplıydı. Priest henüz St. Peter'den dönmemiş olmalıydı. Eğer Garrett Wright'in söylediği doğruysa, Priest daha kırk beş dakika gelemeyecekti -hava durumuyla bu daha da uzun olabilirdi- ve bu da kendisine göz atma fırsatını bol bol verirdi.</span></p>

  <p class="msoplaintext"><span class="calibre18">   Luminanın oraya girse bile geri geri çıkamayacağını düşünen Megan, Stone Quarry Trail'in sonuna park edip yürümeye başladı. Ağaçlar sahte bir sakinlik görüntüsü yaratıyor, rüzgârı iyice kesiyordu. Ancak günün zaten az olan ışığını da örttüklerinden ortaya garip bir alacakaranlık görüntüsü çıkmıştı. Ortasında küçük ve karanlık bir şato olan gri bir gölge krallığı.</span></p>

  <p class="msoplaintext"><span class="calibre18">   Grimm Kardeşler'in masallarından birinden çıkmış gibi duran ev, bir açıklığın ortasındaydı. Kurşuni ve kül rengine boyalıydı, bir köşesinde küçük bir kulesi vardı. Karanlık pencereler yağan karın ardından boş gözlerle kendisine bakar gibiydi. Evin doğusunda iki araçlık bir garaj, onunda güneyinde evle aynı renge boyalı bir baraka vardı. Megan, verandanın basamaklarını çıktı, çizmelerindeki karları silkeledi ve camlı sokak kapısını tıklattı. Priest gittiğine göre evde kapıyı açacak kimse olmamalıydı. Yaptıkları araştırmaya göre Priest evli değildi, çocuğu ya da yanında kalan kimse yoktu -eğer Josh'u kulede saklamıyorsa. Evde ışık yanmadı. Perdelerin ardından kimse bakmadı.</span></p>

  <p class="msoplaintext"><span class="calibre18">   Megan birinci kat pencerelerini dolaştı ama gördükleri yalnızca eski mobilyalar, kitaplar ve bilgisayarlardı, canlı tek şey yoktu ve ortalık sanki evde kimse yaşamıyormuş gibi temiz ve derli topluydu. Bütün kapılar kilitliydi. Ancak olmasaydı bile elinde arama emri ya da zorunlu bir neden olmadıkça girmeyi düşünemezdi. İlerde yapılacak bir tutuklamayı eve izinsiz girerek hükümsüz bırakmaya niyeti yoktu.</span></p>

  <p class="msoplaintext"><span class="calibre18">   Evin güney yanında çömelip başını bir buz kalıbı kadar soğuk bodrum penceresine dayayarak, el fenerinin ışığında içersini görmeye çalıştı. İlgi çekecek herhangi bir şey yoktu. Josh da.</span></p>

  <p class="msoplaintext"><span class="calibre18">   Garaja ve barakaya giden temizlenmiş yollar yine karla örtülmeye başlamıştı. Garajın açık yan kapısından insanı tiksindirecek derecede temiz ve derli toplu bir mekâna girdi.</span></p>

  <p class="msoplaintext"><span class="calibre18">   Fletcher'ın garajı gibi diye düşündü. Tanrı bilir ya, Fletcher'den profesörden daha çok kuşkulanıyordu. Fletcher'in karısının cesedi üzerine iğnelediği not gözlerinin önüne geldi: Havva'nın kötü kızı, hiç kuşkun olmasın günahın seni bulacaktır. Bütün mesajlarda günah vardı. Megan'ı rahatsız eden şey diyakozun delilik sınırını ani geçişiydi. Eğer deliliğe o kadar yakın idiyse bir satranç ustasının kıskanacağı bir oyunu nasıl düzenleyebilirdi? Daha ilk hamleden hepsi kukla gibi oynatılmışlardı. Kendilerine meydan okurcasına ipuçları yerleştirilmişti. Fletcher bütün bunları yapıp da Peder Tom'un kolunu Hannah'nın beline sarması gibi çok basit bir nedenle keçileri kaçırmış olabilir miydi?</span></p>

  <p class="msoplaintext"><span class="calibre18">   Megan, garajdan çıkıp kapıyı arkasından kapattı. Beş metre eninde ve on metre uzunluğunda olan baraka daha eski bir yapıydı. Belki de bir zamanlar içinde tarım aletleri dururdu. Şimdi ne barındırıyor olabileceği düşüncesi, Megan'ı kapısında duraksatan bir sırdı. Polis içgüdüsü onu ileri itiyordu. Mantığı ise karşı koymaya çalışıyordu. Burada kimse yoktu. Olsaydı yolda ya da eve gelirken tekerlek izlerini görürdü.</span></p>

  <p class="msoplaintext"><span class="calibre18">   Eğer yaya gelmemişlerse.</span></p>

  <p class="msoplaintext"><span class="calibre18">   Megan kapının bir yanına geçti, sağ eldivenini çıkarıp parkasının fermuarını açtı. Glock tabancası omuz kılıfından kayıp alışkın olduğu ağırlığı ve biçimiyle elini doldurdu. Güvenlik. Korunma. Emniyet mandalını açtı. Albert Fletcher bir yerlerde saklanıyor olmalıydı. Christopher Priest'in barakasından daha iyisini bulacak değildi ya.</span></p>

  <p class="msoplaintext"><span class="calibre18">   Kalbi duracak kadar ağır çarparken, baraka boyunca yürüdü. Sol elini büyük kapıların üzerinde dolaştırdı. Namlusu havaya çevrilmiş tabancası sağ elindeydi. Havanın soğuğuna rağmen kat kat giyeceğin altında vücudu ince bir ter tabakasıyla kaplanmıştı.</span></p>

  <p class="msoplaintext"><span class="calibre18">   Barakanın öteki ucunda ayak izleri gördü. Quarry Hills Park'tan çıkan izler Christopher Priest'in arka bahçesine oradan da barakaya uzanıyordu. Megan'ın nabız atışları hızlandı. Kapının bir yanında durup sol eliyle vurdu. "Polis! Ellerin yukarda olduğu halde dışarı çık!"</span></p>

  <p class="msoplaintext"><span class="calibre18">   Yanıt yoktu. Tek ses ağaçların tepelerinde uğuldayan rüzgâr ve eski binanın gacırtısıydı. Megan'ın nabzı kulaklarında çınlıyor, şakaklarında zonkluyordu.</span></p>

  <p class="msoplaintext"><span class="calibre18">   Yan tarafta durarak kapıyı araladı.</span></p>

  <p class="msoplaintext"><span class="calibre18">   "Polis! Ellerin yukarda olduğu halde dışarı çık!"</span></p>

  <p class="msoplaintext"><span class="calibre18">   Sessizlik.</span></p>

  <p class="msoplaintext"><span class="calibre18">   Megan bahçeye baktı. Bir elektrik direğinden eve ve garaja teller uzanıyordu. Barakaya gelen tel olmadığına göre içerde ışık yoktu. Yalnızca bir budala karanlıkta saklanmış bir zanlının peşinden giderdi. Karanlık tabancanın ona verdiği üstünlüğü azaltırdı. En iyisi otomobile dönüp telsizle yardım istemek, sonra da oturup beklemekti. Eğer içerdeki Fletcher'se ve kaçmaya karar verirse yaya olarak fazla uzaklaşamazdı. Eğer Fletcher değilse, o zaman karşılarında meskene tecavüz eden biri vardı ve bu da yerel polisin işiydi.</span></p>

  <p class="msoplaintext"><span class="calibre18">   Megan, tabancanın kabzasını sıkan uyuşmuş parmaklarını açıp kapattı, derin bir soluk aldı ve hızlı adımlarla açık kapının önünden geçip barakanın köşesine geldi. On metre sonra oradan kurtulacaktı.</span></p>

  <p class="msoplaintext"><span class="calibre18">   Ama yalnızca beş metre gidebildi.</span></p>

  <p class="msoplaintext"><span class="calibre18">   Adam darbeyi yandan indirdi. Barakanın ön kapılarından fırladı ve Megan'ı yüzüstü yere savuran bir darbe indirdi. Tabanca elinden uçtu.</span></p>

  <p class="msoplaintext"><span class="calibre18">   Eğitimi ve antrenmanlı oluşu Megan'ın yardımına yetişti. Koş! Koş! Karların arasında karaya vurmuş bir yüzücü gibi kollarını savurarak, bacaklarıyla geriye vurarak tabancaya doğru emekledi.</span></p>

  <p class="msoplaintext"><span class="calibre18">   Adam arkasındaydı. Varlığını havadaki meşum bir ağırlık gibi hissediyordu. Gölgesinin üstüne düştüğünü hayal etti: Kara bir gölge, çelik kadar soğuk ve ağır kötülüğün gölgesi.</span></p>

  <p class="msoplaintext"><span class="calibre18">   Bir hamle daha. Gözleri dimdik ilerde olduğu halde, parmak uçları Glock'un kabzasına değdi. Adamın ağırlığı üzerine çöktü. Megan soluğu kesilmiş bir halde dönerek adamın altından sıyrıldı.</span></p>

  <p class="msoplaintext"><span class="calibre18">   Adamın görüntüsü birbiri ardından çekilen fotoğraflar gibi beynine kazınıyordu. Siyah giysiler, ski maskesi, gözler, ağız. Adam elindeki kısa ve siyah bir sopayı sallayarak üzerine atıldı. Megan darbeyi sol koluyla karşıladı. Bacaklarını altına alıp dengesini bulmak için bir adım geriledi. Adam üzerine atlayarak sopayı bir daha bir daha salladı, omzuna, başının kenarına darbeler indirdi. Çıplak sağ eline öyle bir şiddetle vurmuştu ki, Megan'ın kolundan sıçrayan korkunç bir sancı beynine ulaştı, bilincini bulanıklaştırdı.</span></p>

  <p class="msoplaintext"><span class="calibre18">   Glock karlar arasına fırladı. Kolu işe yaramaz bir halde yanına düştü. Bir adım daha geriledi, dönüp kaçmak istedi. Kafasında bir tek düşünce vardı: Lanet olsun. Öldüm işte.</span></p>

  <p class="msoplaintext"><span class="calibre18">  </span></p>
</body>
</html>
