<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p4"><span class="t0">&nbsp;</span></p>

  <p class="p5"><a id="ncx124"></a><span class="t8"><b>II</b></span></p>

  <p>&nbsp;</p>

  <p>ZIRH gibi ağır bir sıcaklık çöküyor üstümüze. Alabildiğine yaş, balta girmemiş bir orman sıcağı. İlk ben iniyorum yere. Toprak, sert bir ot tabakası ve uzun iç içe geçmiş sarmaşıklarla örtülü. Çevremizdeki ağaçlar az çok bizim Dünya'mızdaki palmiyeleri andırıyor.</p>

  <p>Gelma da atlıyor işte; ve Silüs'ün başlarımızın üzerindeki giriş kapağı otomatik olarak kapanıyor. Kapağın açılıp kapanması, yalnız ve yalnız vücutlarımızdan yayılan biyolojik dalgalara göre ayarlı bulunuyor.</p>

  <p>Bizim yokluğumuzda kapıyı zorlamayı deneyecek olanlar derhal gizli bir silahın yaylım ateşi altında kalır, sonra da öldürücü bir gaz dalgasının içine düşerler.</p>

  <p>Ağır adımlarla ortasına konmuş olduğumuz yerin kıyısına kadar yürüyoruz... Gelma mırıldanıyor:</p>

  <p><span class="t9">&mdash;</span> Pek cesaret verici değil burası...</p>

  <p><span class="t9">&mdash;</span> Yılan doludur. Genellikle küçük boyda yılanlar.</p>

  <p><span class="t9">&mdash;</span> Ayağımızdaki yüksek çizmeler bizi pekâlâ korur.</p>

  <p><span class="t9">&mdash;</span> Biliyorum.</p>

  <p><span class="t9">&mdash;</span> Yeri önceden dikkatle gözden geçirip temizlemeden ne otur, ne de uzan.</p>

  <p>&mdash; Peki. Gülüyor sonra:</p>

  <p>&mdash; Bu türlü serüvenlerde hepten de acemi sayılmam diye ilâve ediyor.</p>

  <p>Hakkı var kızın... Gülünç oluyorum aslında; ama karşımdaki bir kadın nihayet ve içgüdüyle onu korumak ihtiyacını duyuyorum. Sınırsız bir ova uzanıyor önümüzde. Haritada bu ova, altı yüz kilometre kenarlı bir kare meydana getiriyor. Gelma dürbünle uzun uzun inceliyor ovayı.</p>

  <p><span class="t9">&mdash;</span> Hangi taraftan başlayacağız araştırmalarımıza?</p>

  <p>&mdash; Hiçbir önemi yok. İlk köye rastlayıncaya kadar burnumuzun dikine gideceğiz.</p>

  <p><span class="t9">&mdash;</span> Oturanlar var mıymış bu savanda?</p>

  <p><span class="t9">&mdash;</span> Kabileler var... Vahşi denemez. İlkel bir hayatla uygarlık karışımı. Buna karşılık, savanın kuzeyinde, okyanus kıyısında kurulu olan başkent Tora, çok kozmopolit bir şehir.</p>

  <p><span class="t9">&mdash;</span> Oraya kadar gidecek miyiz?</p>

  <p><span class="t9">&mdash;</span> Hayır. Ölüm hükmümüzü kendi elimizle imzalamak olur</p>

  <p>bu!</p>

  <p><span class="t9">&mdash;</span> Araman yöneticileri bizimle açık savaş halinde mi yani?</p>

  <p><span class="t9">&mdash;</span> Resmen değil. İşin kötüsü de bu ya!</p>

  <p><span class="t9">&mdash;</span> Anlayamadım.</p>

  <p><span class="t9">&mdash;</span> Bütün bu galaksi, bize karşı gizli ayaklanma halinde.</p>

  <p>Kuşağımdaki yerçekimi dengeleyicisini çalıştırıp on metre kadar havalanıyor ve yakın çevreyi dürbünle tarıyorum. Gelma da aynı şeyi yapıyor.</p>

  <p><span class="t9">&mdash;</span> Beş-altı yüz metre ileride, hemen önümüzde bir patika var galiba.</p>

  <p><span class="t9">&mdash;</span> Daha doğrusu, bir geçit.</p>

  <p>Nereye yöneldiğini anlamaya çalışıyorum. Her iki tarafa doğru uzuyor aslında, ama bir şey göremiyorum.</p>

  <p><span class="t9">&mdash;</span> Bu yörede köy varsa, şu gördüğümüz küçük korulardan birinin arkasında gizlidir kuşkusuz.</p>

  <p><span class="t9">&mdash;</span> O yolu izlemek en iyisi olacak.</p>

  <p><span class="t9">&mdash;</span> Güneye doğru.</p>

  <p>Sezgiyle söylüyorum bunu. Kollarımızı açıp iniyoruz yere ve hemen yola koyuluyoruz. Allahtan giysilerimizde hava tertibatı var. Yoksa yürüyüş gittikçe biraz daha güçleşecek.</p>

  <p>Yüksek otların örtüp gizlediği çukurlar var dört yanda, bu da bizi son derece dikkatli ilerlemeye zorluyor. Gelma soluk soluğa kalıyor çok geçmeden, yürümesine yardım ediyoruz.</p>

  <p>&mdash; Yola ulaşınca rahat edeceğiz.</p>

  <p>&mdash; Kolay yol almak için yerçekimi dengeleyicileriyle sırtımızdaki malzeme çantalarına bağlı olan "iticilerimizi kullanabiliriz; ama gökte durmadan kol gezen ve aşağıdan bakınca görünmeyen Tora gözetleme helikopterleri tarafından görülmekten çekiniyoruz.</p>

  <p class="p2"><b>* * *</b></p>

  <p>Yola ulaştık işte! Şu ana kadar tatsız bir raslantı olmadı; ikide bir ıslık çalarak önümüzden kaçışan yılanları bir yana koyarsak tabii... Rengârenk hayvanlar bunlar, ama en uzunları bile bir metreyi geçmiyor. Yürümek kolaylaştı. Ayaklarımızın altında toprağı duyuyoruz..</p>

  <p>Çukurlardan kaçınmak için kıvrılıyor yol durmadan. İnsanlardan çok vahşi hayvanlar tarafından çizilmiş bir patika bu; öyle anlaşılıyor.</p>

  <p>Başımızın üzerinde güneş var. Bizim güneşimizden biraz daha büyük, ama bir o kadar da uzak. Yine de bunaltıcı ışınlar saçıyor. Uzay elbiselerimizdeki hava tertibatı yüzlerimizi etkilemediğinden, ikimiz de çok terliyoruz.</p>

  <p>Bu gezegendeki sıcaklık, en soğuk bölgelerde bile hiçbir zaman on beş derecenin altına düşmüyor; burada, ekvatorda, ise, tam bir cehennem sıcağı var.</p>

  <p>Sağımızda küçük bir koruluk uzanıyor. Zikzaklar çizerek koşan bir adam fırlıyor birden korudan. Öküz büyüklüğünde canavar bir kirpi beliriyor adamın ardında, vücuduna oranla kısa ama son derece keskin ve sivri dikenleri var. Kısacık kaslı ayakları üzerinde dörtnala gidiyor. İçgüdüsüyle tüfeğini omuzluyor Gelma, ateş ediyor. Yıldırım çarpmış gibi bir an durup kalıyor canavar, sonra da uzun ve boğuk bir çığlık atıp devriliyor. Adam da duruyor aynı anda ve bize pek de dostça sayılmayacak bir bakışla bakıyor.</p>

  <p><span class="t9">&mdash;</span> Hiç de minnet duymuşa benzemiyor diyorum.</p>

  <p>Uzun boylu ve sırım gibi ince bir adam. Derisi bakır renginde. Omuzlarına dökülen dalgalı uzun saçları var. Elbise olarak, üzerinde kısa bir sarı külot var. Belindeki kayışta bir büyük revolverin kılıfıyla uzunca bir hançerin kını asılı.</p>

  <p>Adaleli muntazam bir yapısı küçücük, pırıl pırıl, kıvılcım saçan gözleri var. Ayaklarını ve bacaklarını yeşile boyamış.</p>

  <p>Duraksar gibi oluyor bir an, sonra ansızın karar verip bize doğru yöneliyor:</p>

  <p><span class="t9">&mdash;</span> Tora'dan mı geliyorsunuz?</p>

  <p>Ana dilinde sordu adam. Anladım. Gelma da anlayıp benim gibi şaşkınlığa düşmüş olmalı ki, kolumu kavrayan elinin kasıldığını hissediyorum.</p>

  <p>&mdash; Tora'dan geldiğimiz söylenemez... Avlanmak için buradayız.</p>

  <p>Bu sözler kendiliğinden dökülüverdi ağzımızdan. Servis, her şeyi düşünmüş demek… Araman lehçesini de eklemişler şartlanmamıza... Araman lehçelerini, demek daha doğru olacak.</p>

  <p>Gülümseyerek ekliyorum:</p>

  <p><span class="t9">&mdash;</span> Dev yaratıklardan birini sürmek isterdik.</p>

  <p>&mdash; Yarı kaplan, yarı yılan hayvanlar bunlar. Üç metre uzunluğunda kuyruğu olan canavarlar. Kuyruklarının içinde kurbanlarını hapsedebildikleri gibi, boğup öldürebiliyorlar da…</p>

  <p>Kurbanlarını pençeleriyle yırtıp dişleriyle parçalayan veya boa yılanları gibi sıkıp boğan, filden daha büyük bir kaplan-yılan cinsi bu… Başını sallıyor adam:</p>

  <p><span class="t9">&mdash;</span> Uzun zamandır bu bölgede rastlanmıyor onlara.</p>

  <p><span class="t9">&mdash;</span> Ama bir efsane değil bu herhalde sanırım? Bu hayvan aslında var, veya bir zamanlar vardı değil mi?</p>

  <p><span class="t9">&mdash;</span> Ben çocukken görmüştüm uzaktan... Savaşçılarımız sürüp avlamayı denediler ama kurtulmayı başardı ellerinden...</p>

  <p><span class="t9">&mdash;</span> Bunlardan birine rastlamamız için hangi yöne doğru gitmemiz gerek peki?</p>

  <p><span class="t9">&mdash;</span> Hiç bilmem. Belki köyde bilenler vardır.</p>

  <p><span class="t9">&mdash;</span> Köye götürür müsünüz bizi?</p>

  <p><span class="t9">&mdash;</span> Neden götürmeyecekmişim!</p>

  <p>Yerde devrilmiş yalan canavara yaklaşıyor ağır ağır, ve ayağının ucuyla dikenlerine dokunuyor. Sonra kısa bir gülüşle :</p>

  <p><span class="t9">&mdash;</span> Hiçbir zaman yakalayamazdı beni. diyor. Köye kadar ardımdan koşturmayı tasarlıyordum. Şimdi hiçbir işe yaramaz artık. Bakın.</p>

  <p>Bizim farelerimiz iriliğinde kırmızı karıncalar çoktan hayvanı parçalamağa girişmişti: Etyiyen karıncalar. Gelişlerinin farkında bile olmadık ama yüzlercesi üşümüş şimdiden; ve avlarını ellerinden almaya kalkacak olanın da vay haline!</p>

  <p><span class="t9">&mdash;</span> Hayatınızı tehlikede sanıp öldürdük diyorum. Adım Terrel, arkadaşım da Gelma.</p>

  <p><span class="t9">&mdash;</span> Benim adım da Hanik. Buyurun gidelim.</p>

  <p>Bize sırtını dönüp patika boyunca kuzeye doğru yürümeye başlıyor. Minnettar değil ama iyi niyetli diye fısıldıyor Gelma.</p>

  <p><span class="t9">&mdash;</span> Güvenme kesinlikle.</p>

  <p><span class="t9">&mdash;</span> Bizi bir tuzağa çekebileceğini mi söylemek istiyorsunuz?</p>

  <p>&mdash; Her şey olabilir.</p>

  <p class="p2"><b>* * *</b></p>

  <p>Köy bir ormanın kıyısında kurulu. Yüz kadar taştan ev var. Hepsi de tek katlı. Daire şeklinde büyük bir alanın çevresine sıralanmış. Alanın ortasında, ovayı gözetlemeye yarayan yüksek bir kule görülüyor.</p>

  <p>Sokak diye bir şey yok. Büyük bir düzensizlik içinde kurulmuş evler. Dosdoğru kuleye götürüyor bizi Hanik. Köy ıssız görünüyor. Görünüyor diyorum ama bu ıssızlık daha çok, köylülerin bizi görür görmez koşup evlerine kapanmalarından ileri geliyor.</p>

  <p>Vebalıymışız gibi...</p>

  <p><span class="t9">&mdash;</span> Hiç de güven verici bir karşılama değil gerçekten, diye fısıldıyor Gelma.</p>

  <p>Kulenin kapısında iki adam nöbet tutuyor. Ellerinde uzun tüfekler var. Kılavuzumuz kendilerine tek kelime söylemediği halde açılıp yol veriyorlar bize. Onlar da çıplak. Hanik'inki gibi kısacık bir külot var üzerlerinde o kadar.</p>

  <p>Bir vahşilik belirtisi değil bu aslında, çevrede hüküm süren dayanılmaz sıcağın bir sonucu. Giriyoruz.</p>

  <p>Önce dört köşe bir hol. Duvarlarda sıra sıra av anıları ve silah takımları asılı. İki pencere ve giriş kapısından başka sarı kadifeyle örtülü bir aralık daha…</p>

  <p>Derhal sıyrılıyor örtü; ve şorttan başka beyaz bir gömlek giyinmiş iriyarı bir adam beliriyor. Gururla konuşuyor adam:</p>

  <p><span class="t9">&mdash;</span> Ben bu köyün reisiyim. Bütün yabancılar önce bana getirilir; ben kendilerini dinledikten sonra, köyde ağırlayıp ağırlayamıyacağımıza karar veririm. Buyurun girin içeri.</p>

  <p>Hanik kayboldu ortadan. Eğilip Reisi selamladıktan sonra, arkamda Gelma, içeri giriyorum. Odanın ortasında bir daire şeklinde yerleştirilmiş altı koltuk var.</p>

  <p><span class="t9">&mdash;</span> Oturun, diyor adam. Adım Klar. Solyo'lu Klar.</p>

  <p><span class="t9">&mdash;</span> Benimki Terrel. Yaylalardan geliyorum. Bu da eşim Gelma. İkimiz de aynı kıtada doğmuşuz.</p>

  <p>Otururken, tepeden tırnağa süzüyor bizi. Israrla süzüyor. Yüzü ifadesiz ama gözleri Hanik'in gözleri gibi pırıl pırıl parlıyor:</p>

  <p><span class="t9">&mdash;</span> Niçin geldiniz ovaya?</p>

  <p><span class="t9">&mdash;</span> Avlanmak için. Mümkün olursa dev canavarı avlamak isliyoruz.</p>

  <p><span class="t9">&mdash;</span> Çok azaldı o hayvanlar, üstelik epey tehlikelidirler. Babam bir tanesini öldürmüştü en son.</p>

  <p>Bir gülümseyiş beliriyor dudaklarında:</p>

  <p><span class="t9">&mdash;</span> Çok dolaşan ve çabuk hareket eden hayvanlardır bunlar. Koca ovayı, bir haftadan az bir zamanda boydan boya aştıkları söylenir.</p>

  <p>Ağır bir alay gizli sözlerinin altında. Aptal olmadığını, bizim aslında nereden geldiğimizi çok iyi bildiğini sezer gibi oluyorum ama renk vermiyorum.</p>

  <p><span class="t9">&mdash;</span> Ne tarafa doğru yol almamız gerekecek bulabilmemiz için?</p>

  <p>Her yön aynıdır. Geceleyin asıl. Şafakta ırmak kıyılarında bulunurlar daha çok. Kükrediklerini işitiriz bazan ve öyle gecelerde evden çıkmayız. Emrinize bir avcı veya bir kılavuz verebilirim isterseniz.</p>

  <p><span class="t9">&mdash;</span> Solyo arazisinde kalmamıza izin veriyorsunuz demek?</p>

  <p><span class="t9">&mdash;</span> Evet. Köyde bir veya birkaç gece geçirmenize de izin veriyorum... Hangisini istersiniz? Bir savaşçı mı, yoksa kılavuz mu?</p>

  <p><span class="t9">&mdash;</span> Kılavuz.</p>

  <p>Konuşmaya son vermek istediğini belirten bir hareketle ayağa kalkıyor. Kendisini selamladıktan sonra odayı terkediyoruz. Kuleden çıktığımızda muhafızlar dikkat bile etmiyor bize ve alanda buluyoruz birden kendimizi. Alan yine ıssız, ama evlerin kapısında kadınlı erkekli bir topluluk göze çarpıyor. Kadınlar erkeklerden daha uzun boylu, ve daha açık tenli. Onlar da bellerine kadar çıplak.</p>

  <p>Aralarında gömlek giyinmiş olanlar var: Yaşlıları.</p>

  <p><span class="t9">&mdash;</span> İyi geçti, diye mırıldanıyor Gelma.</p>

  <p><span class="t9">&mdash;</span> Gereğinden fazla iyi. Reisin de tuhaf bir havası vardı üstelik. Bizimle alay eder gibi bir hava.</p>

  <p><span class="t9">&mdash;</span> Ben de kapıldım o duyguya...</p>

  <p><span class="t9">&mdash;</span> Sonra, bu kabileler, gördüğümüzden çok daha vahşi olmakla ün salmışlardır.</p>

  <p><span class="t9">&mdash;</span> Ne sonuç çıkarıyorsunuz bütün bunlardan?</p>

  <p><span class="t9">&mdash;</span> Hiç Gelma... Güvensizlik duyuyorum, o kadar.</p>

  <p>Alanı konuşarak aşıyoruz. İlk topluluğa yaklaşıyoruz şimdi. Bir erkekle üç kadın. Kadınların ikisi genç, üçüncüsü ise kupkuru pörsük bir ihtiyar.</p>

  <p><span class="t9">&mdash;</span> Geceyi geçirecek bir yer arıyoruz, diyorum ona. Yarın Solyo reisi bize av için bir kılavuz verecek.</p>

  <p><span class="t9">&mdash;</span> Benim size göre yerim yok, diyor, yan tarafta, Lamya'ya başvur.</p>

  <p>Birkaç adım ilerideki evi gösteriyor. Sadece kadınlar var o evin önünde. Çok yaşlı görünmedikleri halde ikisi gömlek giyinmiş. Arkalarında üç genç kız duruyor.</p>

  <p>Gömleklilerden biri bize doğru yöneliyor. Lamya bu olsa gerek. Nitekim soruyor:</p>

  <p><span class="t9">&mdash;</span> Ev mi arıyorsun yabancı?</p>

  <p><span class="t9">&mdash;</span> Öyle.</p>

  <p><span class="t9">&mdash;</span> Sana kendi evimi sunuyorum. Sen de, eşin de, değerli bir konuk muamelesi göreceksiniz burada.</p>

  <p><span class="t9">&mdash;</span> Sağol!</p>

  <p>Genç kızlar kapının önünden çekiliyor hemen; Lamya önümüzden yürüyor... Önce, mobilyasız, ama olağanüstü temiz bir odaya giriyoruz. Yerde hasırlar serili, ufak deri minderler var. Duvarlarda geniş oyuklar açılmış ve mutfak eşyası yerleştirilmiş oyuklara.</p>

  <p>Lamya'nın arkasından bu odayı geçiyor ve uzun bir koridoru aşıp başka bir odaya giriyoruz. Yerdeki kalın hasırlara bakılacak olursa, burası yatak odası olsa gerek.</p>

  <p>Burada da mobilya yok. Duvarlardaki oyuklarda ise içleri türlü krem ve kokularla dolu çanaklar ve şişeler duruyor. Eğilip bizi selamlıyor Lamya:</p>

  <p>&mdash; Dışarıya çıkmak isterseniz, evi baştan başa geçmeye gerek yoktur diyor.</p>

  <p>Gerçekten de öyle. Geniş bir pencereden rahatça dışarıya çıkılabiliyor. Gülümseyerek teşekkür ediyorum. Lamya ekliyor:</p>

  <p><span class="t9">&mdash;</span> Kızım sizlere hoşgeldin şarabı getirecek.</p>

  <p><span class="t9">&mdash;</span> Sağol!</p>

  <p>İhtiyar kadın çıkar çıkmaz, Gelma soran bakışlarını dikiyor gözlerime. Açıklıyorum:</p>

  <p><span class="t9">&mdash;</span> Bir kabile bizi kabul ettiği andan itibaren, alabildiğine konuksever kesilir. Beni asıl şaşırtan, bizi bu derece kolaylıkla kabul etmeleri. Sanki bekliyorlardı duygusuna kapıldım.</p>

  <p><span class="t9">&mdash;</span> İmkânsız.</p>

  <p>&mdash; Yaptığım açıklamayı en ufak bir taşkınlık belirtisi göstermeksizin dinleyip yuttu reis. Halbuki burada, dev canavar diye bir şey yok artık.</p>

  <p>Gidip pencereyi açıyorum. Evlerin çevresinde belli bir canlılık var. Köyde hayat, normal akışına kavuşmuş yine. Gelma şaşkın bir sesle soruyor:</p>

  <p><span class="t9">&mdash;</span> Bize bir kılavuz vermelerini niçin kabul ettiniz?</p>

  <p><span class="t9">&mdash;</span> Benimle "sen " diye konuşsan daha iyi edersin. Eşim olarak tanıttım seni; ve unutmayalım ki bazı yerliler, samanyolu dilini kendi ana dilleri gibi konuşur.</p>

  <p>Hafifçe somurtuyor:</p>

  <p><span class="t9">&mdash;</span> Peki.</p>

  <p><span class="t9">&mdash;</span> Kılavuz konusuna gelince, reddemezdim. Üstelik de, yanıbaşımda yürüyecek bir casusu beni arkamdan vurabilecek bir casusa yeğ tutarım. Hiç olmazsa daha tehlikesizdir.</p>

  <p>Güneş batmak üzere. Sıcak biraz hafifledi sonunda. Gelma kemerini çıkarıp hasırlardan birinin üzerine uzanıyor. Serviste gelenekleşmiş rahatlığı niye hoşgörüyle karşılamıyor, anlamıyorum bir türlü.</p>

  <p>Hoşuna gitmedim herhalde. Tatsız. Hele genellikle kadınlara karşı başarılı olduğumu düşünüyorum da...</p>

  <p><span class="t9">&mdash;</span> Girebilir miyim?</p>

  <p>Genç bir ses bu. Odamıza kapı yerini tutan örtünün ardından biraz da şarkı söyler gibi geliyor. Evin önünde gördüğümüz genç kızlardan biri. Hoşgeldin şarabını getirmiş olmalı.</p>

  <p><span class="t9">&mdash;</span> Buyurun.</p>

  <p>Örtü aralanıyor. Yanılmamışım: Sokak kapısındaki kızların en büyüğü. Elinde bir tepsiyle giriyor.</p>

  <p>Yirmi yaşlarında. Kocaman göğüsleri, kalın dudaklı kaba bir yüzü var.</p>

  <p>Tepsinin üzerinde iki kadeh ve bir sürahi.</p>

  <p><span class="t9">&mdash;</span> Solyo şarabı diyor.</p>

  <p>Tepsi önünde, hareketsiz bekliyor. Bu geleneği biliyorum: Sürahiyi alıp dolduruyorum, kadehlerin birini Gelma'ya uzatıyorum.</p>

  <p>Tokuşturacakmış gibi kaldırıyor ve bir dikişte boşaltıyoruz. Yüksek alkollü, keskin ve acımtırak bir şarap bu. Biz içkiyi bitirir bitirmez, yaygın bir gülümseyiş beliriyor genç kızın yüzünde:</p>

  <p>&mdash; Adım, Tillü diyor. Daima emrinizde olacağım. Arzu ettiğiniz ne varsa, bana çekinmeden söyleyebilirsiniz. Bundan böyle bu ev, kendi eviniz demektir.</p>

  <p>Kadehleri aldıktan sonra, son bir defa eğilip selam vererek çıkıyor. Sıkıntılı bir sesle soruyor Gelma:</p>

  <p>&mdash; Bu vahşilerle olan ilişkilerimiz hep böyle bir törendeymişiz gibi mi geçecek?</p>

  <p><span class="t9">&mdash;</span> Hayır! Bu sondu. Artık kabul edildik.</p>

  <p>Esnememeye çabalayarak hasırlardan birinin üzerine çöküyorum… Gelma kendi hasırının üzerine çoktan uzanmış, derin uykuda.</p>

  <p>Tuh! Bu şarap. Çok etkili bir uyuşturucu vardı bu şarabın içinde.</p>

  <p><span class="t9">&mdash;</span> Gelma! diyebiliyorum ancak.</p>

  <p>Güçlükle doğrulmayı deniyorum. Ama elimde değil. Ve her şey siliniyor.</p>

  <p>&nbsp;</p>
</body>
</html>
