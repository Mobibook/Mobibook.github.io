<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h3 class="msoplaintext2"><span class="calibre21">ÜÇÜNCÜ BÖLÜM</span></h3>

  <p class="msoplaintext"><span class="calibre18"><b class="calibre10"> l.GÜN</b></span></p>

  <p class="msoplaintext"><span class="calibre18"><b class="calibre10">SAAT 19:33 -6,1°C</b></span></p>

  <p class="msoplaintext"><span class="calibre18"> </span><span class="calibre20">Elbiseleriyle de fena görünmüyordu doğrusu. Mitch eşyalarını Grandmas Attic'te vestiyere asarken Megan, sıradan bir gözlem yalnızca diye düşündü. Erkek koyu renkli pilili pantolon, fildişi rengi bir gömlek giymiş, üzerinde okunamayacak küçük harflerle bir yazı bulunan bir kravat takmıştı. Saçlarını da taramış ya da taramayı denemişti. Kumral ve gür saçlar kenarlarda kısa, tepede uzun kesimine şiddetle karşı koymaktaydı. Mitch saçlarını soldan ayırmıştı ve parmaklarıyla geriye taramak gibi bir huyu vardı. Sanki gözlerine düşmesine alışmış gibi.</span></p>

  <p class="msoplaintext"><span class="calibre18">   Megan da müdürlüğün tuvaletine girip kendisini onarmıştı. Saçları yine geriye fırçalanıp atkuyruğu biçiminde arkasında toplanmıştı. Dudaklarının boyasını tazeledi. Gözlerinin altındaki maskara lekelerini silmeye çalıştıysa da, bunların yorgunluk belirtileri olan doğal lekeler olduğunu fark etti. Yüzü tebeşir beyazıydı ve yapabileceği bir şey yoktu. Genelde pek makyaj yapmaz ve yanında da herhangi bir şey taşımazdı.</span></p>

  <p class="msoplaintext"><span class="calibre18">   Lokantada çevresine bakarken önemi yok diye düşündü. Bu bir randevu değil, iş yemeğiydi. Mitch Holt'u kadın olarak değil, polis olarak etkilemek istiyordu.</span></p>

  <p class="msoplaintext"><span class="calibre18">   Lokanta kalabalık ve gürültülü, hava konuşmalar ile ev yemeklerinin sıcak ve baharatlı kokusuyla yoğundu. Keten önlüklü ve kabarık kollu, yüksek yakalı bluzlu garson kadınlar, ellerindeki tepsiler günün özel yemeğiyle dolu olarak masalar arasında gidip geliyorlardı. Lokanta yenilenmiş eski bir değirmenin bir bölümündeydi. Duvarlar eski tuğlalarla örülüydü, yerler yıpranmış ahşaptandı ve çatı kirişleri meydandaydı. Büyük salonun sokağa bakan duvarına bir dizi yüksek ve kemerli pencere açılmıştı. Pencerelere paralel ve duvardan duvara uzanan eski bir pirinç borudan, bakır saksılar içinde yemyeşil bitkiler sarkıyordu.</span></p>

  <p class="msoplaintext"><span class="calibre18">   Boş olan her yere antika ev eşyaları yerleştirilmişti -bakır tencereler, porselen çaydanlıklar, mutfak eşyası, yayıklar, tereyağı kalıplan, tuz kutuları ve mavi kavanozlar. Garsonların servis masası olarak kullanmaları için yemek salonunun çeşitli yerlerine büyük sandıklar serpiştirilmişti. Daha sıradan öteberinin yanında şahane bir yüz yıllık kadın şapkaları koleksiyonu vardı. Metrelerce kumaşla sarılmış geniş kenarlı şapkalar, devekuşu tüyleriyle süslü kutu biçimli şapkalar, otomobil ve binicilik şapkaları, siyah tüllü şapkalar.</span></p>

  <p class="msoplaintext"><span class="calibre18">   Megan çok keyifliydi. Eski şeyleri severdi. Aile yadigârı eşyayı, bir kadın kuşağından diğerine kalan öteberiyi bulmak için bitpazarlarını dolaşmaktan büyük zevk alırdı. Onun ailesinde böyle şeyler yoktu. Annesinden kendisine hiçbir şey kalmamıştı. Megan altı yaşındayken kadının evini terk etmesinden bir ay sonra babası Maureen O'Malley'den kalan her şeyi yakmıştı.</span></p>

  <p class="msoplaintext"><span class="calibre18">   Lokanta yöneticisi Mitch'i adını söyleyerek karşıladı, ilgiyle Megan'a baktı ve kendilerini lokantanın arka tarafında, aradaki yüksek bölmeler nedeniyle gürültünün biraz daha az olduğu bölmelerden birine götürdü.</span></p>

  <p class="msoplaintext"><span class="calibre18">   Mitch'e gülümseyerek, "Normal çılgınlık" dedi. Açık sarı saçları alagarson kesilmiş olan çekici kadın kırk yaşlarında vardı. "Herkes Kar Festivali'ne hazırlanıyor. Denişe hafta sonu için gelebileceğini söyledi."</span></p>

  <p class="msoplaintext"><span class="calibre18">   Mitch mönüyü aldı. "Stilistlik okulu nasıl gidiyor."</span></p>

  <p class="msoplaintext"><span class="calibre18">   "Çok seviyor. Kendisini geri dönmeye teşvik ettiğin için sana bir kere daha teşekkür etti. 'Cities'e gittiğinde bir gün bana uğrasın' dedi. Bir mimarla çıkıyor ama aralarında ciddi bir şey yok." Kadın kurnazca bir bakışla Megan'a döndü.</span></p>

  <p class="msoplaintext"><span class="calibre18">   "Darlene, seni CTB'dan yeni ajanımız Megan O'Malley'le tanıştırayım. Leo Kozlowski'nin yerine geldi. Kasabada ilk gecesi. Önce burasıyla tanışmasını istedim. Megan, Darlene Hallstrom."</span></p>

  <p class="msoplaintext"><span class="calibre18">   "Ooo!" dedi Darlene Megan'a plastik bir gülümsemeyle bakıp evlilik işaretlerini ararken. "Kasabada yeni birinin olması hoş bir şey. Kocanız da Deer Lake'de mi çalışıyor?"</span></p>

  <p class="msoplaintext"><span class="calibre18">   "Evli değilim."</span></p>

  <p class="msoplaintext"><span class="calibre18">   "Eh, ne kadar ilginç, değil mi?" Mönüyü uzattı. "Leo'yu hepimiz severdik. Afiyet olsun."</span></p>

  <p class="msoplaintext"><span class="calibre18">   Darlene eteğini savurarak yanlarından uzaklaşırken Mitch içini çekti.</span></p>

  <p class="msoplaintext"><span class="calibre18">   "Denise kim?" diye sordu Megan.</span></p>

  <p class="msoplaintext"><span class="calibre18">   "Darlene'in kızkardeşi. Boşanmış kızkardeşi. Darlene'in kendine göre fikirleri vardır."</span></p>

  <p class="msoplaintext"><span class="calibre18">   "Sahi mi? Karınız ne diyor bu işe?"</span></p>

  <p class="msoplaintext"><span class="calibre18">   "Karım mı?"</span></p>

  <p class="msoplaintext"><span class="calibre18">   Megan'ın bakışları erkeğin mönüyü tutan eline kaydı. Hafif ışıkta sol elinin parmağındaki yüzük parıl parıldı. Mitch yüzüğü çeşitli nedenlerle takardı -ava çıkmış kadınlardan kaçmak için, alıştığı için ve yüzüğe her bakışında hâla suçluluk ve acı duyduğu için. Mazeret olarak polis olduğunu söylerdi: Polisler doğa itibariyle ters insanlardı ve suçluluklarında katoliktiler.</span></p>

  <p class="msoplaintext"><span class="calibre18">   Sert ve buz gibi bir fısıltıyla, "Karım öldü" dedi. Duygusal kalkanları demir parmaklıklar gibi yükselmişti çevresinde. Aradan iki yıla yakın zaman geçmişti ve sözcükler ağzında bir pulun zamkı gibi kekremsi ve acı bir tat bırakıyordu. Söylemekle rahatlamış değildi.</span></p>

  <p class="msoplaintext"><span class="calibre18">   Zihninde kumun üzerine bir çizgi çekip kadını öteki yanına kovalayarak, "O konuda konuşmam" dedi.</span></p>

  <p class="msoplaintext"><span class="calibre18">   Gururu ve mahremiyet duygusu, yabancıların sempatisinden kaçınıyordu. Ve yüzeyin hemen altında da sürekli dostu olan öfke vardı. Öfkesini içinde tutuyor, acımasızca denetliyordu. Anahtar denetimdi. Denetim, onun gücü ve kurtuluşuydu.</span></p>

  <p class="msoplaintext"><span class="calibre18">   "Özür dilerim" dedi Megan. Erkeğin gerginliğini hissedebiliyordu. Mitch'in omuzları gerilmişti, çenesi hiçbir aklı başında insanın meydan okumaya kalkışamayacağı bir havayla kasılmıştı. Megan kendini gizlice kutsal bir alana girmiş gibi hissediyordu.</span></p>

  <p class="msoplaintext"><span class="calibre18">   Dirseklerini masaya yaslayıp ellerini yüzünden geçirdi. "Berbat durumdasın, O'Malley. Bugün yoluna bir bok yığını çıkarsa iki ayağınla birden içine gömüleceksin."</span></p>

  <p class="msoplaintext"><span class="calibre18">   "Umarım peynir fabrikasından söz etmiyorsunuzdur" dedi Mitch. Buruk bir gülümsemeyle kadına baktı. "Oraya sağlık müfettişini bir daha göndermek istemem doğrusu."</span></p>

  <p class="msoplaintext"><span class="calibre18">   Megan parmakları arasından erkeğe baktı. "Bir daha mı?"</span></p>

  <p class="msoplaintext"><span class="calibre18">   "Evet, geçen yıl bir fare kuyruğu ve bir tuğlanın yer aldığı küçük bir olay geçmişti..."</span></p>

  <p class="msoplaintext"><span class="calibre18">   "İğrenç!"</span></p>

  <p class="msoplaintext"><span class="calibre18">   "Les Metzler bunun bir kerelik bir şey olduğunu söyledi ama bilemem. Doğrusu ben hediyelik eşya dükkânında aynı zamanda hayvan doldurulan bir yerden peynir almam."</span></p>

  <p class="msoplaintext"><span class="calibre18">   "Olamaz."</span></p>

  <p class="msoplaintext"><span class="calibre18">   "Olur. Fabrikaya gittiğinizde tabelayı görmemiş olamazsınız. Meztler Buckland Peynircilik ve Taxidermist. Hayvan postu işini Les'in kardeşi Rollie yapar. Çocukluğunda kafasına bir oklava yedikten sonra biraz sapıtmıştır." Mitch çevresine, kendilerini duyan var mı diye bakındıktan sonra eğilip, "Ben peynirimi Minneapolis'ten alırım" diye fısıldadı.</span></p>

  <p class="msoplaintext"><span class="calibre18">   Gözgöze geldiler, Megan istemediği ve ihtiyacı olmadığı bir şey hissetti. Gözlerini kaçırarak adamın kravatının desenine baktı: Yüzlerce küçücük Miki vardı.</span></p>

  <p class="msoplaintext"><span class="calibre18">   "Esaslı kravat."</span></p>

  <p class="msoplaintext"><span class="calibre18">   Mitch sanki ne taktığını unutmuş gibi önüne baktı. Bütün alaycılığı uçup gitti birden, ipekli kumaşı parmakları arasından geçirirken yüzündeki sertlik kayboldu. "Kızım seçti. Zevki biraz kuşkuludur ama beş yaşında da daha fazla bir şey beklenmez."</span></p>

  <p class="msoplaintext"><span class="calibre18">   Megan içini çekmemek için dudaklarını ısırdı. Adam polis şefiydi, baş aksesuarı herhalde dokuz milimetrelik bir Smith Wesson tabancasıydı ve küçük kızının kravatlarını seçmesine izin veriyordu. Çok hoş.</span></p>

  <p class="msoplaintext"><span class="calibre18">   "Tanıdığım polislerden çoğunun beş yaşındaki bir çocuk kadar moda zevkleri yoktur""dedi. "Son iş ortağım bir eski otomobil satıcısı gibi giyinirdi. Arnold Palmer'den çok polyester pantolonu vardı."</span></p>

  <p class="msoplaintext"><span class="calibre18">   Mitch güldü. "Sözlü yaşamöykünüzde moda polisliğini belirtmemiştiniz."</span></p>

  <p class="msoplaintext"><span class="calibre18">   "Kafanızı karıştırmak istemedim."</span></p>

  <p class="msoplaintext"><span class="calibre18">   İkisi de köfte ısmarladılar. Maggie başağrısını azdıracağını bildiği için şarabı geri çevirdi. Mitch bir şişe Moosehead birası istedi ve kendilerine hizmet eden on sekiz on dokuz yaşındaki genç kızın dişlerindeki köprüyü çıkarttığına dikkat etti. Kız utanarak gülümsedi, yüzü kızardı.</span></p>

  <p class="msoplaintext"><span class="calibre18">   "Burada herkesi tanıyor gibisiniz" dedi Megan. "Yoksa yerli gencin kasabasında başarıya ulaşması hikayesiyle mi karşı karşıyayız?"</span></p>

  <p class="msoplaintext"><span class="calibre18">   Mitch'in kopardığı ekmeğin içinden buharlar yükseliyordu. "Ben mi? Hayır, buraya sonradan geldim. Miami'de on beş yıl polislik yaptım."</span></p>

  <p class="msoplaintext"><span class="calibre18">   "Sahi mi!" Megan sanki duyduğunun şokundan sarsılmış gibi masanın kenarlarını kavradı. "Buraya Miami'den mi geldiniz? Bu Tanrı'nın bile unuttuğu buzdağında yaşamak için Miami'yi mi terk ettiniz?"</span></p>

  <p class="msoplaintext"><span class="calibre18">   Mitch'in kaşı kalktı. "Yani bu güzelim eyaletimizi sevmediğiniz anlamını mı çıkarmam gerek bundan?"</span></p>

  <p class="msoplaintext"><span class="calibre18">   "Yazını severim -üç haftasının tümünü de. İki metre kar altında olmadığı zamanlar sonbaharı da iyidir. Ama yerlisi olmama rağmen sevgim bu kadar işte. Bence hayat yarısının kış olmamasının gerekeceği kadar kısadır."</span></p>

  <p class="msoplaintext"><span class="calibre18">   "O zaman neden kalıyorsunuz burada? Bu niteliklerinizle daha sıcak bir iklimde istediğiniz yere gidebilirdiniz."</span></p>

  <p class="msoplaintext"><span class="calibre18">   Mitch kadının savunmalarını ortaya ilk çıktığı anda fark etmişti. Kendisininkilerin eşiydi bunlar: korumak, yansıtmak, yabancıların içeri girmesini önlemek için kurulurdu.</span></p>

  <p class="msoplaintext"><span class="calibre18">   "Aile sorunları" diyen Megan ekmeğine döndü. Bir parça koparıp parmakları arasında yuvarladı. Mitch fazla üstelemedi ama merak da etmişti. Ne ailesi? Kadının bakışlarından kaçınması gerektiren ne nedeni vardı? Kaygılanması gerekecek bir kopuk uç daha. Bulmacanın bulunup yerleştirilecek bir parçası.</span></p>

  <p class="msoplaintext"><span class="calibre18">   Megan sözü erkeğe getirdi. "Miami'de ne yapardınız?"</span></p>

  <p class="msoplaintext"><span class="calibre18">   "Cinayet masası. Son iki yılımda turistlerin öldürülmesi, sosyetede narkotik baskınları falan."</span></p>

  <p class="msoplaintext"><span class="calibre18">   "Burada yaşam sizin için biraz fazla yavaş değil mi?"</span></p>

  <p class="msoplaintext"><span class="calibre18">   "Bana yetecek kadar heyecan yaşadım."</span></p>

  <p class="msoplaintext"><span class="calibre18">   Geçmişe yönelik bir yanıt daha diye düşündü Megan, birasını içen adama kirpiklerinin arasından bakarak. Mesleği dışında ondan uzak durmak için bir neden daha. Kimsenin duygusal yükünü sırtlanmaya ihtiyacı yoktu. Kendinin bir bavul setini dolduracak yükü vardı zaten. Yine de merakı onu dürtüklüyordu. Bilmeceler çözmek ve sırları ortaya çıkarmak ihtiyacı. Bu ihtiyacı polislik içgüdüsüyle açıkladı ve adamın gözlerindeki o gölgelerle ya da acı çeken bir erkeği teselli etmek isteğiyle ilgili olmadığını söyledi kendi kendine. Kafasının içinde bir beyin varsa Mitch Holt'u erkek olarak görmezdi.</span></p>

  <p class="msoplaintext"><span class="calibre18">   Ama adamın birasından bir fırt daha çekişini, sonra o dudaklarla şişeyi masaya bırakışını görünce, "buna pek imkân bulamayacaksın O'Malley" diye söylendi. Bölmenin loş ışığında sakalının gölgesi yüzünün düzlüklerinde biraz daha karaydı ve çenesindeki yara izi gümüşiydi.</span></p>

  <p class="msoplaintext"><span class="calibre18">   "Bu donmuş kuzeye nasıl geldiniz?" diye sorarken ekmeğinden bir lokma daha kopardı.</span></p>

  <p class="msoplaintext"><span class="calibre18">   Mitch sanki bu önemsiz bir şeymiş gibi omuzlarını silkti. Oysa söyleyeceği herhangi bir yalan kadar uzaktı gerçekten. "İş açıktı. Kayınpederim burada oturur. Kızımın dedesiyle birarada bulunması için bir fırsattı."</span></p>

  <p class="msoplaintext"><span class="calibre18">   Salatalara geldiğinde Moose Locası'ndan biri de gelip Mitch'e Cuma öğle yemeğinde konuşma yapacağını hatırlattı. Mitch, Megan'ı tanıştırdı. Moose üyesi Megan'a bakıp sanki "ne şaka ama, Mitch" der gibi kıs kıs güldü, Megan'ın uzattığı eli sıkarken üstünlük taslayan bir gülümsemeyi baktı.</span></p>

  <p class="msoplaintext"><span class="calibre18">   "Leo'nun yerine geldiniz demek? Ne kadar hoşsunuz!"</span></p>

  <p class="msoplaintext"><span class="calibre18">   Megan bu işi kendisinin istediğini hatırlayarak dudaklarını ısırdı.</span></p>

  <p class="msoplaintext"><span class="calibre18">   Adam gider gitmez yerini Kar Festivali organizatörlerinden biri alarak, geçilecek sokakların korunmaya alınması konusunu konuşmaya başladı. Tanıştırılınca bir öncekinin hemen hemen eşiydi.</span></p>

  <p class="msoplaintext"><span class="calibre18">   "Leo'nun yerine, ha? Eh, buna bakmak Leo'ya bakmaktan çok daha zevkli olacak."</span></p>

  <p class="msoplaintext"><span class="calibre18">   Megan dişlerini gacırdattı. Mitch diplomatça davranıp herhangi bir yorum yapmaktan kaçındı. Köfte geldi, adam Megan'a göz kırparak gitti.</span></p>

  <p class="msoplaintext"><span class="calibre18">   Megan tabağına baktı. "Eğer bir kişi daha bana hoş ya da sevimli derse hiç düşünmeden ısırırım. 1994'te miyiz yoksa zaman içinde geriye mi gittim?"</span></p>

  <p class="msoplaintext"><span class="calibre18">   Mitch güldü. "Her ikisi de. Burası Minnesota kasabalarından biri, Ajan O'Malley. Büyük kentte değilsin artık."</span></p>

  <p class="msoplaintext"><span class="calibre18">   "Farkındayım, ama burası bir kolej kasabası. Davranışların daha ilerici olacağını sanırdım."</span></p>

  <p class="msoplaintext"><span class="calibre18">   "Öyledir." Mitch patateslerin üzerine biber ekti. "Artık kadınların yüzlerini örtmelerine ya da erkeklerin üç adım gerisinde yürümelerine gerek kalmadı."</span></p>

  <p class="msoplaintext"><span class="calibre18">   "Çok komik." Megan köftesini keserken baharat kokusunu daha iyi alabilmek için yüzünü tabağına yapıştırabileceğini düşündü.</span></p>

  <p class="msoplaintext"><span class="calibre18">   "Ciddi söylüyorum, Deer Lake küçük kasabaların olabildiği kadar ilericidir. Ama mesleğinizi icra ederken karşılaşacağınız erkekler eski kafalı insanlar olacaktır. Kadının yerinin evde çorap yamamak olduğuna inanan hâlâ çok erkek var ortalıkta. Şimdiye kadar çalıştığınız yerlerde bunlara rastlamamış olamazsınız."</span></p>

  <p class="msoplaintext"><span class="calibre18">   "Rastladım elbette ama kentte dava açma tehdidinin bir anlamı vardır. Siz pek sıkıntı çekmeden kasaba yaşantısına alışmış görünüyorsunuz. Sırrınız nedir? Bir penise sahip olmanın dışında yani?"</span></p>

  <p class="msoplaintext"><span class="calibre18">   "Ah, yavrum, dikkat etmiş olman çok hoşuma gitti" dedi Mitch.</span></p>

  <p class="msoplaintext"><span class="calibre18">   Yine konuşmayı beceremedin, O'Malley. "Karşılaştığımızda giydikleriniz gözönüne alındığında dikkat etmemek mümkün değildi."</span></p>

  <p class="msoplaintext"><span class="calibre18">   "Kendimi çok bayağı hissediyorum."</span></p>

  <p class="msoplaintext"><span class="calibre18">   Megan erkeğe bakma hatasını işledi ve bakışları yine mıknatıs gibi birbirine kenetlendi. Tanrım, şu talihsizliğe bak. Cazibe. Megan O'Malley'in yaşamında pek seyrek rastlanan bir olgu. Doğal olarak hiç beklemediği bir anda, buna en az ihtiyacı olduğu anda ortaya çıkardı. Ve yine doğal olarak kıvılcımı çakan el süremeyeceği bir erkek olurdu.</span></p>

  <p class="msoplaintext"><span class="calibre18">   Mitch Holt da aynı şeyi hissetmişti. Kimya. Bakışları kadının ağzına kaydı.</span></p>

  <p class="msoplaintext"><span class="calibre18">   Megan bütün savunmalarını yardıma çağırarak, "Senin onlardan biri olmadığını söylediğini sanıyordum" dedi.</span></p>

  <p class="msoplaintext"><span class="calibre18">   "Kimlerden?"</span></p>

  <p class="msoplaintext"><span class="calibre18">   "Tabanca çeken, bayrak sallayan ve sutyenli her şeyin kendilerinin Ben-Tanrının-Kadınlara-Armağanıyım türü çekiciliklerinin hedefi olduklarına inanan neanderthaller."</span></p>

  <p class="msoplaintext"><span class="calibre18">   Mitch arkasına yaslandı, içini çekti, omuzlarındaki gerilimi zorla itip çıkardı. Tartışmaya girebilirdi ama şu anda bunun bir yararını göremiyordu.</span></p>

  <p class="msoplaintext"><span class="calibre18">   "Haklısın" dedi. "Bir an için testosteronumun esiri oldum. Geçici hormon psikozu. Aslında sanki sen beni cezbetmemişsin gibi davranacak kadar aydın bir insanım, eğer istediğin buysa tabii."</span></p>

  <p class="msoplaintext"><span class="calibre18">   "Güzel. İstediğim oydu." Megan köftesine döndü ve iştahının kaçtığını fark etti. "Bir numaralı kuralım budur: Polislerle çıkmam."</span></p>

  <p class="msoplaintext"><span class="calibre18">   "Akıllıca bir politika."</span></p>

  <p class="msoplaintext"><span class="calibre18">   Bu bir ayakta kalma konusuydu ama Megan bu bilgiyi kendisine sakladı. Asla zayıf olamazdı. Özellikle de polislikte. Saflar onu aralarında istemeyen erkeklerle, doluydu. Cinsiyeti aleyhineydi. Boyu poşu da. Eğer cinselliğinin aleyhine kullanılmasına izin verirse kendini anında dışarda bulurdu. Bu mesleğinin sonu olurdu ve elinde de yalnızca mesleği vardı.</span></p>

  <p class="msoplaintext"><span class="calibre18">   "Öyle." Çılgınlık gerilerken Mitch de yine şakacılığına büründü. "Birlikte çalıştığın insanların seni çıplak görmelerine izin vermemek akıllılıktır."</span></p>

  <p class="msoplaintext"><span class="calibre18">   "O don da çıplaklığa pek yakındı" dedi Megan.</span></p>

  <p class="msoplaintext"><span class="calibre18">   "Şimdi karşında dezavantajlı duruma düştüm" dedi</span></p>

  <p class="msoplaintext"><span class="calibre18">   Mitch. "Sen beni iç çamaşırlarımla gördün. Adalet bunun karşılığını vermeni gerektirir. O zaman ödeşmiş oluruz."</span></p>

  <p class="msoplaintext"><span class="calibre18">   "Unut gitsin, Şef. Ben mümkün olduğu kadar avantaj elde edeyim de."</span></p>

  <p class="msoplaintext"><span class="calibre18">   "Hmmm..." .</span></p>

  <p class="msoplaintext"><span class="calibre18">   Mitch salonun öteki ucunda, karmakarışık yerleştirilmiş masalar arasından geçerken, kalçasındaki tabancayı müşterilerden birinin kafasına çarpmamaya dikkat ederek yaklaşan polise baktı. Memurun gözleri Mitch'in üzerindeydi.</span></p>

  <p class="msoplaintext"><span class="calibre18">   "Şef, seni yemekte rahatsız ettiğim için özür dilerim." Lonnie Dietz bir iskemle çekip ata biner gibi oturdu. "Old Cedar Yolu'ndaki kazanın son durumunu öğrenmek istersin diye düşündüm."</span></p>

  <p class="msoplaintext"><span class="calibre18">   Megan elini uzattı. "Ben Leo'nun yerine geldim."</span></p>

  <p class="msoplaintext"><span class="calibre18">   Dietz kadının elini görmezden geldi. Kaşları alnına kadar inen siyah peruğunun altında kayboldu. Elli yaşlarındaydı ve hoşgörüsüz bir kimseye benziyordu. Biradan sarkmış midesi dışında zayıftı. "Ben bütün ajanların erkek olduklarını sanırdım."</span></p>

  <p class="msoplaintext"><span class="calibre18">   "Ben gelinceye kadar öyleydiler" dedi Megan. Mitch ağzını patatesle doldurdu. "Ne haber varmış?"</span></p>

  <p class="msoplaintext"><span class="calibre18">   Dietz bakışlarını Megan'dan güçlükle ayırdı, gömleğinin cebinden çıkardığı not defterini karıştırdı. "İki ölü. Ethel Koontz, Hennepin County Hastanesi'ne geldiğinde ölüydü -başında ve göğsünde geniş yaralar. Ida Bergen, Dear Lake Hastanesi'nde öldü -hafif yaralıydı ama kalp krizinden gitti. Bayan Marvel Steffen'in durumu kritik ama istikrarlı. O da Hennepin'de. Clara Weghorn tedaviden sonra taburcu edildi. Arabanın hakimiyetini kaybeden Mike Chamberlain epey yaralı ama iyileşecek. Pat Stevens ifadesini aldı, ben de olay yerine gittim."</span></p>

  <p class="msoplaintext"><span class="calibre18">   "Ve?"</span></p>

  <p class="msoplaintext"><span class="calibre18">   "Oğlanın dediği gibi. Yol, Jexx Lexvold'un yerinin oradaki viraja kadar kuruydu. Orada yolun iki şeridini de kaplayan üç metrelik bir buzlu alan vardı. İşte bu çok garip." Dietz'in yüzü sıkıntılıydı. "Buzlanma için neden yoktu bence. Hava güzeldi. Tanrı bilir ya, karların eriyip de Lexvold'un yerinden akacağı kadar sıcak yoktu. Gidip baktım. Jeff ve Millicent'in kış için Corpus Christi'ye gittiklerini biliyorsun. O yüzden ev kapalıydı. Ama bana kalırsa biri bahçe hortumunu dışarı taşımış ve garajın önünü ıslatmış."</span></p>

  <p class="msoplaintext"><span class="calibre18">   Mitch çatalını bırakıp devriye polisine baktı. "Çılgınlık bu. Yani biri yola su döküp bilerek buzlandırdı diyorsun."</span></p>

  <p class="msoplaintext"><span class="calibre18">   "Bana öyle geldi. Çocukların işi herhalde."</span></p>

  <p class="msoplaintext"><span class="calibre18">   "İki kişi öldü."</span></p>

  <p class="msoplaintext"><span class="calibre18">   "Daha beteri de olabilirdi" dedi Dietz. "Bu gece kolejde bir müzik gecesi falan var. Kampüse giderken insanlar daha çok o arka yolu kullanıyorlar. Zincirleme bir kaza da olabilirdi."</span></p>

  <p class="msoplaintext"><span class="calibre18">   "Komşuları sorguya çektiniz mi?" diye Megan sordu.</span></p>

  <p class="msoplaintext"><span class="calibre18">   Dietz sanki yan bölmeden kulak misafiri olmuş da söze karışmış gibi baktı kadına. "Yakınlarda kimse yok. Ayrıca Lexvoldlar'ın evlerinin ön tarafında yüksek çam ağaçları var. Birinin bir şey yaptığını görmek için eve iyice yaklaşmak gerekir."</span></p>

  <p class="msoplaintext"><span class="calibre18">   Mitch yüzünü buruşturdu. "Yarın Natalie'ye basın için bir not yazdırıp bilgisi olanın bizi aramasını ilan ettiririm."</span></p>

  <p class="msoplaintext"><span class="calibre18">   Megan ikinci kez söze karıştı. "Eve girildiğini gösteren bir belirti var mıydı?"</span></p>

  <p class="msoplaintext"><span class="calibre18">   Dietz kaşlarını çatıp yan gözle kadına baktı. "Hayır. Her yer kilitliydi." İskemlesinden kalkarken şefine döndü. "Kaygan yere tuz döktürdük. Otomobillerden birini Mike Finke'e diğerini Patterson'a çektik. Hepsi bu kadar."</span></p>

  <p class="msoplaintext"><span class="calibre18">   "Güzel. Teşekkür ederim, Lonnie." Mitch memurun masalar arasından geçişine bakarken yemeğinin yediği kadarı midesine taş gibi oturmuştu. "Çocuklar neden böyle şeyler yaparlar ki?"</span></p>

  <p class="msoplaintext"><span class="calibre18">   Megan sorunun yanıtını düşündü. Beyninin çarkları dönerken Mitch'in kravatına öyle uzun baktı ki, Miki desenleri gözlerinin önünde dönmeye başladı.</span></p>

  <p class="msoplaintext"><span class="calibre18">   Mitch insanların küçük bir alışveriş merkezine dönüştürülmüş olan eski deponun geniş koridorundan hâlâ içeri girmekte olan insanlara baktı. Kar Festivali komitesinden beş altı kişi masaların boşalmasını bekliyorlardı. Prova sonrası kahve içip pasta yemeye gelmişlerdi. Hannah Garrison içeri girdi ve bekleyenlerin arasından geçti. Garip.</span></p>

  <p class="msoplaintext"><span class="calibre18">   Tedirgin bir hali vardı. Önü açık mantosu bir omzundan kaymıştı. Sarı saçları dağılmış, iplik iplik yüzüne düşmüştü. Lokanta salonunu çılgın bakışlarla tarıyordu. İskemleler arasından geçti, insanlara çarptı. Az daha Darlene Hallstrom'la çarpışıyordu. Darlene kadının düşmesine engel olmak için gülümseyerek elini .uzattı. Hannah kadını itti ve John Olsen'le sevgilisinin kahvelerini içtikleri masaya doğru yürüdü. Gerçekten çok garipti.</span></p>

  <p class="msoplaintext"><span class="calibre18">   Mitch bir av köpeği gibi gözlerini kadından ayırmadan kucağındaki peçeteyi çekip aldı. Yeşil bezi elinde buruşturup dalgın bir tavırla masanın üstüne attı.</span></p>

  <p class="msoplaintext"><span class="calibre18">   "Hortum nerede peki?" diye mırıldandı Megan. Mitch doğrulurken başını kaldırıp baktı.</span></p>

  <p class="msoplaintext"><span class="calibre18">   "Özür dilerim" diye mırıldanan Mitch bölmeden çıktı.</span></p>

  <p class="msoplaintext"><span class="calibre18">   John Olsen'in masasındaki konuşmayı duyamıyordu. Lokantanın gürültüsü sözcükleri net bir biçimde duymasını engelliyordu. Ama Hannah'nın yüzündeki ifadeyi, uzun ve zarif ellerinin çılgınca hareketini görüyordu. John'un dehşet içinde kalmış yüz ifadesini, başını salladığını gördü. Mitch masaya doğru yürüdü.</span></p>

  <p class="msoplaintext"><span class="calibre18">   Jessie ile Deer Lake'e taşındıklarında ilk tanıştığı insanlardan biri de Hannah'ydı. Hannah ve kocası Paul Kirkwood ile oğulları o zaman karşı komşularıydı. İkinci çocuğuna hamile olan Hannah o gün işe giderken önce kendilerine uğrayıp bir kek getirmişti. Mitch'in tanıdığı en yetenekli insanlardan biriydi. Deer Lake Hastanesi Acil Servisi'nin başındaydı, yardım işlerinde gönüllü olurdu ve yine de kocası, oğlu ve bebek kızıyla evini çekip çevirirdi. Ve bütün bunları hep büyüleyici bir gülümseme ve tatlı dille yapardı.</span></p>

  <p class="msoplaintext"><span class="calibre18">   Ama Hannah şimdi sakin ve soğukkanlı görünmüyordu. İsterinin eşiğinde gibiydi.</span></p>

  <p class="msoplaintext"><span class="calibre18">   "Bilmiyorum da ne demek?" diye bağırdı. Yumruğunu masaya indirdi. Fincanındaki kahve dökülürken John'un sevgilisi ayağa fırladı.</span></p>

  <p class="msoplaintext"><span class="calibre18">   "Sakin olun, Dr. Garrison!" diyen John Olsen de kalktı. Hannah'nın kolunu tutmak için uzandı. Hannah gözlerinden alevler fışkırarak kolunu çekti.</span></p>

  <p class="msoplaintext"><span class="calibre18">   "Sakin olmayacağım!"</span></p>

  <p class="msoplaintext"><span class="calibre18">   Lokantada herkes durmuş, onları seyrediyordu. Hav gerilimle elektriklenmişti.</span></p>

  <p class="msoplaintext"><span class="calibre18">   "Hannah?" Mitch kadının yanına gelmişti. "Bir şey mi var?"</span></p>

  <p class="msoplaintext"><span class="calibre18">   Sesi duyan Hannah döndü. Yer ayaklarının altından kayıyor gibiydi. Gözle görünmeyen bir örtü gibi sıcak üzerine bastırıyor, derisini kavuruyor, soluğunu kesiyordu. Bir şey mi var? Çok şey vardı. Yüzlerce gözü üzerinde hissediyordu. Kirişler arasından ve yüksek kemerli pencerelerden karanlığın üzerine indiğini hissediyordu.</span></p>

  <p class="msoplaintext"><span class="calibre18">   Bir karabasan içindeydi. Uyanıktı. Diri diri gömülmüş gibiydi. Beyninden çok büyük hızla ve çok sayıda düşünce ve izlenim geçiyordu. Tanrım. Tanrım. Tanrım.</span></p>

  <p class="msoplaintext"><span class="calibre18">   Mitch, "Hannah?" diye mırıldanarak parmaklarını kadının omzuna değdirdi. Biraz daha yaklaştı. "Konuş benimle. Ne oldu.7"</span></p>

  <p class="msoplaintext"><span class="calibre18">   Hannah adama, adamın gözlerindeki kaygıya baktı. Mitch biraz daha yaklaştı. Bir aksilik mi var? Hannah'nın içinde bir şey patladı, sözcükler çığlık olarak ağzından boşandı.</span></p>

  <p class="msoplaintext"><span class="calibre18">   "Oğlumu bulamıyorum!"</span></p>
</body>
</html>
