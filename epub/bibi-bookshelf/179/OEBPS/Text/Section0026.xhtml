<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h3 class="msoplaintext2"><span class="calibre21">ON SEKİZİNCİ BÖLÜM</span></h3>

  <p class="msoplaintext"><span class="calibre18"> </span></p>

  <p class="msoplaintext"><span class="calibre18"> </span><span class="calibre20"><b class="calibre10">4. GÜN</b></span></p>

  <p class="msoplaintext"><span class="calibre18"><b class="calibre10">SAAT 5:42 -11,1°C</b></span></p>

  <p class="msoplaintext"><span class="calibre18"> </span><span class="calibre20">Hannah pencere pervazına oturmuş, ağaçların gölgelerden bulanık şekillere dönüşmesini seyrediyordu. Gecenin karanlığı giderek azalmaktaydı. Bir gece daha geçmişti, Josh'suz bir günün daha başlangıcı. Günün sonunu nasıl getireceğini bilemiyordu. Günün sonunun nasıl olsa geleceğini biliyor olmak kendisini teselli etmiyordu.</span></p>

  <p class="msoplaintext"><span class="calibre18">   Aklının gerisinde not vardı. Sözcükler teninin üzerinde kemikli parmaklar gibiydi. Cahillik masumiyet değil, GÜNAHtır. Küçük bir GÜNAHtan doğan bir kederim vardı. Buz gibi korku içinde dönüp duruyor, birinin onu alıp götürmesi için duyduğu özlemle ürperiyordu.</span></p>

  <p class="msoplaintext"><span class="calibre18">   Paul yatağın ortasında yüzüstü yatmış, kollarını iki yana açmış, şiltede tek başına hak iddia ediyormuşçasına uyuyordu. Günle yüzyüze gelmek üzere uyandığında normal işlerini yapıp yapmayacağını merak etti Hannah. İkisine de ne olduğunu merak ediyordu. Gözlerini kapayınca herbirini ayrı ayrı kayıklarda denizde görüyor, kabaran dalgalar onları birbirlerinden uzaklaştırıyordu. Hannah zihninde sessizce ona uzandı ama kocasının sırtı kendisine dönüktü.</span></p>

  <p class="msoplaintext"><span class="calibre18">   Yalnızlık göğsünde sıkılı bir yumruktu, ciğerlerini kalbini sıkıyordu.</span></p>

  <p class="msoplaintext"><span class="calibre18">   Tanrım, ben bunun altından tek başına kalkacak kadar güçlü değilim.</span></p>

  <p class="msoplaintext"><span class="calibre18">   Hannah çaresizlik ve ihtiyaç çığlığını bastırmak için elini ağzına soktu ve bunu kocasıyla, çocuklarının babasıyla bile paylaşamayacağı düşüncesiyle içi paramparça oldu.</span></p>

  <p class="msoplaintext"><span class="calibre18">   Josh bebekken her şey o kadar farklıydı ki. Paul farklıydı o zaman. Karısıyla gurur duyardı. Hannah onun sevgisinden asla kuşkulanmış değildi. Paul yaşamın getirdiği fırsatları hevesle bekler, kendisinin geçimin güç olduğu işçi mahallesinde yetiştiği sırada kaçırdığı şeyleri ailesine vermek isterdi. Josh'a bakmış ve kendisinin asla sahip olamadığı destekleyici ve sevecen baba olma fırsatını görmüştü. Karısına bakmış ve eşitini, yaşam ortağını, sevebileceği ve saygı duyacağı bir insanı görmüştü.</span></p>

  <p class="msoplaintext"><span class="calibre18">   Hannah şimdi ona bakınca bencil ve kırgın, karısının başarılarını kıskanan, kendi önemsizliğine içerleyen bir insan görüyordu. Mal edinme ihtiyacını duyan ve elde ettiklerinin de beklediği mutluluğu vermediğini görünce şaşıran bir insan. Hannah evlendiği erkeğe ne olduğunu merak ediyordu. O da Josh gibi kendisi için kaybolmuş muydu?</span></p>

  <p class="msoplaintext"><span class="calibre18">   Tanrım, öyle düşünmek istemedim! Onun gittiğine inanmıyorum, inanmayacağım.</span></p>

  <p class="msoplaintext"><span class="calibre18">   Cahillik masumiyet değil, GÜNAHtır. Yalnızlık, korku, suçluluk içinden akıp gidiyordu. Panik boğazını sıkıyordu âdeta. Ayağa kalkıp pencereden halıya düşen ışık dörtgeni içinde yürümeye başladı, kendini düşünmeye, plan yapmaya zorluyor, zihninin çarklarını harekete geçirmeye çalışıyordu. Yere yığılmamak için gücünü en son damlasına kadar kullanmak zorunda kalıyordu. Dişlerini gacırdatarak iki büklüm olma ihtiyacına karşı mücadele etti. Önce bir ayak, sonra onun önüne diğeri, sonra bir daha... bir adım iki adım üç adım, dön... adım adım, dön...</span></p>

  <p class="msoplaintext"><span class="calibre18">   Üzerinde bol ve uzun bir kazak, ayağında yün çorapları vardı, kolları ve bacakları çıplaktı. Soğuk derisinden ve etinden girip kemiklerine işliyordu. Pencereden ayışığı güneş gibi içeri dökülüyordu sanki.</span></p>

  <p class="msoplaintext"><span class="calibre18">   Ne kadar soğuk... Josh da üşüyor mu? Üşüyor ve yalnız... Buz gibi...Taş gibi...</span></p>

  <p class="msoplaintext"><span class="calibre18">   "Ne yapıyorsun orada?"</span></p>

  <p class="msoplaintext"><span class="calibre18">   Paul'ün sesiyle döndü Hannah. Elleri buz gibiydi. Soluğunun camda oluşturduğu buğuda avuç içlerinin izlerini görüyordu.</span></p>

  <p class="msoplaintext"><span class="calibre18">   "Uyuyamadım."</span></p>

  <p class="msoplaintext"><span class="calibre18">   Paul bacaklarını yataktan aşağı sallandırıp örtüyü kucağına örterek oturdu. Odanın soluk ışığında zayıf ve renksiz görünüyordu; daha yaşlı, daha sert, gözlerinin ve ağzının kenarlarında öfke ve düşkırıklığı çizgileri. Lambayı yakıp da komodinin üstündeki saate bakarken ciğerlerinden soluğu boşaldı.</span></p>

  <p class="msoplaintext"><span class="calibre18">   "Bugün bir şey yapmam gerek" dedi Hannah. Bu sözüne kocası kadar kendisi de şaşmıştı. Sözcükler zihninde yankılanıp kararlılıkla somutlaştı. Şimdi biraz daha dik duruyordu. Kendisinden bir şeyleri geri almak istiyordu, buna ihtiyacı vardı. Bir kriz durumunda eyleme geçmeye alışmıştı. Eylem hiç olmazsa bir denetime sahip olma hayalini sağlardı. "Evden çıkmam gerek. Burada bir gün daha oturursam çıldırırım."</span></p>

  <p class="msoplaintext"><span class="calibre18">   "Evden dışarı çıkamazsın" dedi Paul örtüyü atıp ayağa kalkarken, çizgili pijamasının pantolonunu çekiştirirken. Yatağın ucundaki robdöşambrını alıp giydi. "Telefon ettikleri takdirde burada olman gerek."</span></p>

  <p class="msoplaintext"><span class="calibre18">   "Telefona sen de çıkabilirsin."</span></p>

  <p class="msoplaintext"><span class="calibre18">   "Benim araştırma grubuyla gitmem gerek..."</span></p>

  <p class="msoplaintext"><span class="calibre18">   "Hayır, Paul, ben dışarı çıkacağım."</span></p>

  <p class="msoplaintext"><span class="calibre18">   Kocası acı acı güldü. "Ne yapacağını sanıyorsun? Günü sen mi kurtaracaksın? Dr. Garrison oğlunu kurtarmaya gitti. Kocası oğullarını bulamadı ama o bulacak, öyle mi?"</span></p>

  <p class="msoplaintext"><span class="calibre18">   "İnsaf, Paul! Neden her şey sana ilişkin olsun ki? Bu kıskançlık oyunundan gına geldi artık. Kendini yetersiz hissediyorsan üzülürüm ama..."</span></p>

  <p class="msoplaintext"><span class="calibre18">   "Ben kendimi yetersiz hissettiğimi asla söylemedim" diye gürledi Paul. Gözleri öfkeyle parlıyordu. "Yalnızca senin kimsenin herhangi bir şeyi senin kadar iyi yapacağına inanmadığını söylemek istiyorum."</span></p>

  <p class="msoplaintext"><span class="calibre18">   "Saçmalık bu." Hannah erkeğe sırtını döndü. Çekmecesinden elbiselerini çıkarıp mücevher kutusunun üzerine yığarken arada devrilen parfüm kutularına aldırmadı. "Sen iki gündür Josh'u arıyorsun. Benim de bu fırsata ihtiyacım olduğunu neden anlamıyorsun? Neden..."</span></p>

  <p class="msoplaintext"><span class="calibre18">   Bir duygu dalgasıyla sorusunun geri kalanı boğuldu kaldı.</span></p>

  <p class="msoplaintext"><span class="calibre18">   Gözü kocasının aynadaki görüntüsünde olarak, "Her şeyi paylaşırdık" diye mırıldandı. "Her şeyde ortaktık. Bu iş ne kadar korkunç olursa olsun, bu yükü de paylaşmalıydık. Tanrım, bize neler oldu böyle, Paul?"</span></p>

  <p class="msoplaintext"><span class="calibre18">   Kocasının içini çektiğini duydu ama dönmedi, aynada da yüzünde pişmanlık yerine sabırsızlık göreceğinden korktuğu için gözgöze gelmedi.</span></p>

  <p class="msoplaintext"><span class="calibre18">   "Paul karısının arkasına gelerek, "Özür dilerim" dedi. "Aklımı kaybedecek gibiyim. Çaresizlik içindeyim. Bunun beni nasıl yaptığını bilirsin. Bir şeyler yaptığımı hissetme ihtiyacındayım."</span></p>

  <p class="msoplaintext"><span class="calibre18">   "Ben de!" Hannah kocasına döndü. Yüzünde anlaşılmak için yalvaran bir ifade vardı. Evlendiği adamı, sevdiği erkeği bulmak isteyerek gözlerinin içine baktı. "Buna benim de ihtiyacım var. Bunu neden göremiyorsun ki?"</span></p>

  <p class="msoplaintext"><span class="calibre18">   Yoksa anlamıyor musun? Dakikalar uzayıp giderken soru da aralarında yanıtlanmadan kaldı. Hannah'nın hayalinde bir dizi senaryo hızla akıp geçiyordu: araları düzeliyordu, tanıdığı Paul geri dönüyordu, aniden uyanmasıyla karabasan sona eriyordu ama kocasının gözlerindeki soğuyan ışık onun hiçbir şeyi umursamadığını gösteriyor ve aralarındaki çatlak bir uçurum gibi genişliyordu...</span></p>

  <p class="msoplaintext"><span class="calibre18">   Koridorun ilersindeki odadan Lily'nin ağlama sesi geliyordu.</span></p>

  <p class="msoplaintext"><span class="calibre18">   Paul o yana baktı. Hafif bir sesle, "Tamam... Sen git" dedi. "Ben bir süre Lily'nin yanında kalırım."</span></p>

  <p class="msoplaintext"><span class="calibre18">   "Josh'un nerede olduğunu soracak. Üç gün oldu..."</span></p>

  <p class="msoplaintext"><span class="calibre18">   Hannah içinde korkular yeniden yükselirken elini saçlarının arasından geçirdi. "Aklımdan öyle şeyler geçiyor ki... Bizi arıyor mu? Üşüyor mu? Yaralı mı?" Soruların en berbatı fıstıkezmesi gibi damağına yapışmış soluğunu kesiyor, kendisini boğuyordu. Onları seslendirmeye korkuyordu, ama buna ihtiyacı da vardı. "Paul, ya..."</span></p>

  <p class="msoplaintext"><span class="calibre18">   "Söyleme!" Paul karısını sert bir hareketle kollarının arasına aldı, sanki ona bakmak korkularını gerçeğe dönüştürecekmiş gibi gözleri kapıdaydı. "Onu düşünmek istemiyorum" diye fısıldadı.</span></p>

  <p class="msoplaintext"><span class="calibre18">   Paul titriyordu. Hannah elini kocasının göğsüne dayayınca kalbinin hızla çarpmakta olduğunu farketti. Cahillik masumiyet değil GÜNAHtır.</span></p>

  <p class="msoplaintext"><span class="calibre18">   "Git duşunu yap" dedi Paul. "Ben Lily'yi kaldırırım."</span></p>

  <p class="msoplaintext"><span class="calibre18">  </span></p>

  <p class="msoplaintext"><span class="calibre18">  </span></p>

  <p class="msoplaintext"><span class="calibre18"><b class="calibre10">SAAT 11:20 -6,6°C</b></span></p>

  <p class="msoplaintext"><span class="calibre18"> </span><span class="calibre20">"Bir fırsat satın alın! Bir dolar verin! Josh'un evine dönmesine yardımcı olun!" Al Jackson'un sesi Yaşlılar Hokey Bölmesi'nden bütün parka yayılıyordu. Al bir tempo bulmuş, bir metronom gibi aynı şeyi, aynı aralıklarla tekrarlıyordu. Çağrısı insanın aklına halkı kandırmak için bağıran karnaval çığırtkanlarını getiriyordu.</span></p>

  <p class="msoplaintext"><span class="calibre18">   Hannah'nın midesi bulanıyordu. Parka bakınca yıllık Kar festivali panayırının gerçekötesi bir manzarasıyla karşılaşmıştı. Parkın her yanında renkli kâğıtlarla süslenmiş ahşap kulübeler vardı. Kulübelerin arkalarındaki portatif ısıtıcılar homurtularla çalışıyor, soğuk havaya buhar bulutları gönderiyordu. Kışlık giysileri içinde insanlar hem oyunlarda yer almaya hem de heykeltıraşlarını görmeye gelmişti. Ancak bandoculara yeni üniforma, halk kütüphanesine bilgisayar falan gibi her zamanki toplum yararına olan davalar dışında her oyun yeri, her kulübe Josh'u bulma çabası için bağış istemekteydi.</span></p>

  <p class="msoplaintext"><span class="calibre18">   Soylu jestlerdi bunlar. İnsanı duygulandıran bir cömertlikti. Destek ve sevgi gösterisiydi. Hannah bu sözcükleri aklından geçiriyorsa da ilk tepkisini bir türlü altedemiyordu. Bir karabasandan kaçmış ve bir başkasının içine dalıvermişti. İnsanların adliye binasının önünden teker teker dev bowling kukalarıyla dolu bir alana kaymalarını seyretmek ve hepsinin oğlunun evine dönmesine yardım için birer dolar verdiklerini düşünmekte âdeta Kafka'yı andıran bir şey vardı. Bu festivalin öylesine umutsuzluk gösterilerine dönüştüğünü ve kendisinin baş atraksiyon, günün kraliçesi olmasını düşünmek midesini bulandırıyordu.</span></p>

  <p class="msoplaintext"><span class="calibre18">   Gönüllü merkezinin kulübesine götürülüp sanki bir hilkat garibesiymiş gibi sunulmuştu. Bakın yaslı anne broşür dağıtıyor! Suçlu kadının inançlıların göğüslerine sarı kurdeleler takışını izleyin.</span></p>

  <p class="msoplaintext"><span class="calibre18">   Hannah gazetecilerin gözlerini üzerinde hissediyordu. Onu gördüklerinde sonsuz bir soru seli başlamıştı: Duyguları, suçluluk ve kuşkularına ait sorular, özel röportaj istekleri. Hannah sonunda onlara bir demeç vermiş ve Josh'un geri verilmesi için çağrıda bulunmuştu ama onlar tatmin olmuş değillerdi. Önlerine bir iki parça et atılmış aç köpekler gibi çevresinde dolanıyorlar, onu gözetliyorlar, daha fazlasını umuyorlardı. Hannah kameralar üzerine çevrilmeden hareket edebiliyor, hatta ne de burnunu silebiliyordu.</span></p>

  <p class="msoplaintext"><span class="calibre18">   Televizyoncuların bazılarının yüzleri yabancı değildi. Haberleri izleyecek pek zamanı olmazsa da, saat altıda ve onda nerede olursa olsun, geri planda hep açık bir televizyon olurdu. Minnesota'lılar haberleri kaçırmazlardı; bu eyaletin yerlileri arasında bir şaka konusuydu. Cities'de olup bitenler dışında genelde eyalette ilgi çekecek bir şey olmazdı ama herkes günün sonunda bu olmayan şeylerin kendilerine bildirilmesini isterdi. Hannah, Twin Cities'in muhabirlerinin çoğunun adlarını biliyordu. Televizyon istasyonlarının çoğu dava için bağış toplamak üzere kendi kulübelerini kurmuşlardı. Gönüllü kulübesinin ilerisinde on birinci kanal hava durumu sunucusu suratına pasta atılması için hedef olarak duruyordu. Star Tribune polis derneği ile işbirliği yaparak adam başına bir dolar bağışa çocukların fotoğraflarını çekip parmak izlerini alıyordu. Bu, Deer Lake anababalarının çoğunun aklına gelmemiş olan bir güvenlik önlemiydi.</span></p>

  <p class="msoplaintext"><span class="calibre18">   Soylu jestler, insanı duygulandıran bir cömertlik. Destek ve sevgi gösterisi.</span></p>

  <p class="msoplaintext"><span class="calibre18">   Kendisinin odak noktası olduğu macabre bir trajedi.</span></p>

  <p class="msoplaintext"><span class="calibre18">   Kabahat senin, Hannah. Bir şey yapmak istedin, her zaman olduğu gibi dizginleri ele almak istedin.</span></p>

  <p class="msoplaintext"><span class="calibre18">   Ama kendini bir lider olarak ortaya atacak gücü bulamıyordu. Kendini tükenmiş, solup kurumuş hissediyordu. Başı döndüğü için gözlerini kapatıp tezgâha yaslandı.</span></p>

  <p class="msoplaintext"><span class="calibre18">   "Dr. Garrison, iyi misiniz?"</span></p>

  <p class="msoplaintext"><span class="calibre18">   "Bayılacak galiba!"</span></p>

  <p class="msoplaintext"><span class="calibre18">   "Doktor çağıralım mı?"</span></p>

  <p class="msoplaintext"><span class="calibre18">   "Kendi doktor ya."</span></p>

  <p class="msoplaintext"><span class="calibre18">   "Kendi kendini tedavi edemez ki."</span></p>

  <p class="msoplaintext"><span class="calibre18">   "O avukatlar..."</span></p>

  <p class="msoplaintext"><span class="calibre18">   "Nesi varmış avukatların?"</span></p>

  <p class="msoplaintext"><span class="calibre18">   Konuşmalar sanki uzun bir tünelin öte yanındanmış gibi bölük pörçük geliyordu Hannah'ya. Dünya ayaklarının altında sallanıyordu. .</span></p>

  <p class="msoplaintext"><span class="calibre18">   "Hanımlar, izin verin lütfen. Bence Dr. Garrison'un biraz dinlenmeye ihtiyacı var. Öyle değil mi, Hannah?"</span></p>

  <p class="msoplaintext"><span class="calibre18">   Hannah kolunu tutan güçlü bir el hissedince kendini zorlayarak gözlerini açtı. Peder Tom yanındaydı. Hannah onun ' yüzündeki kaygıyı gördü.</span></p>

  <p class="msoplaintext"><span class="calibre18">   "Biraz yalnız kalmaya ihtiyacın var" dedi Peder Tom. "Evet."</span></p>

  <p class="msoplaintext"><span class="calibre18">   Daha sözünü bitirmemişti ki, ayaklarının altındaki toprak sallanmaya başladı. Peder Tom kadını düşmemesi için tutup kendisine yaslayarak karşıdaki gönüllü merkezine doğru yöneltti. Hannah ayaklarını hareket ettirmek için elinden geleni yapıyordu. Muhabirler de onlarla birlikte yürüyor, kameramanlar ve fotoğrafçılar kaçış yollarını kesiyordu.</span></p>

  <p class="msoplaintext"><span class="calibre18">   "Lütfen, arkadaşlar" dedi Peder Tom sert bir sesle. "Biraz, saygı gösterin. Daha fazla dayanamayacağını göremiyor musunuz?"</span></p>

  <p class="msoplaintext"><span class="calibre18">   Tanrı'nın gazabını üzerlerine çekmek istemeyerek çekildiler ama Hannah kameraların motor homurtularını duyuyordu.</span></p>

  <p class="msoplaintext"><span class="calibre18">   "Nasılsın?" diye sordu Peder Tom. "Karşı kaldırıma kadar yürüyebilecek misin?"</span></p>

  <p class="msoplaintext"><span class="calibre18">   Hannah olduğu yere yığılmayacağından emin olmayarak başını salladı. Ayakta durabilmek için kolunu Tom McCoy'un belinde dolayıp, o somut gücü için minnet duyarak adama yaslandı.</span></p>

  <p class="msoplaintext"><span class="calibre18">   "Hah, işte öyle. Sen sıkı tutun, Hannah. Düşmene izin vermeyeceğim."</span></p>

  <p class="msoplaintext"><span class="calibre18">   Peder Tom kadını insanların çalan telefonlardan ve bilgisayar ekranlarındaki yanıp sönen imleçlerden gözlerini ayırarak onlara çevirdikleri gönüllü merkezine soktu. Hannah öyle zayıf durumda görülmenin utancıyla ve kasaba papazına öyle sarılmış olmanın huzursuzluğuyla başını kaldırmıyordu. Ama Peder Tom onun aralarına bir mesafe koyma çabasına aldırmadı. Yüzünde kararlı bir bakış olduğu halde kahve içmek için masa ve iskemlelerin yerleştirildiği odaya soktu.</span></p>

  <p class="msoplaintext"><span class="calibre18">   Papaz, kadını bir iskemleye yerleştirdikten sonra kahve ve şeker getiren Christopher Priest dışında herkesi dışarı kovaladı. Profesör masaya karton bir tabak içinde kurabiye de bıraktı. Tom fincanı alıp Hannah'nın elleri arasına sıkıştırdı.</span></p>

  <p class="msoplaintext"><span class="calibre18">   "İç bakalım. Buzdan bir heykele benziyorsun. Otomobilim arkada. Gidip motoru çalıştıracağım, sonra da seni evine götüreceğim."</span></p>

  <p class="msoplaintext"><span class="calibre18">   Hannah gülümseyip teşekkür etmeye çalıştı. Ama adamın gözlerindeki merhameti görünce bu çabasından vazgeçti. Acıma değil, merhametti gördüğü. Dostluğunun gücünü sunmaktı. Peder Tom elinin tersiyle, sanki her gün yaptığı bir şeymiş gibi Hannah'nın yanağını okşadı. Hannah bir elektriklenme hissetmişti. Zihninde bu tepkisi için kendini azarlayarak arkasına yaslandı. Karşısındaki Peder Tom'du, papaz, günah çıkartıcısı, bir zamanın kovboyu, St. Elysius sürüsünün dalgın çobanı.</span></p>

  <p class="msoplaintext"><span class="calibre18">   "Yine eldivenlerini unutmuşsun" dedi.</span></p>

  <p class="msoplaintext"><span class="calibre18">   Peder Tom cebinden çıkardığı eldivenleri kadının yüzüne doğru sallayarak arka kapıya yürüdü. Hannah ellerini ısıtan fincana döndü, aklını sıradan bir işe verebilmek için. Buharları tüten kahveyi yudumlarken kendi sevdiği gibi koyu olmamasına şaştı.</span></p>

  <p class="msoplaintext"><span class="calibre18">   "Sütlü içtiğinizi hatırladım" dedi profesör. Gözlerinde bir gurur parıltısı vardı. "Geçen yıl ticaret odasının yemeğinde masada karşımda oturmuştunuz."</span></p>

  <p class="msoplaintext"><span class="calibre18">   "Ve kahveyi sütle içtiğimi hatırladınız, ha?" Hannah hafif bir gülümsemeyle baktı adama.</span></p>

  <p class="msoplaintext"><span class="calibre18">   Profesör başka bir masanın kenarına yaslanmıştı. Elleri, siyah kuştüyü astarlı bol ceketinin ceplerindeydi. İncecik boynunun üzerindeki başı ceketin yakasından dışarı uzanıyordu.</span></p>

  <p class="msoplaintext"><span class="calibre18">   "Ben önemsiz şeyleri hiç unutmam" dedi. "Size Josh için ne kadar üzüldüğümü söyleme fırsatı bulamamıştım."</span></p>

  <p class="msoplaintext"><span class="calibre18">   "Teşekkür ederim." Hannah gözlerini kaçırdı. Ne garip bir törendi bu: Geçmiş olsun nezaketi dansı. İnsanların hiçbir rolü olmadıkları bir konuda özür dileyip üzüntülerini belirtmeleri o kadar yararsızdı ki; onlara bunun için teşekkür etmek aşırı uygarlıktı. Hannah kurban rolünün bu tarafına da bir türlü alışamıyordu.</span></p>

  <p class="msoplaintext"><span class="calibre18">   "Sanırım bu duruma gereken tepkiyi gösteremiyorum" diye itirafta bulundu.</span></p>

  <p class="msoplaintext"><span class="calibre18">   "Sizce ne yapmalısınız?"</span></p>

  <p class="msoplaintext"><span class="calibre18">   "Bilemiyorum. Daha farklı bir tavır almalıydım."</span></p>

  <p class="msoplaintext"><span class="calibre18">   Priest başını Uzay Yolu'ndaki android Data'yı hatırlatan bir pozla yana eğdi. Josh'un en sevdiği programlardan biriydi bu. Hannah bunu hatırlayınca yüreğine bir iğne batmış gibi oldu. Priest, "İnsanların yaşamlarında olacak her şeye önceden programlanmaları gerektiğini hisseder duruma gelmeleri aslında çok garip bir şey" dedi. "Doğaçlama tepki bir doğa kuralıdır; insanlar olayları denetleyemedikleri gibi bunlara gösterdikleri tepkileri de denetleyemezler. Ama yine de bunu yapmaya çalışırlar. Özür dileme, Hannah. Kendini tepkilerine bırak."</span></p>

  <p class="msoplaintext"><span class="calibre18">   Hannah kahvesinden bir yudum daha alırken esefle gülümsedi. "Söylemesi kolay. Bir oyunda rol almışım ama elimde senaryo yokmuş gibi hissediyorum kendimi."</span></p>

  <p class="msoplaintext"><span class="calibre18">   Priest dudaklarını birleştirdi, düşünürken bir melodiyi hatırlatan bir ses çıkardı. Hannah onun beyninin bilgiyi işleme koyarken bir bilgisayar gibi tıkırtılar çıkardığını duyuyordu sanki.</span></p>

  <p class="msoplaintext"><span class="calibre18">   Açık kapıdan tanımadığı insanların bilgisayar ekranlarını izledikleri ve zarflara broşür doldurdukları odaya bakarken, "Fırsat varken size teşekkür etmeliyim" dedi. "Sizin ve öğrencilerin zamanınızı ve bilginizi bize harcamanızı gerçekten çok takdir ediyoruz. Herkes yardımcı olmak için öylesine bir gösterdi ki."</span></p>

  <p class="msoplaintext"><span class="calibre18">   Adamın yüzünden hafif bir pembelik belirdi. "Elimizden gelenin en azı bu."</span></p>

  <p class="msoplaintext"><span class="calibre18">   Arka kapı açıldı, Peder Tom rüzgarın savurduğu egzoz dumanları arasında, gözlük camları buğulanmış olarak dramatik bir giriş yaptı. "Haydi, Doktor. Acele edersek o muhabirleri atlatabiliriz."</span></p>

  <p class="msoplaintext"><span class="calibre18">   Peder, Hannah'ya akla gelebilecek en çirkin ve en uygunsuz yünlerden örülmüş bir atkıyla üzerinde beyaz harflerle TANRI'NIN TAKIMI yazılı siyah bir beyzbol kepi uzattı.</span></p>

  <p class="msoplaintext"><span class="calibre18">   "Bu nedir?" diye sordu Hannah.</span></p>

  <p class="msoplaintext"><span class="calibre18">   Peder Tom cebinden kocaman bir burun ve bıyığı olan bir gözlük çıkarıp Hannah'nın yüzüne oturttu. "Kılık değiştiriyorsun."</span></p>

  <p class="msoplaintext"><span class="calibre18">  </span></p>

  <p class="msoplaintext"><span class="calibre18">  </span></p>

  <p class="msoplaintext"><span class="calibre18"><b class="calibre10">SAAT 12:04 -6,6°C</b></span></p>

  <p class="msoplaintext"><span class="calibre18"> </span><span class="calibre20">"Ben pek aşçı sayılmam ama kalmış yemekleri mikrodalga fırınında ısıtmaya gelince en iyileriyle yarışabilirim."</span></p>

  <p class="msoplaintext"><span class="calibre18">   Peder Tom önüne bir tabak içinde haşlanmış eti koyarken Hannah görev kabilinden bir heveslilik gösterisiyle, "Çok güzel kokuyor" dedi. Yemek Womans Day dergisinin kapağı için çekilmiş bir fotoğrafı andırıyordu: Kalın et ve patates parçaları, yuvarlak kesilmiş parlak turuncu havuçlar, bahar çimenleri kadar yeşil bezelyeler ve koyu bir sos. Hannah'nın iştahı olmaması çok yazıktı doğrusu.</span></p>

  <p class="msoplaintext"><span class="calibre18">   "Sakın tabağı itmeyi aklına bile getirme" diye Peder Tom karşısına oturdu. "Ya yersin ya da ben yediririm. Yemek yemeye ihtiyacın var, Hannah. Az daha bayılacaktın."</span></p>

  <p class="msoplaintext"><span class="calibre18">   Hannah istemeye istemeye çatalını alıp bir havuç dilimine batırdı. Çatalı ağzına götürürken eli titriyordu. Tom onun lokmasını çiğneyip yutmasını atmaca gibi bekliyordu.</span></p>

  <p class="msoplaintext"><span class="calibre18">   Pete's Wicked Ale bira şişesinin kapağını açıp kadına doğru iteledi.</span></p>

  <p class="msoplaintext"><span class="calibre18">   "İştahı yerine getirir" dedi göz kırparak. "Gerçek bir İrlandalı gibi konuştum, değil mi?"</span></p>

  <p class="msoplaintext"><span class="calibre18">   Hannah gülümsedi. Bir parça et alıp birayla yuttu. Elysius'un arkasındaki eski bir ev olan papaz konutunun mutfağındaydılar. Din adamlarının daha çok olduğu eski günlerde bina bir dizi papaza ve din adamına ve ev hem de otel yerine geçerdi. Ellili yıllarda alkolik papazlar için bir nekahet yeri olarak kullanılmıştı. Kocaman evde şimdi yalnızca Peder Tom yaşıyordu. Isıtma masraflarını kısmak için ikinci katı olduğu gibi kapatmıştı.</span></p>

  <p class="msoplaintext"><span class="calibre18">   Mutfak eski camlı kapaklı dolapları ve üzerinde çaydanlık resimleri olan sarı duvar kağıdıyla güneşli bir odaydı. Küçük masa ayak altında olmayan bir pencere önüne çekilmişti. Aslında ayak altında olacak bir durum da yoktu. Evde yalnızca ikisi vardı.</span></p>

  <p class="msoplaintext"><span class="calibre18">   Hannah bakışlarını yere eğerek, "Beni kurtardığın için teşekkür ederim" dedi.</span></p>

  <p class="msoplaintext"><span class="calibre18">   Tom ev ürünü olan bir ekmek dilimine tereyağı sürüp kadına uzattı. Hannah kurtarılma ihtiyacında olduğu için utanıyordu, tıpkı erkeğin omzuna yaslanıp ağlamaktan utandığı gibi. Peder Tom bunu görebiliyordu. Hannah kendisi için zararlı olacak derecede yürekliydi. Deer Lake'de herkesin sakinliği, kendine güveni ve kasabalının sorunlarını çözecek bilgeliği ile tanıyıp sevdiği Hannah Garrison'un bu felaketten sıyrılma çabasını düşündükçe yüreği parçalanır gibi oluyordu. O sakinlik artık paramparçaydı, kendine güveni kalmamıştı. Yolunu kaybetmiş gibiydi ve Tom ona yolunu bulmasında yardımcı olacak Paul'ü göremiyordu.</span></p>

  <p class="msoplaintext"><span class="calibre18">   Hannah'ya bakıp da onun değerini anlamamak için bir insan ne kadar kör olmalıydı?</span></p>

  <p class="msoplaintext"><span class="calibre18">   Hannah gergin bir sesle, "Herkesin yardım etmeye çalıştığını görüyorum" dedi. "O kadar iyi davranıyorlar ki...ama... ama her şey öylesine... yanlış ki..."</span></p>

  <p class="msoplaintext"><span class="calibre18">   Başını kaldırıp mavi gözlerinde ıstırap ve şaşkınlıkla adama baktı. Saçları hâlâ giydiği kepten dağınıktı. Alnına altın sarısı teller düşmüş, yanağından aşağı uzanıyordu. Bulunduğu buluttan çok aşağılara düşmüş bir meleğe benziyordu.</span></p>

  <p class="msoplaintext"><span class="calibre18">   "Yanlış" diye mırıldandı Hannah. "Sanki rayından çıkmış ve kimsenin durduramadığı bir trende gibiyiz. Ben treni durdurmak istiyorum."</span></p>

  <p class="msoplaintext"><span class="calibre18">   "Bunu yapabileceğimizi sanmıyorum, Hannah. Yalnızca düşmemek için sıkıca tutunup bekleyebiliriz onun kendiliğinden durmasını."</span></p>

  <p class="msoplaintext"><span class="calibre18">   Peder Tom uzanıp sessizce elini verdi kadına, iyi nedenlerle, adil nedenlerle ve ruhunun en özel en derin yerinde bile dile getiremeyeceği nedenlerle. Kadının asla bilemeyeceği ve herhalde tahmin bile edemeyeceği nedenler. Öyleyse bunun ne zararı vardı? Yanıt bulamayacağı yüzlerce sorunun kapısını açacak olan o soru. O anda Hannah'yı biraz rahat ettirmekten, ona yalnız olmadığını gösteren bir işaretten başka hiçbir şey önemli değildi.</span></p>

  <p class="msoplaintext"><span class="calibre18">   Hannah'nın kirpiklerinden bir tek damla döküldü. Elini ağır ağır uzatıp erkeğin elini tuttu. Avuçları birbirlerine tam olarak uymuştu. Parmakları kendiliklerinden kapandı. Temasın sıcaklığı ve içinde uyandırdığı duygular üzerine Hannah'nın gözleri şaşkınlıkla irileşti.</span></p>

  <p class="msoplaintext"><span class="calibre18">   "Elimden gelse senin için değiştirirdim. Hannah" diye fısıldadı Peder Tom. "Elimde bir mucize gelse anında yapardım."</span></p>

  <p class="msoplaintext"><span class="calibre18">   Hannah adama teşekkür etmeyi düşündü ama ağzında sözcükler oluşamıyordu. Ona tutunmak ve onun sunduğu sessiz gücü ve inancı almak dışında hiçbir şey yapamıyordu. Ve yükünü paylaşmaya ve bu felaketten sıyrılmasına yardımcı olmaya istekli tek erkeğin kocası değil de bir papaz olmasının garipliğini hissetmekten kendini alamıyordu.</span></p>

  <p class="msoplaintext"><span class="calibre18">   Albert Fletcher öksürmeden saniyeler önce birin varlığını hissetti Hannah. Bir hoşnutsuzluk ve öfke duygusu anı tenine çöken bir kurum tabakası gibi lekeledi. Elini Peder Tom'un elinden çekerken bakışları bodrum kapısına çevrildi hem kendine hem de Fletcher'e içinden bir küfür savurdu, Fletcher ne kadardır oradaydı? Onları gözetlemeye ve sanki yanlış bir şey yaparlarken yakalamış gibi kaşlarını çatmaya hakkı yoktu. Ve kendinin suçluluk hissetmesine hiç gerek yoktu... ama hissediyordu işte.</span></p>

  <p class="msoplaintext"><span class="calibre18">   Tom, Hannah'ya uzattığı eli çekip göğsüne bastırarak, "Albert, ödümüzü patlattın" dedi. "Bodrumda ne yapıyordun!"</span></p>

  <p class="msoplaintext"><span class="calibre18">   Diyakoz ciddi bir ifadeyle baktı papaza. Üzerinde her zamanki siyahları vardı -siyah pantolon, siyah balıkçı yaka kazak, siyah ceket. Ölmüş olan karsına yas tutarak ya da kiliseye olan saplantısıyla böyle giyinmeye alışkın olmalıydı. Elinde üzeri hafifçe küflü ve su lekeleri olan karton bir kutu vardı. Küf kokusu etin sağlıklı kokusuna karıştı. "Depo odasını düzeltiyorum."</span></p>

  <p class="msoplaintext"><span class="calibre18">   "Zindana döndün demek?" diye Tom hoşnutsuzlukla ürperdi. "Hazreti İsa'nın dirilişinden beri orada durur o eşya, Şimdi onlardan ne istiyorsun ki?"</span></p>

  <p class="msoplaintext"><span class="calibre18">   "Tarih bunlar. Korunmaya değer." Diyakoz aksi bir bakış fırlattı Hannah'ya. "Bir şeye engel olduysam özür dilerim."</span></p>

  <p class="msoplaintext"><span class="calibre18">   Tom iskemlesini itip kalkarken öfkesine hakim olmaya çalıştı. Yargıcı yalnızca Tanrı olacaktı. Fletcher bütün o dindar pozlarına rağmen ne Tanrı'ydı ne de onun yerini alabilecek kişi.</span></p>

  <p class="msoplaintext"><span class="calibre18">   "Dr. Garrison'un sığınacak bir yere ihtiyacı vardı, duyduğumda bir teselli ve sığınak sağlama işiyle meşguldük."</span></p>

  <p class="msoplaintext"><span class="calibre18">   Fletcher papazın yüzüne baktı. "Elbette Peder, izin verirseniz..."</span></p>

  <p class="msoplaintext"><span class="calibre18">   Adam Hannah'yı başıyla selamlayıp arka kapıdan çıktı. Arkasında havada asılı kalan bir gerilim bırakmıştı. Hannah Tom'un bakışlarından kaçınıp ayağa kalktı, iskemlenin arkasındaki ceketini aldı.</span></p>

  <p class="msoplaintext"><span class="calibre18">   "Ben eve gideyim, Paul merak eder" dedi.</span></p>

  <p class="msoplaintext"><span class="calibre18">   Tom içini çekerek burnunun ucuna düşen gözlüğünü kaldırdı. "Yemeğini bitirmedin."</span></p>

  <p class="msoplaintext"><span class="calibre18">   "Eve gidince yerim. Söz veriyorum. Evde çok yiyecek var, tencereler her an biraz daha çoğalıyor." Ceketinin fermuarını çekti, sonra suçluluğunu ve utancını aşmaya kendini zorlayarak gözlerini kaldırdı. "Ama teşekkür ederim. Yemek için... destek için... her şey için."</span></p>

  <p class="msoplaintext"><span class="calibre18">   Tom bir şey değil diyecekken sustu. İkisinin de ihtiyaç duyduğundan çok daha karmaşık bir şeydi bu ama yine de bir açıklama ya da mazeret gerektirmeyecek kadar basitti. O da ceketini giyip cebinden araba anahtarlarını çıkardı.</span></p>

  <p class="msoplaintext"><span class="calibre18">   "Haydi, Doktor, seni evine götüreyim."</span></p>

  <p class="msoplaintext"><span class="calibre18">  </span><span class="calibre20">Medyayı planları konusunda uyandırmamak için Hannah'nın otomobilini festival yerinde bırakmışlardı. Hannah, Peder Tom'u eve davet etmedi. Paul'ün kendisine çatmasını dinlemek zorunda kalıp gününü daha da berbat etmek istemiyordu. Ancak eve girerken de ağır bir yalnızlık üzerine bastırmaktaydı. Bir memur mutfakta masa başında oturmuş bir dergi okumaktaydı. Adam onu başıyla selamladı. Oturma odasında, televizyonda buz dansından bir yarışmacı vardı ama odada kimse yoktu. Alçak sesle konuşmaları duyunca yukarı çıkıp Lily'nin odasına yürüdü.</span></p>

  <p class="msoplaintext"><span class="calibre18">   "Paul? Ben geldim."</span></p>

  <p class="msoplaintext"><span class="calibre18">   Hannah kapıyı açtı ve olduğu yerde kaldı. Karen Wright Çocuk yatağının yanında, Lily de kucağındaydı. Karen bebeğin Çenesini gıdıklayıp güldürüyordu. Paul de onun yanındaydı. Hannah ile gözgöze gelince ifadesiz bir yüzle bir adım geriledi.</span></p>

  <p class="msoplaintext"><span class="calibre18">   Odadaki ani huzursuzluğun farkında olmayan Lily gülerek elini Hannah'ya uzattı. "Selam, anne!"</span></p>

  <p class="msoplaintext"><span class="calibre18">   "Selam canım." Hannah Karen'e baktı. "Karen, senin bugün de geleceğini bilmiyordum. Komşular kulübü kimseyi bulamadı mı yoksa?"</span></p>

  <p class="msoplaintext"><span class="calibre18">   Karen'in yüzü pembeleşti. "Şey... bir işim yoktu, Garrett de bir yere gideceğini söyledi, ben de yalnız kalınca düşündüm ki..."</span></p>

  <p class="msoplaintext"><span class="calibre18">   "Hannah, insanlar sana yardım etmeye çalışıyorlar" dedi Paul. "Onları ille de sorguya çekmek zorunda mısın?"</span></p>

  <p class="msoplaintext"><span class="calibre18">   "Ben kimseyi sorguya çekmiyordum."</span></p>

  <p class="msoplaintext"><span class="calibre18">   Paul karısının itirazını dinlemedi bile. "Hazır dışarı çıkmışken dünyayı kurtardın mı?" diye sordu.</span></p>

  <p class="msoplaintext"><span class="calibre18">   Bu alaycılığı Hannah'yı kötü yaralamıştı. Arkasında telefon çaldı. "Ben gidip üstümü değiştireyim" dedi.</span></p>

  <p class="msoplaintext"><span class="calibre18">   Koridora çıkarken CTB ajanı göründü. "Dr. Garrison, lütfen oturma odasından konuşun."</span></p>

  <p class="msoplaintext"><span class="calibre18">   Telefon bir daha çalarken Hannah pek de umutlu olmayı başaramayarak oturma odasına koştu. Herhalde yine biri gazeteci arıyordu. Paige Price geniş bir röportaj yapmak için ısrar edip durmaktaydı. Kalpsiz vampir. Bu insanlar yaralanmış olmanın, korkuyor olmanın ne demek olduğunu bilmezler miydi? Bu marazi meraklarının her şeyi daha kötü yaptığının farkında değiller miydi?</span></p>

  <p class="msoplaintext"><span class="calibre18">   Telefonu açtı. "Hannah Garrison."</span></p>

  <p class="msoplaintext"><span class="calibre18">   Hatta çok parazit vardı. Sonra da duyabilmek için kendini zorladığı o küçücük ve hafif ses duyuldu.</span></p>

  <p class="msoplaintext"><span class="calibre18">   "Anne, sen misin? Eve dönmek istiyorum."</span></p>
</body>
</html>
