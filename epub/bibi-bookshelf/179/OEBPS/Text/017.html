<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p4"><span class="t0">&nbsp;</span></p>

  <p class="p5"><a id="ncx1691"></a><span class="t8"><b>XIII</b></span></p>

  <p class="p4"><span class="t0">&nbsp;</span></p>

  <p>"KENDİNE yön vermeğe çalışmadan. " Kurtulmanın tek yolu bu. Umarım bu. Yavaş yavaş ilerliyoruz. Massart, bir engelle karşılaşmak korkusu içinde, ellerini öne doğru uzatıyor.</p>

  <p>Tora devriyeleri acaba ardımıza takıldılar mı diye düşünüyorum. Büyük bir ihtimalle takılmışlar, ve hatırladığım kadarıyla, sisli bölge oldukça geniş.</p>

  <p>Üstelik bir de zemine basarak yürümek yanlışını işleyecek olurlarsa, bataklıklar veya dönem kumlar tarafından yutulmak tehlikesiyle karşı karşıya kalacaklardır.</p>

  <p>Bir dehşet çığlığı yükseliyor ardımızdan. Çok geçmeden bunu bir ikinci çığlık izliyor. Bana dönüyor Massart:</p>

  <p><span class="t9">&mdash;</span> Ne oluyor kuzum?</p>

  <p><span class="t9">&mdash;</span> Bataklıklar veya dönen kumlar. Takipçilerimizden ikisi saplandı herhalde.</p>

  <p><span class="t9">&mdash;</span> Bu korkunç sis yetmiyor demek!</p>

  <p>Başka çığlıklar geliyor kulağımıza. Sonra emirler. Biri birini tutmayan, şaşkınca emirler. Takım komutanları adamlarını bir araya toplamak istiyor. Durmadan ilerliyoruz.</p>

  <p>İşaret noktalarını bulmadan yürümenin imkânsız olduğunu söylemişti Hanik. Hiçbir işaret göremiyorum.</p>

  <p>Nereye varacağız acaba bunun sonunda? İster doğal, ister yapay olsun, dümdüz yürümeye devam ettiğimiz takdirde, bu sis bir noktada elbet sona erecektir.</p>

  <p>Nitekim, birden açıklığa çıkıyoruz işte. Bir alacakaranlık içindeyiz. Akşam oluyor. Üzerimize inen bir perde gibiydi bu sis.</p>

  <p>Sarp bir yamaç yükseliyor önümüzde. Arkamızda ise, gürültülü bir kargaşalık var. Yüzlerce ve yüzlerce küçücük bulut delice dans ediyor sanki.</p>

  <p>Bunların, insanlara ikinci bir deri gibi yapışan ufak bulutlar olduğunu düşünmekte yanılmamışım demek ki.</p>

  <p>Durmadan dönüyorlar oldukları yerde. Dehşetle seyredi­yoruz. Bazıları birden hareketsiz kalıyor, sonra yutulmuş gibi batıp gidiyor yere. Toralılar'dan biri daha bataklığa saplandı, veya dönen kumlar tarafından emildi.</p>

  <p><span class="t9">&mdash;</span> Hepsi yere inmiş, diyor Massart.</p>

  <p><span class="t9">&mdash;</span> İner tabiî. İçgüdüyle inerler. İnsan yönünü şaşırınca, hiç olmazsa sağlam bir zemine basmak ister. Aramanlılar'ın ataları bunu da hesap ederek kurmuştur herhalde bu tuzağı düşmanlarına. Psikolojik bir silah niteliğinde bu sisler.</p>

  <p>&mdash; Toralı takım komutanları derhal yere inmelerini emretmiş olsa gerek adamlarına. Bu emirle onları kesin bir ölüme mahkûm ettikleri, akıllarının ucundan bile geçmemiştir.</p>

  <p>Sapsarı kesildi Massart:</p>

  <p><span class="t9">&mdash;</span> Hiçbir şey gelmez mi elimizden? diyor.</p>

  <p><span class="t9">&mdash;</span> Hiçbir şey.</p>

  <p><span class="t9">&mdash;</span> Emin misin?</p>

  <p><span class="t9">&mdash;</span> İmdatlarına koşacak olursak, işaret noktalarını biz de bilmediğimiz için, onlarla birlikte ölür, gideriz.</p>

  <p><span class="t9">&mdash;</span> Oysa buradan, dışarıdan bakınca yardım etmek kolay görünüyor.</p>

  <p>Buradan evet. Birer birer ve kıvrıla kıvrıla yere gömülüp kayboluyor sisler. Göz alabildiğine uzanan bataklıklara bakıyoruz. Üzerlerinde üç kocaman bulut hareket ediyor.</p>

  <p>Bizi takip eden Silüsler olsa gerek bu bulutlar. Massart'a dönüyorum: Sislerin, kurbanlarını havada bile bırakmadıklarını söylemişti Hanik bana.</p>

  <p>Biyolojik dalgalar tarafından mıknatıslanıyor her halde bu sisler… diye mırıldanıyor.</p>

  <p>Silüsler'den biri yükselir gibi oluyor, sonra alçalıyor ye­niden. Üçü de zikzaklar yaparak uçuyor şimdi.</p>

  <p><span class="t9">&mdash;</span> Uçuş cihazlarının tümü de bozulmuş gibi bir halleri var, diyor Massart.</p>

  <p>&mdash; Tümünü bilmem ama, yönlendirme cihazlarının bozulduğu muhakkak.</p>

  <p>Tam bu sırada zemine çarpıp parçalanıyor Silüsler'den birisi. Ötekilerin de sonu yaklaştı demektir. Massart başını sallıyor:</p>

  <p>&mdash; Bu korkunç tuzaktan nasıl oldu da kurtulmayı başardık?</p>

  <p><span class="t9">&mdash;</span> Çünkü biliyordum. Öyle sanıyorum ki bizden önce, işaret noktalarını tanıyan birkaç savaşçı dışında hiç kimse bu bataklıklardan canlı çıkmayı başaramamıştır.</p>

  <p>İkinci Silüs'ün de yere çarpıp parçalandığını görüyoruz. Çok geçmeden üçüncü bir patlama sesi ve son Silüs de siliniyor ortadan.</p>

  <p><span class="t9">&mdash;</span> Müthiş bir şey bu.</p>

  <p>Bir baş hareketiyle onaylayarak açıklıyorum:</p>

  <p><span class="t9">&mdash;</span> Bu tuzaklar sisteminin, Araman'ın bugünkü sakinlerinin çok uzak ataları tarafından icat edilmiş olduğunu söylemişti bana Hanik.</p>

  <p><span class="t9">&mdash;</span> Nerede yaşıyormuş peki o atalar?</p>

  <p><span class="t9">&mdash;</span> Labirentten çıktığımız zaman kalıntılarını göreceğimiz büyük bir şehirde.</p>

  <p><span class="t9">&mdash;</span> Yani önümüzde bir de labirent mi var?</p>

  <p><span class="t9">&mdash;</span> Üstünden uçarak da geçebiliriz sanırım..</p>

  <p><span class="t9">&mdash;</span> Öteki türlü, geceyi geçirecek bir yer bulmamız gerekir kendimize. Neredeyse karanlık basacak ve yönümüzü şaşırmamız işten değil. İticilerimizi harekete geçirip yamacın zirvesine varıyoruz. Ne yazık ki, bunun ardında ikinci bir sarp</p>

  <p>yamaç var. Sonra bir daha, bir daha. Dördüncü yamacın ötesinde de kalın bir sis tabakası uzanıyor.</p>

  <p>Bu yeni sisin içine dalmaya cesaretimiz yok yarı karanlıkta Geri dönüyoruz.</p>

  <p>&mdash; Aynı cins değil bu sis diyorum. Ama yine de tedbirli olmalıyız.</p>

  <p><span class="t9">&mdash;</span> Ne yapacağız peki?</p>

  <p><span class="t9">&mdash;</span> Hanik'le geçtiğimiz labirentin girişlerinden birine rastlayıncaya kadar, yamaç boyunca yürüyeceğiz.</p>

  <p><span class="t9">&mdash;</span> Peki. Sağa doğru mu gidiyoruz, sola doğru mu?</p>

  <p><span class="t9">&mdash;</span> Önemi yok.</p>

  <p>Sağa doğru ilerlemeye koyuluyor Massart; ama ortalık gittikçe kararıyor, ve sonunda bu da endişe verici olmaya başlıyor. Çaresiz, duruyorum: Karanlık iyice bastı, biraz sonra burnumuzun ucunu bile göremeyeceğiz.</p>

  <p><span class="t9">&mdash;</span> Öyleyse burada kalalım.</p>

  <p><span class="t9">&mdash;</span> Ortaklık ağarıncaya kadar fena olmayacak.</p>

  <p><span class="t9">&mdash;</span> Yalnız burada, bataklıklara pek yakınız.</p>

  <p><span class="t9">&mdash;</span> Bir saldırıdan mı çekiniyorsun ?</p>

  <p><span class="t9">&mdash;</span> Bütün bataklıklar, karanlık basar basmaz yiyecek aramaya koyulan iğrenç vahşi hayvanlarla doludur. Kokumuzu uzaktan da olsa alır bu canavarlar.</p>

  <p><span class="t9">&mdash;</span> O zaman yamacın doruğunda bir sığınak bulalım.</p>

  <p><span class="t9">&mdash;</span> Orada belki de daha beterine çatarız, kim bilir!</p>

  <p><span class="t9">&mdash;</span> Başka çaremiz yok sanırım. Bataklıklardan yana en ufak bir şansımız olmadığını söylüyorsun ya.</p>

  <p><span class="t9">&mdash;</span> Öyle. Ben cesur bir adamım. Koca bir orman devriyesiyle mücadeleye hazırım. Bataklıklardaki hayvanlardan yine de dehşet duyuyorum.</p>

  <p>&mdash; Ben de...</p>

  <p>İticilerimizle yamacın doruğuna doğru uçarken, kayalar arasında bir delik çarpıyor gözüme.</p>

  <p><span class="t9">&mdash;</span> Buldum Massart!</p>

  <p>Deliğin önündeki dar sahanlığa iniyoruz. Dar bir girişi var mağaranın. Ama mağara alabildiğine derin, ve bütün öteki taraflardan da sımsıkı kapalı.</p>

  <p>Elektrik feneriyle dalıyor Massart:</p>

  <p><span class="t9">&mdash;</span> Tam bize göre, diyor. Yerleşir yerleşmez gider çantamla deliği kapatırım.</p>

  <p>Mükemmel! Yaralı bacağımı çarpmamaya gayret ederek giriyorum içeri. Bacağım şimdilik sızlamıyor.</p>

  <p>İçinden besleyici haplar çıkarıp, çantasını girişin önüne yerleştiriyor Massart. Homurdanıyorum:</p>

  <p><span class="t9">&mdash;</span> Gene bu pis yemek! Gülüyor Massart:</p>

  <p><span class="t9">&mdash;</span> Yemeği bitirir bitirmez bacağına bakacağım.</p>

  <p class="p2"><b>* * *</b></p>

  <p>İğrenç bir gece. Sözüm ona bir nöbet sırası tesbit ettik ama o ne ikimiz de uyuyamıyoruz. Allahtan Dünya sigaraları var üzerimde, ve Massart'ın ağzı kulaklarına varıyor.</p>

  <p>Vakit geçirmemize yarıyor. İçinde bulunduğumuz durumda uyku, en korkunç canavardan daha da tehlikeli görünüyor bize. Peşimizdeki Toralılar'ın nasıl can verdiğini gördüğümüz için herhalde.</p>

  <p>Gezegen sislerine benzer daha bir çok esrarengiz tehlike hâlâ dolanmaktadır çevremizde. Soruyorum:</p>

  <p><span class="t9">&mdash;</span> Nedir bu orman komondoları?</p>

  <p><span class="t9">&mdash;</span> Tora ordusunun kaymağı diyebilirim.</p>

  <p><span class="t9">&mdash;</span> Öyleyse bu üç Silüs'ün parçalanmasıyla Tora ağır bir kayba uğramış oluyor?</p>

  <p><span class="t9">&mdash;</span> Belki de boşluğu doldurulamıyacak kadar ağır bir kayıp hem de. Öyle ki, kabileler ayaklandığı vakit, karşılarında sadece eğitimsiz birlikler bulacaklar.</p>

  <p><span class="t9">&mdash;</span> Eğitimsiz ama, en korkunç silahlarla donanmış birlikler.</p>

  <p><span class="t9">&mdash;</span> Orası doğru.</p>

  <p>&mdash; Gelma'nın zaman kaybedeceğini sanmıyorum. Ayaklanma ve savaş, Urbiya tepesindeki değiş tokuştan hemen sonra başlamış olsa gerektir.</p>

  <p><span class="t9">&mdash;</span> Savaşmalar yıllarca sürse bile, Tora için sonun başlangıcı demektir bu artık. Hele ormanda kimseye söz geçiremezler.</p>

  <p><span class="t9">&mdash;</span> Umarım.</p>

  <p>&mdash; Tora güvenlik sistemi, sadece ve sadece, orman komandolarıyla polis ekiplerine dayanmaktadır. Bütün ovayı sindirmek için üç dört bin komando yeter de artar.</p>

  <p>Bu sırada, mağaranın girişini kapatan çanta birden itiliyor, sonra da dışarı doğru çekiliyor şiddetle. Ben anî bir refleksle paralizatörüme sarılıp ateş ederken, Massart fenerini yakıyor.</p>

  <p>Mağaranın önündeki dar sahanlığa tutunmaya çabalayan dev yapılı bir siyah kuş görüyoruz. Bir kanadı tamamıyla felce uğramış durumda. Uzun gagalı dört köşe bir kafası ve küçük kırmızı gözleri var. Yiyecek gibi bakıyor bize.</p>

  <p>Ağır gövdesi birden aşağı çekiyor kendisini ve uzun bir çığlıkla gecenin içine yuvarlanıyor. Massart, yeniden yer­leştiriyor çantayı:</p>

  <p>&mdash; Gördün değil mi? diyor. Dana iriliğinde ve uçan bir hayvan.</p>

  <p><span class="t9">&mdash;</span> Nedir bu?</p>

  <p><span class="t9">&mdash;</span> Neslinin tükendiği bilinen bir canavar. Toralılar destra der bunlara. Başkentteki tabiat bilimleri Müzesinde fosillerini görmüştüm.</p>

  <p>Öfkeli çığlıklarla süslü yeni bir hücum başlıyor hemen ardından. Bu sefer toplu olarak saldırıyorlar, ama paralizatörlerimiz onları perişan ediyor.</p>

  <p>Hiç söndürmüyor feneri Massart ve durmadan ateş edi­yoruz.</p>

  <p>Kartallarınkini andıran anî bir hücum tarzları var, zaten pençeleri de büyük birer kartal pençesi gibi.</p>

  <p>Destralar ansızın kayboluyorlar, oysa hiçbirinin kaçtığını görmedik. Yamacın eteğine yuvarlanmış olsalar gerek demeye kalmadan, aşağıdan müthiş bir gürültü yükseliyor.</p>

  <p><span class="t9">&mdash;</span> Bir savaş var orada, belli. Neyle savaşıyor şimdi peki bu yaralı uçan canavarlar? Çantasından bir havafişeği çıkarıp fırlatıyor Massart. Göz kamaştırıcı aydınlıkla beraber, gürültü kesiliyor.</p>

  <p>Mağaranın girişinden eğilip bakıyoruz: Destralar'a karşı hücuma kalkmış olan ahtapotlar, ışıktan kaçıyorlar.</p>

  <p>Her iki taraf da çok ağır kayıp vermiş olmalı. Destralar şu anda ahtapot leşlerine saldırıyorlar.</p>

  <p>İçimizde bir bulantıyla mağaraya dönüyoruz. Karanlıkla birlikte gürültü yeniden başlıyor ve yeniden bir havafişeği fırlatıyor Massart.</p>

  <p><span class="t9">&mdash;</span> Soruyorum:</p>

  <p><span class="t9">&mdash;</span> Neden yaptın bunu?</p>

  <p>Bu mağara destraların yuvasıydı herhalde diyor. Bizim yüzümüzden yuvasız kalınca güç duruma düştüler. Ormanda, hayvanların daima eşit şartlar altında savaşmasını sağlamak gerekir.</p>

  <p class="p2"><b>* * *</b></p>

  <p>Nihayet şafak söküyor! Ne kadar uzun sürdü gece. Güneş ufku aydınlattığı zamanda Massart'la ben, yeni baştan doğmuş gibiydik. Mağaranın girişini açıp iticilerimi harekete geçirerek dışarı fırlıyorum.</p>

  <p>Aşağıda geceki savaştan en ufak bir iz kalmamış. Destraların bir kısmı, paralizatörün etkisi geçip de oynak yerleri yeniden işlemeye başlayınca uçup kurtulmuş olsalar gerek. Kalanları da bataklığın dibinde misafir etmiştir ahtapotlar!</p>

  <p>Pırıl pırıl güneşin altında dördüncü yamaca doğru yükseliyoruz. Bu defa dalacağız oradaki kalın sisin içine. Ama sis diye bir şey kalmamış ortada. Önümüzde bir vadi uzanıyor.</p>

  <p><span class="t9">&mdash;</span> Aramanlılar'ın şehri!</p>

  <p>Derhal tanıyorum. Kabile başkanları toplantısının yapılmış olduğu büyük tapınağın anfiteatrı duruyor ortada.</p>

  <p>İticilerimi harekete geçirip dalıyorum hemen, Massart da beni izliyor. Şehir ıssız değil. Savaşçılar ve kadınlar görüyoruz, hepsi tapınağa doğru koşuyor. Savaşçılar! Kurtulduk işte.</p>

  <p>Anfiteatrda, Gelma'nın komutanlığının ilân edildiği heykel kaidesinin önüne iniyoruz; hemen kuşatıyorlar bizi. Mızraklarıyla tehdit ediyor savaşçılar. Kendimi tanıtmak için haykırmak zorunda kalıyorum:</p>

  <p><span class="t9">&mdash;</span> Riyella geri verilsin diye teslim olan Dünyalı'yım ben! Mızraklar derhal iniyor, ihtiyar birisi ilerliyor bize doğru:</p>

  <p><span class="t9">&mdash;</span> Bataklığı, dönen kumları ve labirenti nasıl aştın?</p>

  <p>&mdash; Şimdi önemli olan, burada bulunmamdır. Kabilelere komuta eden Dünyalı kadının yanına götürün hemen bizi.</p>

  <p><span class="t9">&mdash;</span> Buna Riyella karar verir.</p>

  <p><span class="t9">&mdash;</span> Burada mı Riyella?</p>

  <p>Dönüp bana tiyatronun üst basamaklarını gösteriyor ihtiyar. Riyella koşarak bize doğru iniyor.</p>

  <p class="p2"><b>* * *</b></p>

  <p>Her şey yoluna girmiş durumda. Riyella bizi, Gelma ile geceyi geçirdiğimiz binaya benzer ikinci bir binaya götürdü. Her şey yoluna girmiş durumda ama, Toralılar'ın direnci Massart'ın sandığından daha da fazlaymış.</p>

  <p>Ayaklanmanın başlangıcında art arda başarı kazanmış savaşçılar; ama ilk şaşkınlık geçer geçmez düşman teşkilâtlanmış ve göl kıyısındakine benzer kamplar kurup direnmeye başlamış. Hattâ hücumları kolayca püskürtmüş. Riyella içini çekiyor:</p>

  <p><span class="t9">&mdash;</span> Bombardıman Silüsleri gerekli bize. Hücuma kalkmak imkânımız bile kalmadı: Savaşçılar saldırıya geçmek için bir araya toplanır toplanmaz düşmanın napalm bombalarını tepemizde buluyoruz.</p>

  <p>Massart'a dönüyorum, omuz silkiyor:</p>

  <p><span class="t9">&mdash;</span> Toralılar o kamplarda abluka altında sayılır; ellerinde yeterli orman komandosu da kalmadığına göre, şimdiki avantajlarından faydalanamayacaklar demektir.</p>

  <p><span class="t9">&mdash;</span> Belki diyor Riyella. Ama bir gerilla savaşının ne kadar uzayacağını da kimse bilemez. Bütün köylerin bu arada yakılıp yıkılmasını da unutma.</p>

  <p>Massart gülümsüyor:</p>

  <p><span class="t9">&mdash;</span> Bu durumda doğrudan doğruya başkente hücuma geçin.</p>

  <p><span class="t9">&mdash;</span> Ne?</p>

  <p>&mdash; Toralılar, ormanı savunmak için, kıyı şehirlerinde güvenliği sağlayan kuvvetlerin çoğunu size karşı burada seferber etmiş bulunuyor.</p>

  <p><span class="t9">&mdash;</span> Doğrudan doğruya Tora'ya hücum? Hoşuma gitmiyor değil bu fikir, ama</p>

  <p>Riyella hemen itiraz ediyor:</p>

  <p><span class="t9">&mdash;</span> Savaşçıları nasıl nakledeceğiz peki?</p>

  <p>&mdash; Bunu Gelma'yla konuşmak gerekir, diyorum. Ama Massart haklı. Çünkü bu bir kuvvetler oranı meselesi ve Massart, genel kurmaylarında görev almış olduğu için Toralılar'ın bütün imkânlarını biliyor.</p>

  <p>Gelma, göle hâkim durumdaki büyük mağarada karargâh kurdu.</p>

  <p><span class="t9">&mdash;</span> Bizi Araman'a getiren Silüs'ü ele geçirmek için hiçbir teşebbüste bulunmadı mı?</p>

  <p><span class="t9">&mdash;</span> Hayır.</p>

  <p>Oysa işe oradan başlamalıydı. Tabii Silüs yok edilmediyse.</p>

  <p><span class="t9">&mdash;</span> İki saatte ulaşabiliriz Gelma'nın mağarasına.</p>

  <p><span class="t9">&mdash;</span> Mükemmel. Massart atılıyor burada:</p>

  <p><span class="t9">&mdash;</span> Acele etme, önce bacağını tedavi etmemiz lâzım; bir de o korkunç gecenin yorgunluğunu çıkarmalıyız.</p>

  <p>Riyella'ya dönüyor:</p>

  <p><span class="t9">&mdash;</span> Rejeneresans banyonuz yok değil mi burada?</p>

  <p><span class="t9">&mdash;</span> Hayır! Ama aynı işi mükemmel görecek masörlerimiz var. Bana güvenebilirsiniz.</p>

  <p><span class="t9">&mdash;</span> Peki ya Terrel'in bacağı? Kırık var.</p>

  <p><span class="t9">&mdash;</span> Onu da hallederler.</p>

  <p>Halledemeseler ne yapabiliriz sanki! Riyella havuza götürüyor bizi; çünkü Aramanlı masörler su içinde iş görüyor. Onların gelmesini beklerken soruyorum:</p>

  <p>&mdash; Dün akşam dördüncü yamaca kadar çıktık Massart'la, ama vadiyi göremedik bir türlü.</p>

  <p><span class="t9">&mdash;</span> Sis yüzünden mi?</p>

  <p><span class="t9">&mdash;</span> Evet! Sabahleyin de sis diye bir şey kalmamıştı ortada. Riyella gülümsüyor:</p>

  <p><span class="t9">&mdash;</span> O sis, Tora Silüsleri bataklıkların üzerinden aştığı anda bastı vadiyi.</p>

  <p><span class="t9">&mdash;</span> Vadi görünmesin diye mi?</p>

  <p><span class="t9">&mdash;</span> Evet. Havadan gelen her araç o sisle karşılaşır.</p>

  <p><span class="t9">&mdash;</span> Peki ama o zaman, Dünyalı arkeologlar nasıl keşfe­debildi bu kalıntıları?</p>

  <p>&mdash; Çünkü burada bir kabile yaşıyordu. Bu kabilenin savaşçıları da avlanmak için ormana inmek zorundaydılar.</p>

  <p><span class="t9">&mdash;</span> Tabii bütün gizli geçitleri biliyorlardı?</p>

  <p><span class="t9">&mdash;</span> Bildiklerini de bizim kabile başkanlarımıza zamanla öğrettiler.</p>

  <p>Riyella'nın çağırttığı masörler geliyor, yanlarında bacağım için bir de doktor var.</p>

  <p>Müthiş adamlar bu masörler! Bizim rejeneresans banyo­larımız, bunların hüneri yanında hiç kalır. Doktorlar da işini iyi biliyor. Manyetik bağları çözdürdü önce ve yaralı kısma bir merhem sürdü. Hem acıyı aldı bu merhem; hem de manyetik bağlar yeniden konduğu halde bacağıma esneklik sağlandı.</p>

  <p>Bir saat sonra kaslarımızdan her türlü yorgunluk silinmiş bir halde ve tam formda olarak çıkıyoruz havuzdan, ve gitmeye hazırız.</p>

  <p>Riyella da bizimle beraber gelmek kararında. Daha çabuk davranabilmek üzere, iticilerimizi kullanacağız; üstelik böylece, yanımıza kalabalık bir ekip almak derdinden de kurtulmuş oluyoruz.</p>

  <p>Bataklıkları ve labirenti geçerken Riyella kılavuzluk ediyor bize, işaret noktalarını da gösteriyor. Son derece kolay bu işaretleri bulmak. Yere saçılmış ufacık kırmızı serpintiler. Sürüngen bir böceğin çıkardığı suymuş bu.</p>

  <p>Labirente gelince, önceden ezberlenmiş bir rakamlar listesine uygun düşen koridora sapmak gerekiyor.</p>

  <p>Gezegenin sisler kesiminden çıkar çıkmaz, bataklıkları incelemek amacıyla dönüp bakıyoruz. Yere çarpıp parçalanan üç Tora Silüs'ünden eser yok. Silüsler'in mürettebatından da iz kalmamış hiç.</p>

  <p><span class="t9">&mdash;</span> Müthiş derin olması lâzım bu bataklıkların. Bu gece yamaçta destralar saldırdı bize; onların çoğunu da ahtapotlar hakladı.</p>

  <p><span class="t9">&mdash;</span> Biliyorum, diyor Riyella. Korkunç ve merhametsiz bir yerdir burası.</p>

  <p>Kuzeye yöneliyoruz. En kısa yoldan, Massart'la bir gün önce sığınmış olduğumuz ormanın üzerinden götürüyor bizi Riyella. Gökyüzü bomboş. Bir tek Silüs bile yok.</p>

  <p>Bundan faydalanıp sonuna kadar açıyoruz iticilerimizi. Neredeyse göl görünecek. Toralılar'ın kampı göründü. İyice genişletmişler kampı; içeride tam beş Silüs sayıyoruz.</p>

  <p>Dünya devletinin simgelerini taşıyan gemiler bunlar. Birden duruyoruz, sonra gölün öbür kıyısına doğru dalıyoruz hızla. Ama çok geç. Gördüler bizi.</p>

  <p>Silüsler'den ikisi derhal havalanıyor, uzun menzilli bir paralizatör bir anda tarıyor gökyüzünü. Massart'la Riyella atik davranamıyorlar. Sadece ben sıyrılabiliyorum paralizatörlerin fışkırtısından, ve en yüksek tepenin üzerindeki kayalık sahanlığa ulaşıyorum.</p>

  <p>İşte mağara. Gelma'yı görüyorum. Uzay kılığına bürünmüş, ama yalnız değil. Dünyalı Uzay Muhafızları teşkilâtına mensup iki görevlinin arasında ilerliyor. Onların biraz berisinde, doğrudan doğruya emrine tâbi olduğum şefim general Darsaut'yu görüyorum,</p>

  <p>Toralı bir yüksek rütbeli subay var yanında generalin. İki adım ilerliyorlar bana doğru, ve soğuk bir sesle:</p>

  <p>&mdash; Sizi yeniden gördüğüme memnun oldum Terrel, diyor. Toralılar, kabilelerin isyanını bastırabilmek için Dünya'dan yardım talebinde bulundular; ve komutan Helmar, sorgularınızın kayıtlarını baştan sona dinletti bana. Düşün­celerinizi son derece ilgi çekici buldum.</p>

  <p>Partiyi kaybettik demektir. Acı buruk bir gülümseyişle bakıyorum Gelma'ya. Muhafızlardan biri ilerleyip silahlarımı alıyor. Bu sırada Riyella ile Massart'ı baygın bir halde getiriyorlar.</p>

  <p>&nbsp;</p>
</body>
</html>
