<html xmlns="http://www.w3.org/1999/xhtml">
	<head>
		<title>1-15</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-15" xml:lang="en-GB">Peki beni merak eder misin?  </p>
			<p class="bos">Bence en ideal sevgili, eski sevgilileri ölmüş, arkadaşları ölmüş, ailesi ölmüş, kimi kimsesi olmamasına rağmen mutlu olan sevgilidir. Hoş, böyle bi adamın seri katil olma ihtimali de fazla ama.   </p>
			<p class="paragraf">Amaaaan ya şu sevgilinin arkadaşlarıyla tanışma kısmından tiksiniyorum. Yapmacık yapmacık, ne deseler gülmek zorundasın. Osi’nin çevresi de her telden çalıyor. Şu ana kadar beni tanıştırdıkları inanılmaz garip insanlardı.  </p>
			<p class="paragraf">Bir arkadaşı var. Adam turuncu lamborcinisiyle Osi’yi evden almaya geliyor. Bir tanesi var Osi’den sürekli 15 tl istiyor. Bir grup arkadaşı, boş ev istiyor. Bir tanesi de en fenası, Osi’ye sürekli “dövülecek biri var mı? Vurulacak adam var mı” muhabbeti yapıyor.   </p>
			<p class="paragraf">Osi de benim arkadaşlarımla vakit geçirmekten hoşlanmıyor. Kızların yanında bi anda “baba”ya dönüşüyor çünkü. “O etek biraz kısa değil mi?” “Fazla içmeyin.” “Şuradan ayrılmayın.” “O adam niye size öyle cins cins baktı?”   </p>
			<p class="paragraf">Amcanla tatile çıkmışsın gibi. Kendimize yeni arkadaşlar bulma kısmına geçelim desem, hayatıma yeni insan sokmayı istemiyorum. 20’lerin sonuna doğru yeni arkadaş toplama kısmı külfet geliyor çünkü. O yüzden biz de “birbirine yeten çift” kafasına girelim dedik.   </p>
			<p class="paragraf">Bi yerde oturuyoruz, yine rakı içiyoruz. Ya bir şey söyleyeceğim de bu “rakı” olayının son senelerde popülerliğinin artması bana yaramadı. “Yok rakı içen kız şöyle, yok rakı içen kız böyle” diye diye ezine peyniri gibi kokmaya başladım. Bir bardak rakının yanında yarım ekmekle şakşuka götürüyorum. Bu iştah, bu açlık iyiye delalet diil ben sana söyleyeyim. Neyse oturuyoruz, dört beş kişi bizim masaya doğru yanaşmaya başladı.   </p>
			<p class="paragraf">Osi’nin arkadaşlarıymış. Gayet normal görünüyorlar, yanlarında sevgilileri var. Hatta evli bile olanlar var. Eli yüzü temiz, alkol sorunu olmayan, işleri güçleri olan insanlar. Silah taşıyan yok, uyuşturucu kaçakçısı olan yok. Masaya dahil oldular, ardından iki kişi daha geldi derken derken ben bu grubu sevdim ya. Evlenmek üzere olanlar var çünkü, onlarla konuşacağımız, paylaşacağımız şeyler olabilir. Ama tek bir sorun var, Osi’ye klasik “uyarma seansı”nı yapmadım.   </p>
			<p class="paragraf">Herhangi bir yere gitmeden önce iki buçuk saat, Osi’yi koltuğa oturturuyorum. Onu tek tek uyarıyorum.  </p>
			<p class="paragraf">Osi’nin en sevdiğim ve en nefret ettiğim huyu. Kalabalık ortamlarda beni asla yalnız bırakmıyor, hayatı sadece benden ibaretmiş gibi sadece benden bahsediyor. Sanki ben çok akıllıyım, kendisi geri zekâlıymış gibi “Aaa Pucca geçen öyle dedi, aa Pucca böyle dedi,” diye beni övdükçe övüyor.   </p>
			<p class="paragraf">Şimdi, biliyorum “bi siktir git geri zekâlı, bu da bizi yiyor. Daha ne istiyorsun?” diye içinden geçirdin ama o iş öyle değil. Nefretimin nedeni tam olarak şu, bazen ipin ucunu kaçırıyor evde ne var ne yoksa anlatıyor. Kavgalarımızı, nasıl pislik bir insan olduğumu, nasıl çirkef olduğumu. Onu anlatmaya başladığı an, olay küçük bir stand-up şovuna dönüyor. Ortamın ilgisine bağlı olarak, beni övme kısmı, ışık hızıyla beni yermeye kadar gidiyor. Bir de “sus”tan anlamıyor, mal mı ne ya! Gözlerimi belerterek açıyorum.   </p>
			<p class="paragraf">“Ne oldu, ya ne oldu gözlerini açtın, kızım ne oldu sana soruyorum!”   </p>
			<p class="paragraf">Ayağına vurmayı da denedim, o daha kötü oldu.   </p>
			<p class="paragraf">“Ahhhgg ayağıma niye vurdun?”   </p>
			<p class="paragraf">“Yoo ben vurmadım ehüehü ne alaka.”  </p>
			<p class="paragraf">“Vurdun işte ya, ne oldu? Haaaa onu anlattım diye mi vurdun. Anlatmamam mı lazımdı.”  </p>
			<p class="paragraf">O yüzden evde çocuğa anlatır gibi tek tek anlatmak zorundayım.   </p>
			<p class="paragraf">“Gözlerimi açtığım an susuyorsun. Ayağına vurduğum an ise ya gidip kendi dilini kopartırsın, ya ben onu doğrarım!”   </p>
			<p class="paragraf">Masada olan kimseyi tanımıyorum. Bu uyarıyı da yapmadığım için biraz tedirginim. Aslında tedirginden daha öte, sanki çivili sandalyede oturuyormuş gibiyim. Osi’nin ağzından çıkacak kelimelere kitlendim. Ben böyle Osi’yi konuşturmamanın yollarını ararken, masa yavaş yavaş erkekler kızlar olarak ikiye ayrılmaya başladı.   </p>
			<p class="paragraf">Ne zaman ortamda bir erkeğin görüş alanına giren küçük ekran bir televizyon ya da telefonda bahis aplikasyonu varsa, konu maçlara gelir ve gitmez. Bir anda o zavallı küçük dünyalarını kurdular. Kızlarla yavaştan baş başa kalmaya başladık. Herkes birbirini tanıyor tabii, beni kimse tanımıyor.   </p>
			<p class="paragraf">Kızın biri, “Ya seni ben bir yerden tanıyorum, değil mi?” diye sordu. Ezik ünlülük böyle olsa gerek. Bu kelimeden sonra kendimi anlatmam lazım ama ne diyeceğim ki? Çok kızarıyorum böyle durumlarda. Bugün de kızarasım gelmedi. Büyük bir gururla, “Pucca!” dedim.   </p>
			<p class="paragraf">Anlamamış gibi suratıma baktı. Bir daha tekrar ettim, “Pucca!” diye, anlamsızca bakmaya devam etti. Sana kitap falan mı imzalayayım şimdi anlaman için, Pucca işte ya! Sonra baktı baktı baktı, “Sıcak yogaya gidiyordun değil mi?” diye sordu.  </p>
			<p class="paragraf">“Evet.”  </p>
			<p class="paragraf">“Şimdi hatırladım, kusmuştun hatta senden sonra iki gün kapanmıştı yoga.”  </p>
			<p class="paragraf">Yani, beni hatırlaya hatırlaya oradan mı hatırladın? İki kilo vercez diye 40 derece sıcaklıkta bi odada götümüzden ter aka aka domalıp duruyorduk. Gelmeden üç saat öncesinde bir şey yemeyin demişlerdi. Ben de neticede sıcak ya orası, tansiyonum düşer diye girmeden ayran içmiştim. Yanlış bir tercihmiş. Bir de doksan dakika boyunca çıkmak yasak. Hoca asla izin vermiyor.   </p>
			<p class="paragraf">“Bayılayım da gör, öleyim de gör” içinde kaldım ama yok yok yok yine izin vermedi çıkmama. “Her şey beyinde biter, burnundan nefes al, burnundan ver” diye diye ağzıma ağzıma ayranlar geri gelince dayanamadım. Saldım kendimi. Leşş gibi koktu sınıf. Sınıftakiler sanki bomba atmışım gibi dışarı kaçtılar. Halılar falan yıkanacak diye de iki gün kapatmışlardı. Bence ben hâlâ suçlu değilim, o kadar sıcakta yoga mı olur Allasen!   </p>
			<p class="paragraf">Bazen sana da oluyor mu, herkesin o çok sevdiği insana bir kanın kaynamaz. Sınıfın en popi kızı mesela, kalem kutusuna bile millet hastayken; senin o kalem kutusunu kızın götüne sokasın gelir.   </p>
			<p class="paragraf">Sana bir zararı yoktur, hatta belki senin farkında bile değildir ama her yaptığı batar gözüne. Kendime itiraf edemesem bile korkarım bunun adı kıskançlık. Kıskançlık denilen şey oysa sadece sevgiliye yapılmalı. Başkasına olunca kendi kendimi yiyorum çünkü. Haksızlık yaptığımı düşünüyorum karşı tarafa. Sonra bi de üstüne vicdanımla boğuşuyorum. Şimdi neden o kalemliği götüne sokasım geldi yani, kız sana ne yaptı. Ayıp değil mi?   </p>
			<p class="paragraf">Bu kıza da onu hissediyorum. Ne dese, muhalefet olasım var. Güzel desen, eh işte. Bir metrecik boyu var. Sevgilimde gözü mü var desen, kızın yanında nişanlısı var. Bunu nasıl anlatsam, şu her tarafından ışık saçan kızlardan. Mutlu, musmutlu, çok mutlu. Sürekli mutlu. Biri bir şey anlatırken hemen araya giriyor, “Aa onu dene, bak evine o kristalleri al, anında enerjin değişecek, canım spor diyorum başka bir şey demiyorum. Yumurtalı bira denedin mi, mutlaka dene!”  </p>
			<p class="paragraf">Ay bi sus, bi sus! Bir şey hakkında da fikrin olmasın be! Ağzımı açmaya korkuyorum ya, soldan hemen atlayacak diye. Büyük ihtimalle kusmuk hikâyemle beni hemen küçük düşürmeye çalıştığı için de gıcık almış olabilirim tabii.   </p>
			<p class="paragraf">Bu kıza “Godik” diyeceğim ya, o kadar kısa bir kız ki çünkü, gerçek bir Godik! Bir de nişanlısı var, Allahım hayatımda daha denyo bir adam görmedim. Kafasını telefondan bir saniye bile kaldırmıyor. Adamın hayatı o telefon. Kız ne kadar hareketliyse, Denyo da o derece pasif. Bir şey söylüyorsun adama, on dakika sonra dönüp sana cevap veriyor, o derece! Tamam kız inanılmaz gıcık biri falan ama bu çocukta ne bulmuş hiç anlamadım. Nişanlı olduklarını söylemeseler, birbirilerini hiç tanımayan iki insan derim.  </p>
			<p class="paragraf">Onun iki yanında bir kız var, onu da sevmedim. Çocuklardan biri Instagram’dan tanışmış kızla, getirmiş buraya. Şu an diğer yanındaki bebeyle gece hangimiz götürecek yarışındalar. Orospu yani. Geç onu, biraz içtikten sonra laf sokarım üç beş.   </p>
			<p class="paragraf">Sürekli telefonda olan biri var, yanındakiyle kesin ayrılacak. Şu an büyük ihtimalle WhatsApp kız grubuna bizi bokluyor. “Benim ne işim var burada ya, tatil bitsin artık konuşcam ve bu işi bitircem.”   </p>
			<p class="paragraf">Çocukları olan bi çift var. Oğlundan başka bir şeyden bahsetmiyor kadın. Oğluşum da oğluşum. Ayy bir tek sen yaptın sanki çocuk. Üç yaşında kreşe vermişler de çocuk gık dememiş. Öğretmenleri sürekli övermiş. Utanmasa, benim oğlum altın sıçıyor diye anlatacak. Bunlar belli benim içimi şişerecekler. O yüzden ben en iyi bildiğim şeyi yapayım. Kendimi rakıya verip, ortamdan soyutlanayım...  </p>
			<p class="paragraf">Dedim... araları çok hatırlamıyorum. Ama o arada kötü bir şey olmadı, ondan eminim.   </p>
			<p class="paragraf">O kadar muhabbetleri kötüydü ki, düşün artık tuvalette sızmışım. Dam dam dam, kapının ayı gibi vurulmasıyla uyandım. Hemen kendime geldim, bir iki suratıma su çarptım. Kapıyı açtım, Osi önde bekliyor, arkasında bir sürü insan. Osi beni görünce, sarıldı.   </p>
			<p class="paragraf">“Sana bir şey oldu diye ödüm patladı!” dedi.   </p>
			<p class="paragraf">Acaba ne kadar süredir buradayım ya.  </p>
			<p class="paragraf">“Sızmışım ya, hadi eve gidelim,” dedim. O önde ben arkada, masaya gittik. Sanırım bayadır yoktum ki, herkes telaşlanmış. Masadakiler bir anda, “Yaa ne oldu, ödümüz patladı!” diye ayaklandılar. Osi hemen masayı sakinleştirip, yüksek sesle, hatta bağırarak, “Önemli bir şey yok ya, büyük tuvaletini yapıyormuş!” dedi.  </p>
			<p class="paragraf">Aman Allahım, keşke geberseydim o an.   </p>
			<p class="paragraf">Keşke o klozetin üzerinde ölümü bulsalardı.   </p>
			<p class="paragraf">Ya sen geri zekâlı mısın? Sen neden insanlara kakamı yaptığımı söylüyorsun. Allahım, utancımdan ne yapacağımı bilmiyorum şu an. Bütün masa bana bakıyor ve herkes bir saattir ne çıkarttın kızım içerde diye düşünüyor. Şu an herkesin gözünde sıçmıklı kızım! Osi ya, denilir mi bu?   </p>
			<p class="paragraf">Toparlamaya çalıştım ama nafile. Neymiş, sızdı dese daha kötüymüş. Herkes sıçıyormuş, ne varmış. İnsanlar sıçmayı anlayışla karşılar ama sızmayı anlamazlarmış.   </p>
			<p class="paragraf">Ya sabır, ya sabır, ya sabır!  </p>
		</div>
	</body>
</html>