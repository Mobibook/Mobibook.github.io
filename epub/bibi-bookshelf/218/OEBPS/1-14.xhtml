<html xmlns="http://www.w3.org/1999/xhtml">
	<head>
		<title>1-14</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-14" xml:lang="en-GB">Kâbusların kâbuslarım oldu.  </p>
			<p class="bos">Çok uzun zamandır, kâbuslarımda çocukken yaşadığım evi görmüyordum. Yine aynı kâbusu gördüm. O evde kilitli kalmışım. Bir türlü çıkamıyorum. Bütün kapılar kapalı, pencereler demirli. Ne yapsam olmuyor, merdivenlerden çıkamıyorum, inemiyorum, kocaman bir rutubetin içinde boğuluyorum.   </p>
			<p class="paragraf">Ter içinde nefes nefese uyandım. Uyandığım zaman, yanımda Osi’yi görünce sakinleştim. Hemen ona sarıldım. Ben sarılınca gayri ihtiyari o da bana sarıldı, suratında kocaman bir gülümseme. O kadar büyük bir gülümseme vardı ki, bu gülümsemenin nedeni rüyasında hamburger görmesi falan değildi. Gülümsemeden bahsederken aslında gülümsemekten bahsetmediğimi anladın umarım!   </p>
			<p class="paragraf">Orada mecaz yapıyorum, KOCAMAN BİR GÜLÜMSEME!   </p>
			<p class="paragraf">Uyandırana kadar uğraştım tabii, rüyasında artık neyi görüyorsa, yeterince görmüştür diye düşündüm. Suratına bir tane geçirip, arkamı döndüm. Uyandı, tuvalete gitti, geldi geri uyumaya devam etti.   </p>
			<p class="paragraf">Sabah olunca tabii “rüyanda ne gördün” diye darladım ama “Hatırlamıyorum,” dedi. O hatırlamıyorum derken bile yüzünün aldığı ifade, o “tekrar uykuya dalsam görür müyüm” düşüncesi öylesine belliydi ki. Rüyasında gördüğü şey acaba aldatma sayılıyor mu? Bence sayılmalı, neticede bilinçaltında olan bir şey. Düşünmediği bir şeyi göremez ya rüyasında? Kimi gördü acaba? Eski sevgililerinden birini mi gördü? O yüzden mi o kadar mutluydu. O tanıdık mutluluk olabilir. Ya yeni tanıdığı birini gördüyse, her gün önünden geçtiğimiz kafenin garson kızını mesela.   </p>
			<p class="paragraf">Ohh dün rüyasında şambabam şambabam... bugün kızı görünce aklına gelmeyecek mi? Keşke hiç uyumasa, rüya görmese. Neden rüya görüyoruz zaten çok saçma. Ya bu gece de aynı kızı rüyasında görürse. Sonra rüyalarından anlam çıkartmaya çalışırsa.   </p>
			<p class="paragraf">Madem o rüyasında istediği kızı görüyor ben niye salak gibi kâbus görüyorum. Nerede bu adalet? O karılarla kızlarla fingirdesin, ohh memeler içinde kalsın, yemediği halt bırakmasın; Pucca hanım rüyalarında sefalet içinde.   </p>
			<p class="paragraf">Kafayı yiyeceğim, her şeyine müdahale edebilirken rüya kısmına dokunamıyorum. Hiç uyutmasam mı acaba diyeceğim ama o da çok saçma olmaz mı, nereye kadar?   </p>
			<p class="paragraf">“Eğer rüyanda başka bir kadınla seks yaptığını görürsen, o gün en sevdiğin insanlardan biri ölürmüş” diye kandırsam yer mi acaba?   </p>
			<p class="paragraf">Yanii o kadar da geri zekâlıya benzemiyor. Rüyalara müdahale diye bir şey vardı, bi ara bu kâbuslardan kurtulmak için çok uğraşıyordum. Sürekli olarak “Rüyada mıyım?” diye kendi kendine soruyorsun. Bir de bir şifre buluyorsun. İşte işaret parmağınla, baş parmağını birleştirmek gibi. Kendine bu soruyu sormayı alışkanlık haline getirince, bir süre sonra rüyanda da aynı şeyi sormaya başlıyorsun. Rüyada olduğunu anladığın an o rüyayı istediğin hale getiriyorsun.   </p>
			<p class="paragraf">Bunu öğretsem Osi’ye, belki rüyasına müdahale etmeyi başarır ve seksli meksli şeyler görür görmez hooop “Ben sevgilimi çok seviyorum bacım, lütfen giyinip gider misin?” der. Bu sayede benim kafam rahat olur.   </p>
			<p class="paragraf">Yaa Allah aşkına kimi kandırıyorum, Osi’den bahsediyoruz. Öyle bir şeyi öğrenmiş olsa, rüya olduğunu anladığı an nasılsa ortamda ben yokum, rüya aldatma sayılmıyor diye kıza, “Arkadaşın varsa onu da çağırsana” der. Şimdi yok yere eşşeğin aklına karpuz kabuğunu düşürmeyeyim.   </p>
			<p class="paragraf">Bu gece bir daha aynı kâbusla uyandım. Yine aynı evde kilitli kalmıştım. Yalnız bu kez uyandığım zaman Osi uyanıktı. Bana karabasan geldi zannetmiş. Beni sakinleştirdi. Sonra hiç bilmediğim başka bir yönünü ortaya çıkardı. Her ne kadar o yönü beni biraz korkutmuş olsa da. Bir anda nağmeli bir şekilde başımda dua okumaya başladı. Yani Osi gibi birinden hiç beklemeyeceğim bi dua. Bir de, öyle bir okuyor ki imam zannedersin.   </p>
			<p class="paragraf">O an aslında baya bir korktum. “Ben büyük ihtimalle öldüm,” dedim. Başımda imam dua okuyor, bense onu Osi gibi görüyorum. Diğer taraftan da acaba rüyada mıyım diye düşünüyorum.   </p>
			<p class="paragraf">Arafta kalmak mı derler ne derler ona, öyle bir evredeyim. Tam uykuya dalacağım ama dalamıyorum.   </p>
			<p class="paragraf">Sonra yine kendimi o evin içinde buldum. Bu kez kaçmak yerine olduğum yerde durdum. Eve iyice baktım. Gerçekten çocukluğumda yaşadığım evdeyim. Hiç değişmemiş. Merdivenin üzerinde duran leke bile aynı. Salon kapısının orada olan çiçeklerin solmuş olan yaprağı bile aynı. Pencereden giren güneşin kırılması. Ayakkabılığın üzerinde duran ayakkabılar. O yuvarlak siyah ayakkabı boyası.   </p>
			<p class="paragraf">Merdivenden yukarı çıkmaya çalıştığım an nefesim kesiliyor, gerisin geriye düşüyorum. Bu kez merdivenin tepesine doğru baktım. Yukarı katı gördüm. Çatıya çıkan merdiveni. Bir adım attım, inanılmaz yoruldum. Her şey bıraktığım gibiydi. Orada ne eksik kalmış olabilir de, sürekli o evde olduğumu görüyorum acaba diye düşünürken, arkamı bir döndüm; annem, bir anda “Suuussss” diye ağzımı kapattı. Nefes alamadım, çırpındım, elimi ayağımı kıpırdatamadım. Ben kalkmak istedikçe, “Bu bir rüya!” diye düşündükçe daha nefessiz kaldım. Sonra bir anda çığlık atarak uyandım.   </p>
			<p class="paragraf">O günden beri uyumak istemiyorum. Kâbus da görmüyorum ama ne zaman uykuya dalsam sanki yine aynı şey olacakmış gibi geliyor. Acaba annemi mi aramam lazım ama niye arayayım ki, o en son “Ben seni ararım,” demişti.   </p>
			<p class="paragraf">Allahım ne zaman bitecek benim bu saçma işkencem!  </p>
		</div>
	</body>
</html>