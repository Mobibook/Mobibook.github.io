<html xmlns="http://www.w3.org/1999/xhtml">
	<head>
		<title>1-31</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-31" xml:lang="en-GB">Ya bir gün beni sevmezsen?  </p>
			<p class="bos">Evet, Merkür retro’da tanışmış olabiliriz. İkimizin de haritası birbirine uygun olmayabilir ama düğün için planladığımız tarih de iki insanın evlenmesi için olabilecek en kötü tarihmiş. Başta sallamadım falan ama günlerdir aklımdan çıkmıyor. Zodi de sürekli “Valla yıldızlar için en boktan zaman ama sen bilirsin” diyip duruyor. Bu arada öyle kafamıza göre evleniyoruz ama biz çok büyük bir mevzuyu unuttuk.   </p>
			<p class="paragraf">Belediye başkanı bizim nikâhı kıymak istedi, biz de eyvallah dedik, sonra daldık başka işlere. Meğersem işlemleri bizim yapmamız gerekliymiş. Ne bileyim, madem kendi kıyacak, kendi yapar diye düşünmüştüm. Öyle değilmiş ama.   </p>
			<p class="paragraf">Verem savaşından, aile hekimliğine kadar bütün günümüz devletin bize “evlenebilir” raporu vermesiyle geçti. Ya o kadar gereksiz işlemler ki. O pat diye evlenmeler falan yalan yani.   </p>
			<p class="paragraf">En sonunda belediye başkanı da olsa kendi ikamet-kâhımızın olduğu belediyeden izin falan almamız gerektiğini öğrendik. Sabahın köründe oraya gittik, oradayken de “Ya gelmişken evlenseydik” falan diye konuşuyoruz. Çalışanlar, “Evlendirelim sizi, şu saat boş” dediler. Biz Osi ile birbirimize baktık. Madem düğün tarihimiz kötü bir tarih, hadi o zaman dedik!   </p>
			<p class="paragraf">Ben bizim kızlara söyledim. Osi en yakın arkadaşına haber verdi. Gittik en yakın mağazadan o gömlek aldı kendine. Bense beyaz bir elbise. Zodi gelirken bi çiçekçide yaptırdığı taçla bir demet çiçeği getirdi. Kızlar işlerinden “hastayım” diye çıktı. Koşa koşa belediyeye yetiştik.   </p>
			<p class="paragraf">Her şey o kadar hızlı oldu ki, sanırım biraz başım döndü. Midem bulandı. Kendimi kötü hissettim. Koşturmadan mı, yoksa ben ne yapıyorum acaba korkusundan mı, anlamadım.  </p>
			<p class="paragraf">Bekleme odasında kustum önce. Sonra yüzümü yıkamak için aynaya baktım. Ve kendi kendime sordum: “Ne yapıyorum ben?”   </p>
			<p class="paragraf">Birazdan, neredeyse hiç tanımadığım ama bütün acılarını ezbere bildiğim bir adamla evleniyorum. Herkesin büyük bir hata yapıyorsun dediği ama benim inatla doğru adam olduğunu düşündüğüm biriyle. O kişi insanın karşısına çıkınca anlıyormuşsun.   </p>
			<p class="paragraf">Ben anlamış mıydım? Ya doğru insan o değilse, ya şu an büyük bir illüzyonun içinde hapsolduysam?..  </p>
			<p class="paragraf">Peki Osi, o korkuyor mu? Ben ona uygun değilsem ne olacak? Benden nefret etmeyecek mi? Ya beni sevmezse? Benden uzaklaşırsa? “Hayatta en büyük pişmanlığım sensin,” diyerek beni terk ederse?   </p>
			<p class="paragraf">Korkuyorum, çok korkuyorum. Ben ne yapıyorum, evlenmemiz lazım bizim. Nefesim kesilerek Osi’nin yanına gittim. Ayakkabılarını bağlıyordu.   </p>
			<p class="paragraf">“Osi ne olur kaçalım, bak hata yapıyoruz. Sonra birbirimizden nefret edeceğiz. Her gün kavga, her gün hakaret. Sevdiğimiz ne varsa, tiksineceğiz. Kalk kaçalım gidelim. Ben iyi değilim.”  </p>
			<p class="paragraf">Osi önce anlamadı, sonra durdu.   </p>
			<p class="paragraf">“Derin derin nefes al, ben seni seviyorum. Sen beni sevmiyor musun? Kavga etsek, birbirimizden tiksinsek bile bir saniye olsun seninle evlendiğim için pişman olmayacağım. Hadi gel,” dedi, tuttu elimden. Nikâh masasına doğru gittik. O kadar çok ter attım ki o masada. Artık gözlerim kararıyordu. Yutkunamıyordum. Normalde mutluluktan masayı yemem gerekliydi, ne bileyim “Evleniyorum laaaaaaaan!!!!!” diye nikâh memurunu kucağıma almam lazımdı. Ama onun yerine korkuyordum, zangır zangır titriyordum.   </p>
			<p class="paragraf">Terk edilmekten, düşmekten, sevilmemekten, acı çekmekten çok korkuyordum. Artık nasıl belli ettiysem, nikâh memuresi “Ne kadar heyecanlısınız, sakinleşin” falan dedi bana. Sonra sorular soruldu, oraları zaten hiç hatırlamıyorum. “Evet” derken Osi’nin gözünün içine yavru köpek gibi baktım, “Ne olur üzme beni” diyerek. O da elimi tuttu. Ayağına basmayı bile unutmuştum, o derece.   </p>
			<p class="paragraf">Ve bitti gitti.   </p>
			<p class="paragraf">Aynı ilk yaptırdığın ağda gibiydi. Onda da ne kadar acıyacak, ne olacak, derim kopacak mı diye korkuyorsun ya. O ilk çekişe kadar aklın çıkıyor hani. Sanki kılların değil de iç organların çıkacakmış gibi geliyor. Sonra vıııjjtt diye çekilince, aaa bu muymuş diyorsun.   </p>
			<p class="paragraf">O çekilene kadar geçen süre; çektiğin acıdan daha korkunç yani. Bu da öylece bitti yani, baya evliyim artık!  </p>
		</div>
	</body>
</html>