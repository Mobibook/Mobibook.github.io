<html xmlns="http://www.w3.org/1999/xhtml">
	<head>
		<title>1-18</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-18" xml:lang="en-GB">O kadar hızlı gidiyorduk ki çarpacağım duvarı bile kaçırmışım.  </p>
			<p class="bos">Kamptan döndüğümüzden beri Osi’nin gerçekten bana uygun olup olmadığını düşünüyorum. Yani burdan bakınca uygunmuş gibi geliyor. Onunla çok eğleniyorum, çok gülüyorum, ondan çok şey öğreniyorum. Biriyle beraber olmak için onu dibine kadar tanımak gerekir mi acaba bilmiyorum. Ee işte zaman geçtikçe birbirimizi tanıyoruz nasılsa. Bir taraftan bunu düşünüyorum, diğer taraftan yine yine yine yine hata yapıp, önce hayatımın aşkı dediğim adamın sonunda en büyük hatam olmasından korkuyorum.   </p>
			<p class="paragraf">Hem biraz Osi’den uzaklaşırsam aramızda olan ilişkiyi daha net kavrarım, hem de buraya geldiğimden beri babamın yanına gitmediğim için bana küstüğünden İzmir’e gideyim dedim. Godik ve Denyo’nun da düğünü Çeşme’de sahil düğünü olacak. Godik o yüzden gelinliğini İzmir’de diktiyor. O da gelinlik provasına gidecekmiş, onunla yola çıkayım dedim. Bu sayede Osi’yi bu kadar yakından tanıyan birinden Osi ile ilgili fikirler alabilirim diye düşündüm. Bir de düşmanını yanında tut derler ya, herkesin ayılıp bayıldığı bu salağı belki ben de severim diye umdum.   </p>
			<p class="paragraf">Yol boyunca, Osi ile ilgili bir şeyler söyler umuduyla sıkıştırdım durdum ama yok. Kız habire o muhteşem düğününden, o harika gelinliğinden, o süper ötesi masada duracak olan şamdanlarından, İstanbul’dan getirteceği kuaförüne kaç para vereceğinden bahsetti durdu. Baktım, konu bir türlü Osi ve geçmişine gelmiyor. Lak diye sorayım dedim.   </p>
			<p class="paragraf">“Sence Osi ilişkide nasıl, yani sen onun eski arkadaşısın, bilirsin. Eski sevgililerine falan nasıldı?”  </p>
			<p class="paragraf">“Yaa, Osi’nin bırak evlenmesini, herhangi biriyle iki haftadan uzun ilişki yaşamasını bile düşünemezdim. Şu an o kadar garip geliyor ki, Osi değil, başka biriymiş gibi. Çünkü o hep böyle muhabbet adamı. Güldürür, eğlendirir, kendi de çok eğlenir ama sonrası, sonrası yoktur... Nasıl desem, her şeyden çok çabuk sıkılırdı. Çabuk bağlanırdı, sonra vınnn.”  </p>
			<p class="paragraf">Bunu diyince bir yutkundum. Artık bana üzüldü diye mi, yoksa gerçekten öyle hissetti diye mi bilmiyorum ama ardından hemen, “Gerçekten helal olsun, bizim zıpırı aldın adam ettin,” dedi.  </p>
			<p class="paragraf">Aslında, bunu Osi’nin bütün arkadaşları sanırım bana söyledi. Yani bu benim için büyük bir şerefmiş gibi gözükmesi lazım. Genelde kadınların istediği bir şeydir, birini adam etmek, eve bağlamak, kendine köle etmek. Ama bende durum biraz garip, çünkü ben Osi’nin benden önceki hayatını hiç bilmiyorum. Yani zaten Osi bana geldiği günden beri böyle. Benim yanımda hiç çapkınlık mevzuna girmedi. Hoş, nasıl girsin, adamla bir dakika ayrılmadık. Ya da beni çıldırtacak, delice kıskandıracak, güvenimi zedeleyecek bir hareketi de olmadı. Bana hep böyle, “yıllardır beklediğim sensin” gibi davranıyor.   </p>
			<p class="paragraf">O yüzden, o bana anlattıkları Osi ile; benim beraber yaşadığım Osi birbirinden çok farklı. Bilmiyorum, belki de Allah gerçekten bu kez yüzüme güldü ve bana kendiliğinden değişmiş, adam olmuş, artık geçmiş hayatına bir çizgi çekmiş birini yolladı. Fazla sorgulamak da istemiyorum, çünkü o zaman kendi kendimi yiyeceğimi biliyorum. Ama tabii Godik’e “Ne bileyim, adam bana geldiğinde böyleydi,” demedim.   </p>
			<p class="paragraf">Onun yerine, bilmiş bilmiş, küçümseyerek; “Ehh bizim de kendimize göre yöntemlerimiz var tabii,” dedim.  </p>
			<p class="paragraf">Bu arada Osi ile evlenme gününe kadar karar verdik aslında. Ama bunun adı karar mı hâlâ bilmiyorum. O sürekli bir şeyler geveliyor gevelemesine de, hiçbir faliyet yok! “İstanbul’a döner dönmez, evlenelim” diyor. Ben de, ne derse “eyvallah” diyorum.   </p>
			<p class="paragraf">Yalnız hâlâ Amerika’ya gideceğimi söylemedim. Evlendikten sonra sürpriz yapmak istiyorum. Artık nasıl bir şok içinde olur bir fikrim yok tabii. Yani şu an söylersem korkabilir gibi de geliyor. “Benim ne işim var” diye beni yolumdan çevirebilir de.   </p>
			<p class="paragraf">Yaa ne düşünüyorum, o zaman gelsin de bakarız işte, ne olacak. Şimdi önemli olan evlenecek olmam!  </p>
			<p class="paragraf">Ben de bu yüzden, Godik’in gelinliğinin provası için onunla beraber gittim. Gelinliklerin fiyatları ne kadar, ne lazım, diktirmek için ne kadar süre gerekli, en azından bir fikrim olur diye düşündüm. Godik ve Denyo bizden iki hafta sonra evlenecek olmalarına rağmen, onların her şeyi hazır. Benim daha ortada hiçbir şeyim yok!   </p>
			<p class="paragraf">Ben tek tek gelinliklere bakarken fark ettim ki benim gelinlik hayalim hiç olmamış. Şöyle elime alıyorum, bu bana nasıl olur acaba diye. Yok, o milletin içinde prensese benzediği gelinlikler bana hiç yakışmıyor. Bir tanesini beğendim, deneyeyim dedim.   </p>
			<p class="paragraf">Allahım, üstüme yorgan geçirmişim gibi hatta düğün pastası gibi oldum. Belki duvakla güzelleşirim diye kafama bir şeyler taktım ama ıı ıh, gene olmadı. Ben kendimi geline benzetmeye çalışırken, Godik çıktı kabinden. Gerçekten kuğu gibiydi. Balık model bir gelinlik. Her tarafı incecik dantellerle ilmek ilmek işlenmiş. Göğüs kısmı cuk oturmuş, basen tarafı inanılmaz zarif. Yani o gelinliği ben giysem, top yutmuş solucana benzerim ama bu kıza çok yakışmış.   </p>
			<p class="paragraf">İnşallah nazarım değer de gelinlik patlar. Ya da patlamasın ya, o kadar da kötü olmayayım.   </p>
			<p class="paragraf">Öfff kimi kandırıyorum, şu an gelinliğin bir tarafının yırtılmasını inanılmaz istiyorum. Çok güzel olmuş orospu! Az önce beni gelinliğe sokmaya çalışan kız hemen, Godik’in yanına koştu. Bütün mağaza Godik’e hayran hayran bakarken ben yanında sanki onun çantacısı gibiydim.   </p>
			<p class="paragraf">Oradaki kızlar, Godik’in nasıl güzel olduğunu, hayatlarında böyle güzellik görmediklerini, onun çok asil olduğunu anlatıp durdular. Ben de zavallım, “Gelin olcam, ben de evlencem, ondan önce evlencem, belki gelinliği burdan alcam, gelinim, valla ben de gelinim, ezik değilim, gelinim ben, gelin!” diye araya milyon kez girmeye çalışsam da ıı ıh bütün dikkatler hep Godik’in üstündeydi.   </p>
			<p class="paragraf">O da tabii bu fırsatı sonuna kadar değerlendirip, Denyo’nun ona nasıl evlenme teklifi ettiğini anlattı. Yemeğe gidiyorlarmış, işte Denyo durup dururken kavga çıkarmış. Sonra arabayı durdurmuş, aşağıya inmiş bir hışımla. Bu da arkasından inmiş, aaa bi bakmış bütün arkadaşları karşıda, pankart çıkartmışlar, “GODİK BENİMLE EVLENİR MİSİN?” diye. Şampanya patlatmışlar. Bu heyecandan önce ne diyeceğini bilememiş.   </p>
			<p class="paragraf">Ardından, milyonlarca kez evet diyerek hıçkırıklar içinde ağlamaya başlamış. Öffff kus yani, bu ne ya. Bi de bunu öyle anlatıyor ki sanki ilk evlenme teklifi alan kız kendisi gibi. Sonra bi anda bana doğru döndü, lak diye sordu, “Sana nasıl evlenme teklifi etti?” diye.   </p>
			<p class="paragraf">Sahi ya, Osi bana hiç evlenme teklifi etmedi ki? Ben diyorum ne eksik. Düşünüyorum ama yok, sadece durup durup, “Evlencem kız senle,” “Evlencez,” “Eylül’de evleniyoruz,” “Düğün Eylül’de aman kimseye söz vermeyin,” başka bir şey yok. Aaa cidden be, istiyor muyum, istemiyor muyum bana sormadı bile.   </p>
			<p class="paragraf">Hani bir aydınlanma yaşarsın ya, böyle sisler içinde gerçekleri gördüğün bi an. İşte öyle bir an yaşadım. Daha tektaş bile almadı. Eylül’e şunun şurasında ne kaldı, ne düğün yapacağımız yer belli ne bir şey. Babamla tanışmadı. Sahi, biz nasıl evlencez ya!   </p>
			<p class="paragraf">Godik iğrenç düğününün, korkunç detaylarını insanlara anlatırken aklımdan geçen sadece bu oldu. Evet, o bulamadığım, o eksik parça dediğim, o güven vermeyen kısmı buydu işte. Osi’nin sadece ağzında evlencez de evlencez. Eee nereye evleniyoruz, nasıl evleniyoruz, hiç bunlar yok!   </p>
		</div>
	</body>
</html>