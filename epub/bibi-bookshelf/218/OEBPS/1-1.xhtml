<html xmlns="http://www.w3.org/1999/xhtml">
	<head>
		<title>1-1</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-1" xml:lang="en-GB">Bütün olayların başladığı yerdeyim. <span class="CharOverride-10" xml:lang="tr-TR">Aşti’de!  </span></p>
			<p class="bos">Yalnız bu kez caddenin karşı tarafındayım, otogara doğru; o on yedi yaşındaki kıza bakıyorum. Elinde kocaman valizi, ne yapacağını bilemeden etrafa bakışı, toyluğu, korkusu...   </p>
			<p class="paragraf"><a id="Anchor"/>Düşününce iyi ki yaşamışım be!  </p>
			<p class="paragraf">Bu arada şu anki hayatıma gelirsek; sevgilim yok!.. Hatta yaklaşık dokuz aydır yok.   </p>
			<p class="paragraf">Çalışmaya başladığım günden beri, düzenli olarak her ay kenara ya çeyrek ya yarım altın atarım. Şu son zamanlarda neredeyse herkes evlendiği için o altınlar milletin düğüne gitmeye başladı. Hatta kimisi iyice azıttı, çocuk falan yaptılar, onlara da altın takılıyormuş meğersem.  </p>
			<p class="paragraf">Hayır, hâlâ dünyanın en mantıksız şeyi geliyor; milletin düğününde ben neden altın takıyorum?!   </p>
			<p class="paragraf">Asıl, onların “Bu hiç eğlenmeyeceğin geceye gelip, iğrenç yemeklerimizden yediğin; yaşlı teyze sorgulamalarına maruz kaldığın için bu yarım altını sana hediye ediyoruz!” demeleri lazımken, bir de yarım altını ben takıyorum. Üstüne o gece için “kuaför parası, elbise parası, taksi parasını” da ben veriyorum. O düğün sana değil, bana masraflı!   </p>
			<p class="paragraf">Aaa bir de çocuk yaptın diye altınını takıyorum. Ohhh ya! İyi ki “çocuğu okula yazdırıyoruz” “evliliğimizin 5. yılı” “eve yeni koltuk takımı aldık” günleri falan yok.   </p>
			<p class="paragraf">Ben de bu altınlar milletin mutluluğuna gideceğine, bana gitsin dedim. Gittim bozdurdum, kardeşim Zodi’yle beraber, görmek istediğim ülkeleri gördüm. Üstüne senaryo kursuna başladım. İngilizcemi ilerletmek için ders aldım. Yemek kursuna yazıldım. Gerçi, bana verdikleri alanı çok pisletiyorum, millet, “Karıya bak, mutfağı ne hale getirdi,” der diye utancımdan devam edemedim.   </p>
			<p class="paragraf">Bu arada sevgilimin olmadığını söylemiştim di mi?   </p>
			<p class="paragraf">Neyse, terapiye başladım. Sporumu, yürüyüşümü, pilatesimi eksik etmedim. Bir sürü kitap okudum; tonlarca sinema izledim; sezon sezon dizileri hüplettim. Veee veeee veeeee hayatımı baştan sona değiştirecek bir fırsat yakaladım!   </p>
			<p class="paragraf">New York’ta bir film okulundan, senaryo bölümü için burs kazandım!!!!!   </p>
			<p class="paragraf">Tam üç ay sonra Amerika’ya taşınıyorum. Bugün de kâbuslarımın şehri Ankara’da işlemler için burdayım!   </p>
			<p class="paragraf">Bence artık Allah beni seviyor ya! Bir ara açıkçası unuttu zannetmiştim. Dua kanallarımda bi sıkıntı vardı. Aşk hayatım berbat ötesiydi. Uzun süreli, toplumun “ciddi ilişki” diye nitelendirdiği, sonu evlenmeye giden ilişkilerim oldu. Ama sonunda benimle evlenecekleri yerde; gittiler başkalarıyla evlendiler. Bu kadar darbeden sonra bir süre hayatıma kimseyi almamaya karar verdim.   </p>
			<p class="paragraf">Başlarda bir mutluydum, “Ohh yalnızım, erkek de neymiş, hepsi ölsün inşallah. Erkeklerden tiksiniyorum, iğrenç yaratıklar. Sırf pislik olsun diye yaratılmışsınız” falan diye geziniyordum ama şu son zamanlara doğru yalnızlık bi koyuyor biliyor musun? Yaz da geldi şimdi, etrafta öpüşen çiftler falan görüyorum. Kendimi yere atıp debelenesim geliyor. “Onda olan bende olmayan nedir de, bi sevgilim yookkkkk!” diye ara ara ağladığım da oluyor tabii.   </p>
			<p class="paragraf">Bir de istediğim kiloya düştüm. Yani bu kadar açlığı, kızlarla salata yemek için çekmiş olamam.   </p>
			<p class="paragraf">Lan, bişi dicem; kızz, bu bir kader olmasın. Aşti’deyim, tamam içinde değilim ama karşıdan bakıyorum sonuçta. Saçlarım üniversitedeki halim gibi küt. O kilodayım, hatta daha zayıfım. Üstelik bugün benim doğum günüm. Acaba kısmetim burada mı? Zaten, astrolog da bana hayatımın haziran ayından sonra değişeceğini söylemişti. Şu an evrende sihirli bir şeyler oluyor.   </p>
			<p class="paragraf">Yalnız bir saniye, evet her şey burada başlamıştı ama o sıralar, evi tüy yaptı diye ormana bırakılmış yavru köpek gibi acı çekiyordum. Yaa yine öyle olmasın. Bence artık hatalarımdan ders aldığım için “al bu da ödülün” falan da olabilir. Tamam, pek ders almadım yalan konuşmanın âlemi yok ama yine de kalbim temizdi sonuçta. Tabii ya, Merkür retro! Ondan buradayım. Retro geçmişi falan sürekli önüne getirir ya. Ayy Ankaralı’yı getirmesin de. Offf ne olur öyle bir şey olmasın. Başka bir adam getirsin. Hoş, getirse de retro’da ilişkiye de başlanmazmış.   </p>
			<p class="paragraf">Derken, biri arkadan “Bayan?” diye seslendi. Dedim, sıçtık. Kadına “bayan” diyen bir ayıymış kısmetim. O saniyenin onda biri kadar olan dönme süremde, “Bayan sülalendir” derim şimdi, sonra o bana sorar “Neden bayan denmesinden rahatsızsınız?” Ardından bi cafeye otururuz. Tesadüf bu ya, o da Amerika’ya taşınacakmış. İşte sonra telefonları veririz birbirimize. Ben retro geçene kadar bi beklerim, arayıp sormam. Arasa da açmam. İşi garantiye alırım tabii.   </p>
			<p class="paragraf">Bu arada über üstü yakışıklı, boy, posss endam offf diyorum. Gözler çipil çipil, 850 tane diş macunu reklamında oynama teklifi almış ama kabul etmemiş. Ardından telefonları kaybederiz. Sonra bir gün New York’ta yağmurlu bir sonbahar günü yürürken biri arkamdan seslenir, “Bayan!” diye. Bir dönerim, ben şok! Ben iptal! Ben vefat.   </p>
			<p class="paragraf">Ayy bu Ankara’da olan çocuk. Gözlerimiz birbirimizden hiç ayrılmaz. Hatta orada hemen diz çöker bana evlenme teklifini eder. Ayyyy inşallah öyle bir şey olur diye bir döndüm,   </p>
			<p class="paragraf">Polis, öyle dikilmiş bakıyor. Yaşlı başlı bi amca. “Çantanızın içini bir gösterebilir misiniz?”  </p>
			<p class="paragraf">“Bu ne be! Niye çantamı sana gösterecekmişim?” diye başladım carlamaya. Meğersem, etraftaki insanlar benden tedirgin olmuş. Yarım saattir gözümü karşıya dikip, mal gibi baktığım için. Canlı bomba zannetmişler. Offff bu memlekette ağız tadıyla bi romantiklik bile yaşayamıyorsun.  </p>
			<p class="paragraf20">  </p>
			<p class="bos">İşte böyle, hikâyemin başladığı yerdeyim... Kendime bakıyorum, o otobüs camında ağlayan, ciğeri kopan, “Ben artık nasıl yaşarım” diye ödü kopan kıza.   </p>
			<p class="paragraf">Offf hem de ne güzel yaşadın kızım! İyi ki çekip gitmişsin, iyi ki o kötü günleri yaşamışsın. Yoksa şimdi sen, sen olmazdın!   </p>
		</div>
	</body>
</html>