<html xmlns="http://www.w3.org/1999/xhtml">
	<head>
		<title>1-7</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-7" xml:lang="en-GB">“Olmayacak” tam bir vazgeçiş kelimesi, “Olmadı” emek yüklü.  </p>
			<p class="bos">Senelerdir kadın dergilerinin verdiği akılları hep küçümsemişimdir. Arada sırada gaza gelip, kendime uyan taraflarını almaya çalıştığım ansa sonunda “sanırım ben kadın değilim yae” diye sonuca vardım. Ama belki de onlar haklı, yani baksana şu ana kadar ilişkilerim hep uzun soluklu oldu ama gel sor bana nasıl oldu. O başta uyarı diye verdikleri ne varsa hiç sallamadım.  </p>
			<p class="paragraf">Çocuğun kaşı güzel, gözü güzel, tamam ya yeter, dedim saldım kendimi. Osi ile birkaç gün yazıştık, yazışmak denirse tabii. Ne yazarsa, tek kelimeyle başımdan savdım. Sonunda bir ilişki olmayacaksa birileriyle flörtleşmek çok gereksiz geliyor. Ama işte, kocamı; çocuklarımın babasını bulmak için çıktığım bu yolda buna muhtacım şu anda. Bir de böylesini deneyeceğiz ne yapalım. Hem flört kötü değildir ya, insan ilişkilerini canlandırır. Benim gibi domuz karıya belki iyi bile gelebilir.   </p>
			<p class="paragraf">Gerçi sürekli başımdan savmamın nedeni, Osi’nin her muhabbeti “Ee bize gel” diye bitirmesi. Ya sana neden geleyim şimdi. Tamam, niyetin belli de, bu kadar da aleni belli etme yahu. Ayı mısın nesin?   </p>
			<p class="paragraf">En son konum attı, ayy dedim, bu nedir böyle. Sonra artık, anladı sanırım eve çağırmayla bir bok olmayacak, klişe olaylara yüklendi. Beni yemeğe davet etti.   </p>
			<p class="paragraf">Bahane bulsam mı ne yapsam, yani bir taraftan nasılsa birlikte olmayacağız, neden vakit kaybedeyim, diye düşünüyorum. Ama bir yandan da yabani misin kızım, her sakallıyla ille bir şeyler mi yaşamak zorundasın, diyorum   </p>
			<p class="paragraf">Bunun arkadaşlığı var, dostluğu var. Yani nasıl olsa gideceksin buradan, en azından elinin altında bir deney tahtası olsun bu çocuk. Bak bakalım, hemen öyle kestirip atma, diye de düşünüyorum. Belki de bunca sene, beynimi kullanmadan sadece kalbimle hareket ettiğim için ben yanlışımdır. İşin doğrusu, adamın ilk başta olan hareketleridir. İlk yemek, ilk buluşma gibi.   </p>
			<p class="paragraf">Mesela eski sevgilimle dışarda yemek yemek, cehennemde vakit geçirmek gibiydi. Garsonlara inanılmaz kötü davranıyordu. Sürekli yer değiştirmek istiyordu. Ve sanki, cumhurbaşkanıymışçasına çalışanlardan özel ilgi bekliyordu. İstediği olmayınca hayvan gibi bağırıyordu. En önemlisi yemeği biter bitmez, benimkine bakmadan, “Hadi kalkalım,” diye beni darlıyordu. Sonuç, elde var sıfır! Ben ilk yemekte bunları fark etmiş olsaydım, dört senem boşuna geçmeyecekti!   </p>
			<p class="paragraf">Sana bir şans veriyorum Osi, üstelik bunu kadın dergileri formatında yapıyorum. Bakalım bu testten geçecek misin? İlk buluşmayla ilgili kurallar neydi?  </p>
			<p class="paragraf20">  </p>
			<p class="paragraf ParaOverride-7">1- Götüreceği mekân. Kesinlikle ünlü ve pahalı bir mekân olmalı.   </p>
			<p class="paragraf20">  </p>
			<p class="paragraf ParaOverride-7">2- Yemeği seçme olayı. Etçi mi; otçu mu; balıkçı mı? Damak tadımız benziyor mu? Menüde olan en ucuz yemeği mi seçiyor?  </p>
			<p class="paragraf20">  </p>
			<p class="paragraf ParaOverride-7">3- Şarap seçimi. Ben hiç anlamıyorum zaten, o konuda şanslı neyse ki.  </p>
			<p class="paragraf20">  </p>
			<p class="paragraf ParaOverride-7">4- Garsonlara olan tavrı nasıl? Kibar mı yoksa gerçek bir hanzo mu?   </p>
			<p class="paragraf20">  </p>
			<p class="paragraf ParaOverride-7">5- Yemek yerken muhabbeti nasıl? Etrafına bakıyor mu yoksa ilgisi benim üzerimde mi?  </p>
			<p class="paragraf20">  </p>
			<p class="paragraf">Düğünden düğüne giydiğim ayakkabılarımı giyebilirim bugün. Neticede arabadan inip, arabaya bincem. En fazla tuvalete kadar yürürüm. Ayaklarım şişerse de orada çıkartırım ayakkabıyı. Elbise de giyebilirim. Bacaklarımı mı açsam yoksa memelerimi mi? Göğüs dekoltesi de çok varoş duruyor ya. Mini etekle de ben oturmayı beceremiyorum.   </p>
			<p class="paragraf">Neyse, zaten masanın altından belli olmaz bacaklarım. Yalnız hava biraz soğuyor gibi. Artık bu nasıl yazsa nevri döndü mevsimlerin. Üstüme ince bir şey almayayım. Osi, bakalım ne kadar centilmen bir erkek. Ceketini bana verecek mi, vermeyecek mi? Her ihtimale karşı, koltuğumun altına rolonu 32 kat süreyim de. Ceketini verdiğinde terlemeyeyim.   </p>
			<p class="paragraf">Şimdi kapıya geldiğinde aslında biraz bekletmem lazım ama Osi’ye hiç güvenmiyorum. Onda tam eve dadanmalık bi tip var. Hızlı hızlı hazırlandım. Yanlışım varsa düzelt ama sanırım ilk kez biri beni beklemeyecek.   </p>
			<p class="paragraf">Saat 7’de gelecekti. 7 oldu gelmedi.   </p>
			<p class="paragraf">Mesaj atsam mı “neredesin” diye ama bu kez de çok hevesli görüneceğim sanki. 7:15 ne gelen var, ne bir mesaj. Telefonum mu çekmiyor diye arkadaşlarıma arattım kendimi ama yok çatır çatır çekiyor. 7:30 adam ortada yok! Hayır, kereste gibi bekliyorum koltuğun üzerinde. Rujumu yemekten kanser olmak üzereyim. 7:45 hâlâ ses yok. Acaba öldü mü? Öldüyse üzülür müyüm ya? Bence üzülmem lazım sanki. Az da olsa vakit geçirdik sayılır. Ay gencecik güzelce de çocuktu. İnşallah ölmemiştir.   </p>
			<p class="paragraf">Hoş, ölmemişse nerede? Unuttu mu acaba? Eski kız arkadaşı falan mı aradı? Bunun da aklı gitti. Yeni biri olacağına, eskisi mi olsun, dedi. Ya da yolda gelirken, bir kız otostop çekti, bu da aldı kızı arabaya. Kız böyle ilik gibiydi, “Ben de arkadaşlarımla bir ev partisine gidiyorum, sen de gel istersen,” dedi. Osi de “Daha iyi fikir” diyerek, kızla partiye mi gitti yoksa? İnşallah kız, organ mafyası çalışanıdır da, böbreğini falan çalar orospu çocuğunun!   </p>
			<p class="paragraf">Ben burada seni bekleyeyim, hazırlanayım, düğün ayakkabılarımı giyeyim. Sen karı kız peşinde partilere git. İşte bu yüzden hep kaybeden olacaksın Osi efendi. Allah, inşallah belanı verir. Rabbim, seni sürüm sürüm süründürür. O partiyi polisler basar böyle. Cebine uyuşturucu koyarlar da hapislerde çürürsün. O zaman çok ağlarsın ama iki temiz iç çamaşırı diye. Yaa adam gibi gelseydin buraya, hiç başına bunlar gelmeyecekti.   </p>
			<p class="paragraf">Belki de partiye gitmedi. Kız, bu saftirik arabayı kullanırken; arkasından bir tane vurdu. Hoop bunu otoyolun kenarına attı. Sonra arabayı çaldı. Bu da şimdi otoyoldan buraya yürüye yürüye geliyor. Ya da trafik kazası mı geçirdi acaba? Ay Allah korusun. Öyle bir şey olduysa, hastaneye gitmem doğru olur mu? Anası babası “Sen kimsin” derse, ne diyeceğim ki? Bir de üzerimdekiler hastane için uygun değil. Bence zaten hemen gitmeyeyim. Birkaç gün komada falan kalır. Ben sonra ayılınca giderim. Duruma bağlı, günlerdir başındaydım diye yalan falan atarım.   </p>
			<p class="paragraf">Saat sekiz oldu tam tamına sekiz. İnsan bir saat geç kalır mı yahu! Evet, ben geç kalıyordum ama o bendim yani, sen kimsin de beni bekletiyorsun! Yok, dayanamayacağım arıyorum. Unuttum falan derse de telefonunu engelleyip, bir daha böyle bir şerefsizin adını anmıyorum.   </p>
			<p class="paragraf">Tam ben arayacakken, o aradı. Kapının önündeymiş bekliyormuş beni. Bir saat de ben seni bekleteyim de gör diye düşündüm ama, gelecek eve diye bu riski göze alamadım açıkçası. Pıtı pıtı gittim, bindim arabaya.   </p>
			<p class="paragraf">Ayak üstü bin beşyüz tane yalan söyledi. Ya sen cin olmadan adam mı çarpıyorsun acaba? Oğlum ben geç kalmalarda kullanılmak üzere söylenecek, 5 milyon yalan diye kitap çıkartırım yahu. Yok, tam evden çıkmış, gitmiş arabanın oraya arabanın anahtarını unutmuş. Eve dönmüş, saatlerce onu aramış. İşte tam bulmuş, yola çıkmış benzin bitmiş. Benzini almış yok trafikte yanlış yere girmiş. İşte birine sormuş, başka yerden çıkmış bla bla bla.   </p>
			<p class="paragraf">Yaaa bir siktir git, gözündeki çapak duruyor. Yeni uyanmışsın, uyandığın gibi de buraya gelmişsin işte. Benzin depon bile çeyrek dolu. Hadi dedim, sorguya çekmeyeyim. İnanmış gibi yapayım. Demek ki insanlar da bana da böyle yapıyor. Hep inanmış gibi. Dışardan gerçekten geri zekâlı gibi görünüyormuşum, bunu anladım.   </p>
			<p class="paragraf">Tabii bu arada, neden bu kadar uyudu, evde mi uyudu, başka yerde mi? Bu tip şeyleri şu an hiç sorgulamıyorum. Çünkü sevgili falan değiliz. Kafamı bunlarla meşgul ettiğim zaman kıskançlığın verdiği o hırsla hep âşık olduğumu zannediyorum. Ayrıca Osi’ye âşık falan da olmayacağım. O sadece sefil bir deney tahtası. Ama keşke yanıma bir sütyen askısı alsaydım. Bu tip durumlarda adamların arabalarına bir sütyen askısı bırakmak çok sağlıklı oluyor. Eğer ilişkisi falan varsa benden sonra kopsun kıyamet, banane!   </p>
			<p class="paragraf">Arabayı park etti, yalnız geldiğimiz yer pek öyle iyi mekânların olduğu bir yer değil. Bizim evin yakınlarındayız. Bir de neden vale’ye vermedi, cimri mi acaba diyeceğim de, ha İspark’a o kadar para vermişsin, ha vale’ye.  </p>
			<p class="paragraf">Bence valeye araba teslim etmeyen erkekler güvensiz erkekler. Nedense vale’nin o boklu arabalarını alıp, onla gezip tozduklarına inanıyorlar. Hatta bozuk paraları falan aldıklarına. Demek ki bu da güvensiz. Bu arada sahi biz nereye gidiyoruz ya, diye düşünürken. Başıma gelecek en kötü şey gelmiş olabilir. Beni, dönerciye götürdü!  </p>
			<p class="paragraf">O mini eteğim ve tıpıdık topuklarımla içeriye geçtik. Garson bizi kenarda bir yere attırıverdi. İçerisi resmen ana baba günü gibiydi. Üzerimdeki kıyafetlerle o kadar salak görünüyordum ki. Peçeteyle hemen kırmızı rujumu sileyim bari dedim. Daha kötü ne olabilir diye düşünürken, “Sen de bir buçuk porsiyon al bak, ekmeksiz yersin. Biraz kan gelsin ya suratına, bize sen iki ayran da getir usta,” dedi.   </p>
			<p class="paragraf">Gerçekten çok romantik bir yemekteyiz. Hoş, “biraz kan gelsin suratına demesinden etkilenmedim desem yalan olur.  </p>
			<p class="paragraf">Yılların dombili Pucca’sı bir gün bu sözleri duyacak mıydı be! Dönerlerimiz geldi ve hayatımda ilk defa birinin yemek yerken kendinden geçişini izledim. Adam ağzına her lokma atışında baygınlık geçiriyordu sanki. O ekmeğin içine turşuyu avuç avuç koyması, ağzına tıkıştırması...  </p>
			<p class="paragraf">Yani, tamam ben de böyle yemek yiyorum ama yalnızken. İnsan içinde, hele de ilk buluşma yemeğinde kıtlıktan çıkmış gibi yemiyorum! Onu izlemekten ağzıma bir lokma koyamadım. Kendine iki dürüm yaptıktan sonra, geriye doğru bir gerindi. Derin bir nefes aldı. Ya hiç yakışıyor mu şu tipine şu yemek yeme hali, ben şok içindeyim tabii. Sonra benim tabağıma baktı. Dedim, sıçtık. Adam benimkine de göz dikti. Hemen kendime doğru çektim. Zaten geç gelmişsin, beni buraya getirmişsin. Bir de oturup yemeğimi yediremem sana.   </p>
			<p class="paragraf">Derken hooop, elini bir attı, ekmeğin içine etleri dizdi. Patatesleri özenle yerleştirdi. Domatesleri de koydu. İyice sardı ekmeğe. Sonra ağzıma dayadı. Ardından zaten kendi tabağını silip süpürdü, üstüne benimkini süpürdü. İki tane de çay söyledi. Bir de garsonla hemşeri çıktı, hayatında hiç görmediği babasının memleketi için yarım saat konuştu.   </p>
			<p class="paragraf">Zaten bu memleket muhabbetlerini hiç anlamamışımdır. Mahallende görsen selam vermezsin. Başka şehirde görünce, saatlerce “Sen onu tanıyor musun, bunu tanıyor musun?” Tanıyor olsa ne olacak yani?   </p>
			<p class="paragraf">Neyse, aslında dergi kurallarına göre bakınca; getirdiği dönerci ünlü bir mekân mı? Evet İstanbul’un en ünlü dönercisi. Pahalı mı? Evet, ortalama dönerden fazla fiyatları! Damak tadımız benziyor mu? Yani ben de burayı çok severim. Menüde zaten tek seçenek vardı, evet en pahalısını seçti, bir buçuk porsiyon söyledi.   </p>
			<p class="paragraf">Şarap seçme olayı ise, içeceği aslında kendi seçti. “Cola içer misin?” diye bile sormadı. Direkt ayranı dayadı önüme. Ve şu an midem davul gibi şiş. Garsonlara tavrı da çok içtendi. Benden çok garsonla konuştu. Yemek yerken asla sağına soluna bakmadı. Evet benimle ilgilendi sayılır, yedim mi yemedim mi diye kontrol etti.   </p>
			<p class="paragraf">Ceketi var mı diye bakındım ama Osi, kot tişört gelmişti. Yani, Mahsun Kırmızıgül mü bu adam neden ceket giysin tabii. Bence bu centilmenlik kuralının ceket kısmı artık kaldırılmalı. Ceketi çünkü ya beyaz yakalılar giyiyor -o da sadece işten işe, eve geldikleri gibi üstlerini değiştiriyorlar- ya da loca delikanlıları.   </p>
			<p class="paragraf">Ayyy Allah affetsin, tiksiniyorum onlardan. Gece dışarı çıktıkları zaman, masalarının üstünde kova olan delikanlılar. Otururken bacaklarını iki metre açıp öyle poz verenler. Sigaralarını tepeye tepeye üfürenler. Yatıp, kalkıp dua etmeliyim, ceket giymemiş.   </p>
			<p class="paragraf">Yani düz mantıkla bakarsak olaya, kadın dergilerinde olan iyi bir randevu. Ama ayrıntılara girdiğimiz zaman korkunç! Ama garip yani, tanıştığımız günden beri kaç tane Osi var bilemedim. Her gün farklı biri olarak geliyor. Evet, bence de ben uzak durmalıyım bundan. Kesinlikle uzak durmalıyım!  </p>
			<p class="paragraf">Ama işte, ben uzak durmaya çalıştıkça hep bir şey çıkıyor.   </p>
			<p class="paragraf">Beni eve bırakıyordu, ben ne olur ne olmaz diye “Sitenin girişinde ineyim, arkadaşıma geççem buradan,” dedim. Tabii o da hemen, “Arkadaşında ne yapacaksın, yedin kalktın ooo,” falan gibi laflarla abuk subuk espiriler yapmaya çalıştı ama olsun. Benim kararım net! Bu arada da aslında başka bir şeye sinir oldum. Telefonu çalıp duruyor, eline alıp bakıyor, sonra ters çevirip benle konuşmaya devam ediyor. Bir daha çaldı, bir daha, bir daha...   </p>
			<p class="paragraf">Belli ki eski kız arkadaşı, takıldığı ya da asıldığı biri ısrarla arıyor. En sonunda dayanamadım, “Bence aç telefonu artık,” dedim. Bu işte numarayı bilmiyorum falan diye diretti ama ayak yani bariz belli. İnanmamış gibi uzun uzun baktım. O da artık, bu kadar ısrara dayanamadı açtı telefonu. Kafamdaki plan, o telefonda konuşurken, “Sağdan dön, sola sap” gibi komutlar vererek, telefonun diğer ucunda olan kıza sesimi duyurmak. Kimse yani, bilsin bu gece beni yemeğe götürdü. Yok, öyle üç kuruşa beş köfte. Kadın dayanışması bunun adı! Ohh beni eve bırakacak, sonra doğru kıza. Oldu canım!   </p>
			<p class="paragraf">Bu telefonu açtı, bir süre dinledi, ardından böğürmeye başladı. Böğürmesiyle de elinin, ayağının titremesi bir oldu. Ne olduğunu anlayamadım bir türlü. “Benim yüzümden!” diye ağladı.   </p>
			<p class="paragraf">Ne oldu diye soruyorum ama beni duymuyor bile. Hoppala! Zar zor durdurttum arabayı. “Sakin sakin anlat, yapabileceğim bir şey vardır belki,” diye girdim olaya. Bir taraftan da yine panik atağı tuttu, arabanın pencerelerini açtırttım. Burnundan nefes alıp verdirttiriyorum.   </p>
			<p class="paragraf">Büyük ihtimal, kız hamile falan kaldı, buna söyledi, bu da şoka girdi tabii. Ben de, “Ayrıldıktan sonra hamile kalması sence de şüpheli değil mi?” “Millet doğurmak için canı çıkıyor, pat diye çocuk mu olur?” “Kıza sorsana, regl tarihi ne zaman. Yumurtlama dönemi yattınız mı yatmadınız mı bakalım?” “Neden korunmadın abi, mal mısın?” “Kızı ara, ‘Tamam ben bebeği istiyorum hazırlan, doktora gidiyoruz,’ de; bakalım ne diyecek?” türü sorularımı hazırladım. Hangi sırayla sorsam diye düşünüyordum ama iş başka çıktı.  </p>
			<p class="paragraf">Arkadaşı bunda kalıyormuş. Eve pencereden girmeye çalışırken, on bir metreden yere düşmüş. Arayan da kapıcıymış. Hastaneye götürmüşler çocuğu.   </p>
			<p class="paragraf">Haydaaaaaa! Aldım telefonu elinden, bir de ben arayayım şu kapıcıyı, olayı sakin sakin anlayayım dedim. Adam daha telefonu açar açmaz, “Öldüüü adam, vallaha öldüüü, pat diye çakıldı yere. Kalbi malbi her yanı durmuş,” dedi.   </p>
			<p class="paragraf">Şimdi, beni eve bırak, sen hastaneye git desem sanki ayıp olacak. En yakın arkadaşı öldü adamın. Ama onunla hastaneye de gitmem sanki garip kaçacak. Bir taraftan da üstüm başım müsait değil. Eve gidip, üstümü değiştireyim diye düşünüyorum ama çocuk öyle bir ağlıyor ki, yani imkânı yok. Ben yanındayım diyerek, hastaneye doğru yol aldık.  </p>
			<p class="paragraf">Kapıcının bana neler söylediğini anlatmadım tabii. Anlatsam çünkü, acıdan arabayı bir tarafa vurur. Yok yere biz de öleceğiz. Bu kadar dramaya gerek yok. Bir taraftan da teselli etmeye çalışıyorum ama nasıl yapacağımı bilmiyorum. Çok umutlandırmak istemiyorum çünkü. Sen yine kendini kötüsüne hazırla diyip duruyorum, tabii faydası olmuyor. Kötü diyince de, beli kırılmıştır, ayakları kopmuştur diye düşünüyor.   </p>
			<p class="paragraf">Ağlaya sızlaya, ara ara arabadan indirip, nefes aldırarak hastaneye ulaştık sonunda. Acile doğru koştuk, dediler “Kırmızı tarafta.”   </p>
			<p class="paragraf">Osi’yi içeri girmeden durdurdum. Ellerini sıkı sıkı tuttum. Gözlerine iyice baktım. Biraz sonra, en yakın arkadaşının ölmüş olduğunu öğrenecekti. Acaba orada mı öğrense daha iyi, benden duysa mı? Yani çocuğun annesi falan da olabilir, şimdi onların yanında duyarsa daha yıkılacaktır. Off hayatımın en zor kararlarından birini vermek zorundayım. Bence, benden duyması daha mantıklı.   </p>
			<p class="paragraf">Hem içeri girene kadar kendini hazırlar. Ailesi falan varsa da onları daha da üzmez. Şimdi kim bilir ne acı, ne keder, ne dert çekecek. Neyse, o acıyla beslenip, büyüyecek. Kader işte. Hepimiz faniyiz bu hayatta. Belki birazdan ben öleceğim, belki sen, belki o. Allah bizi yaratırken beynimize ölümle mücadele kısmını da eklemiş. Metin olmalıyız. Yalnız bunları düşünmesi kolay da ağzımdan hiç bu kadar rahat çıkmıyor. Onun yerine daha çok saçmalıyorum.   </p>
			<p class="paragraf">Dünyanın en geri zekâlıca şeylerini söylemeye başladım. “Hebele hübele ayakkabım sıkıyor” gibi. Yaa of, yani kapıcı da, neden bana böyle bir şeyi söylersin değil mi? Kapının oraya kadar gittik, dayanamadım, çektim Osi’yi kendime.   </p>
			<p class="paragraf">“Osi, arkadaşın ölmüş,” diye en basitinden söyledim. Zaten bembeyaz olan suratı daha da beyazladı. Dili mili içeri kaçtı sanırım. Ayy beyin felci geçiriyor olabilir, neyse korkma Pucca, hastanedeyiz, hemen müdahale yaparlar.   </p>
			<p class="paragraf">Derkennn, içerden bir inleme sesine kafasını çevirdi. Elimi bıraktığı gibi, “SEKOOOOOOOOOO!!!!” diye bağırarak içeriye koştu.   </p>
			<p class="paragraf">Çocuk ölmemiş!!!!! Çok şükür.   </p>
		</div>
	</body>
</html>