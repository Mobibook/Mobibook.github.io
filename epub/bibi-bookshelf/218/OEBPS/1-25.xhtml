<html xmlns="http://www.w3.org/1999/xhtml">
	<head>
		<title>1-25</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-25" xml:lang="en-GB">Sevdiğim çocuk, şerefsiz çıktı amirim.  </p>
			<p class="bos">Sanırım işin en zor kısmı, “Hayırlı olsun evleniyormuşsun?” tebriklerini geri çevirmek.   </p>
			<p class="paragraf">Evet, ulu orta “Arkadaşlar bi yanlışlık oldu, beyefendi eski sevgilisini bana arkadaşım diye tanıştırıp, kızı götümüzden ayırmadığı için evlenmiyoruz,” demesem de, her sorana uzun uzun anlattım. Terapiste de gitmeye utanıyorum. Kadın “Ben sana demiştim!” diyecek. Zaten bu aralar herkesten hep aynı şeyi duyuyorum, “Belliydi, çok hızlı gittiniz, ee biz sana demiştik!”   </p>
			<p class="paragraf">İşin kötüsü, insanlar bunları söyledikçe Osi’yi daha çok savunasım geliyor. Sanki ona sadece ben laf söyleyebilirmişim gibi. Sanırım birinin ondan yana olmasına ihtiyacım var. Ne bileyim, biri de çıksın desin: “Ama iyi çocuktu.”   </p>
			<p class="paragraf">Varsa yoksa, “Onun da aklı beş karış havadaydı senin de, zaten nasıl evlenecektiniz!”   </p>
			<p class="paragraf">Eşyalarımın çoğunu toparladım. Siktirip gidip, şu işkenceden kurtulmak istiyorum. Ben böyle acaba neyi alsam, hangi kalan eşyamı kime bıraksam diye düşünürken, annem aradı. En son, ben seni ararım diyip, bana geri dönmemişti, hayırdır inşallah diyerek açtım telefonu.   </p>
			<p class="paragraf">Sesi o kadar kötü geliyordu ki. Kekeleyerek konuşuyordu. Hem de baya kekeledi. “Evleniyormuşsun” dedi. Yani tamam, acı çekiyorum da oturup anneme olayları anlatacak kadar da ölmedik herhalde. “Hııı” diye geçiştirdim. Ben de mal mıyım neyim, anamdan neyin intikamını alıyorsam. Sanki eski sevgilim. “Evleniyorum ama seni çağırmadım” diye keyifleneceğim neredeyse.   </p>
			<p class="paragraf">“Seni görebilir miyim?” dedi. Önce işim var falan diyecektim de diyemedim işte. “Teyzenlere gelir misin?” dedi. Onu da kabul ettim. Ya şimdi seni kandırmanın âlemi yok, evleniyorum zannetti diye belki bir Trabzon burma takacak. Ne bileyim aile yadigarı yakut bir yüzük falan verecek. Belki altın kemer takacak. Amerika’ya gitmeden önce, ilaç gibi gelir o takacağı altın, var ya.   </p>
			<p class="paragraf">Napim yani ya, şimdi oturup duygusallık yapacak değilim. Zaten günlerdir aşk acısı çekiyorum. Bir de üstüne anne trajedisi çekemem, kusura bakmasın.   </p>
			<p class="paragraf">Teyzemlere çıktım gittim. Kapıyı teyzem açtı, selam sabah bilmem ne. İçeri bir girdim, annem beyaz bir gecelik içinde. Geceliğin arka tarafını tutuyor.   </p>
			<p class="paragraf">Bir bacağı diğerinden çok ince. Saçları dökülmüş. Yüzü çökmüş. 40 kilo bir şey kalmış. Ne diyeceğimi bilemedim. Daha doğrusu ne yapacağımı bilemedim. Ağzım açık öylece kaldım orda. Karşısındaki koltuğa oturdum ama kafam allak bullak.   </p>
			<p class="paragraf">Teyzem konuşuyor işte, evleniyorsun bi haber verir insan falan diye ama teyzemi hiç duymuyorum. Mutfağa gitti, beni de arkasından çağırdı yardım edeyim diye. “Bir senedir çok kötüydü, önce kasları eridi, <span class="CharOverride-12">ms</span> olabilir dediler. Tümör var dediler. Her gün hastanelerde süründü de süründü. En son senin evleneceğini duydu, haber vermedin diye çok üzüldü. Bir de deri hastalığı oldu. Günlerdir içi içini yiyor. Sen arayacaksın da çağıracaksın diye. Aman kızım üzme anneni, az iyi davran. Bak sonra pişman olursun,” dedi.   </p>
			<p class="paragraf">Ayy yarabbim ya, gerçekten teşekkür ederim!   </p>
			<p class="paragraf">Bana neden bunu yapıyorsun? Yani şimdi o kadar şeyin nedeni kendimmişim gibi hissediyorum. “Evlenmiyorum anne, boşuna dert etmişsin” mi desem? Hayır, bir senedir uğraşıyorsan bir haber versene, biz de bir şeyler yapalım. Zaten bu tümör belasıyla yıllardır uğraştığını biliyordum da bu kadar ileri gittiğini hiç düşünmemiştim. Kendimi o kadar kötü hissediyorum ki anlatamam. Çocuk çocuk şeyleri kafama taktığıma mı yanayım? Belki bana altın verir diye kadını kandıracağıma mı?   </p>
			<p class="paragraf">Gittim yanına, hâlâ konuşamıyorum da. Ne diyeceğim “İyi gördüm seni, hadi iyi, iyi!” diye sırtını mı sıvazlasam. Ağzımdan olumlu bir şey çıkmalı.   </p>
			<p class="paragraf">“Ayy inanılmaz kilo vermişsin, neyse bu hastalık, ben de mi olsam ne!”   </p>
			<p class="paragraf">Sonra tabii teyzemin bakışı, annemin anlamaması. Bu da denmez tabii de aklıma da başka bir şey gelmedi. Zaten kadın zar zor konuşuyor. Önce konuşacak bir şey bulamadım. O sessizlik anı var ya, sadece nefeslerin duyulduğu; öyle bir an oldu işte.   </p>
			<p class="paragraf">Önce oturup, Osi’yi uzun uzun anlatacaktım. İşte şöyle şerefsiz çıktı, böyle adi köpek diye. Sonra dedim, ya bari kadına mutlu olacağı bir şeyler söyle. Sanki gerçekten evleniyormuşum gibi, internetten acelece gördüğüm gelinliklerin fotoğraflarını gösterdim. “Hangisini seçelim, bak hangisi olsun?” diyerek.   </p>
			<p class="paragraf">İşte ev eşyalarını falan sordum salak salak, “Sence en iyisi bu mu bu mu,” diyerek. Ardından, “Beraber şuraya gideriz, buraya gideriz,” dedim. “Ayy Osi seni tanısa çok sever, yok öyle bayılır” dedim.   </p>
			<p class="paragraf">“Osi beni böyle görmesin!..” –yaraları için doktor bir merhem vermiş– “Ondan sonra görsün olur mu?” dedi.   </p>
			<p class="paragraf">Ayyy, içim dağlandı. Offf offfff.   </p>
			<p class="paragraf">Evren artık bu kadını affetmem için var gücüyle uğraşıyor, yapacak bir şey yok. Kuzu kuzu affetsem yine iyi, bir de beni utandırıyor. Yani her “Anneme kırgınım, yaptıklarını unutamıyorum,” dediğim an, kadını hep karşıma daha kötü bir halde çıkartıyor. Demek ki kötü olmasını da istemiyorum. Niye isteyeyim ki, aslında bakınca tek istediğim çocukluğum için benden özür dilemesi. Pişman olduğunu söylemesi. Bir tek bu.   </p>
			<p class="paragraf">Bütün kırgın olduğumuz insanlar için aslında istediğimiz şey bu değil mi? Yani bana yaptıklarından sonra perişan olmuş, sürünmüş ne önemi var. Benim yaramı hafifletmiyor. Bana yaptıkları için üzülmüş olması önemli.   </p>
			<p class="paragraf">Osi hariç tabii. O inşallah acılar içinde geberir! Bir buldozerin altında kalır ve kemikleri bile bulunmaz. Hafızasını kaybedip, bir ormanda kaybolur. Ayılar tarafından tecavüze uğrar. İnşallah Rus mafyası onu kaçırır, götünden içeri eroin sokup ülkeye sokmaya çalışır. Sonra polisler onu yakalar ve karnını deşerek eroinleri çıkartmaya çalışırlar. O sırada da eroinler bağırsaklarını patlatır, bütün iç organları etrafa dağılır.   </p>
			<p class="paragraf">Onun pişman olmasını da istemiyorum, sadece gözlerimin önünde geberirken bana yalvarmasını istiyorum!   </p>
		</div>
	</body>
</html>