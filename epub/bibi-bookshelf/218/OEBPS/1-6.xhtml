<html xmlns="http://www.w3.org/1999/xhtml">
	<head>
		<title>1-6</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-6" xml:lang="en-GB">Hayaller Samantha Jones; gerçekler Kınalı Yapıncak.  </p>
			<p class="bos">Sürekli beraber olduğunuz bir kız grubunuz varsa, regl tarihleriniz nedense bir süre sonra ortak oluyor. Bunun nasıl bir bilimsel açıklaması var, vallahi bilmiyorum. Bilen varsa ve beni aydınlatırsa sevinirim. Bana göre, dünyayı ele geçirmememiz için bu böyle, çünkü tam, tüm dünya kadınların elinde olacak, erkek ırkının canını okuyacağız, büyük bir aydınlanma yaşayacağız derken; hooop topluluklar halinde aynı anda o öfkeyi, o siniri, o açlığı, o anlamsız azgınlığı, o meme ağrılarını, kasık uyuşmasını çekerek gerçek hedefimizden uzaklaşıyoruz. Bir de toplumun “herkes regl oluyor, abartmayın!” masallarını dinliyoruz. Hepimiz, Ayşe de aynı çekiyor, Fatma da diye kendi acımızı normalleştiriyoruz. Bana göre bu PMS denilen hadise, dış mihraklar tarafından bize oynanmış bir oyun.  </p>
			<p class="paragraf">Kadınların yükselmesini istemeyen, erkek egemenlerin yapmış olduğu pis bir düzenin kuralı. Beyin ameliyatı yapılıyor, kalp nakli yapılıyor, benim yüzümü alıp, sana takıyorlar da hâlâ bu PMS dönemi dalgalanmalarımızın bir çözümü yok! Elbet bir gün ayaklanacağız ama önce şu regl bitsin sonra. Şu an her yanım şiş şiş çünkü, ayaklanmayı bünyem kaldıramaz.   </p>
			<p class="paragraf">Neyse işte, biz böyle aynı ana denk getirdiğimiz regl günlerimizi kızlarla parti kıvamında yaşamaya karar verdik. Orta sehpayı bir sürü abur cubur, leş leş yiyeceklerle dolduruyoruz. Üzeri peluşla kaplanmış sıcak su torbalarımızı ya ayağımıza ya da karnımıza yerleştiriyoruz. <span class="CharOverride-11">Sex and the City</span> bölümlerinden izliyoruz. Ardından, youtube’da acıklı köpek videolarına bakıp ağlıyoruz. Bazen birbirimizle kavga ediyoruz. Kavgalar büyümeye başlayınca, “hormonlar, hormonlar” diyerek duruyoruz.   </p>
			<p class="paragraf">Yine o aylık klasik regl partimiz için benim evde toplandık. Hep beraber dizi izlerken, bana o çocuktan bir mesaj geldi. Yaa buna artık o çocuk demeyeyim. Bir rumuzu olsun bunun. Belli ki başıma çok bela olacak. Meyve-sebze rumuzu da koymak istemiyorum. Çünkü ne zaman kimi yiyecek rumuzuyla yazsam sonrasında mutlaka o kişiyle sevgili olduk. O yüzden, adına benzeyen bir şeyle seslenebilirim. Evet, bundan sonra onun adı OSİ!  </p>
			<p class="paragraf">Osi mesaj atmış, “Yaklaşık 12 saattir karşılaşmadık, başına bir şey mi geldi?” diye. Cevap yazmadım. Ne yazcam ya, saat gece on bir olmuş; üstüne ağzım kokuyor zannediyor. Maksat yılışıklık olsun diye atmış. Ben bunların ciğerini bilirim. Bu gece götürecek birini bulamamıştır, bari bunda şansımı deneyeyim demiştir. Hatta benden önce üç-beş kişiye daha mesaj atmadıysa ne olayım.   </p>
			<p class="paragraf">Diziyi izlemeye devam ettim. <span class="CharOverride-11">Sex and The City</span>’nin Samantha’sını biliyorsundur diye umuyorum. Hani sürekli tek gecelik aşklarla takılan. Kızlarla onu tartışmaya başladık; elli yaşında Samantha Jones olmak ister miyiz diye. Valla bizimkilerin hepsinin meğersem idolü bu kadınmış. Nasıl idollükse bu, bir tanesi tinder’ı telefonuna yükledi, tinder’ın en büyük özelliği vur-kaç yapmanken; ilk yazıştığı çocukla aylarca çıktı, artık evlenme noktasına kadar geldiler. Diğerinin zaten senelerdir sevgilisi var. Zodi desen, aşk arıyor, tek gecelik ilişkilerden tiksiniyor. Ama lafa gelince hepsi birer Samantha. Yaaa bırakın, dedim Allah aşkına. Orada işte, benim gözden kaçırdığım bir şeyi yüzüme vurdular.   </p>
			<p class="paragraf">Bir şeyi ne kadar çok istersen oluyor hadisesi yalan. Sen istediğin şeyi unutana kadar evren sana onu vermiyor.   </p>
			<p class="paragraf">O yüzden, neyi istiyorsan tam tersi gibi davranacaksın. Lisede “Bu kız asla evlenmez,” dediğimiz, fallik Banu’nun ilk evlenip, iki de çocuğunun olmasının nedeni bu. 5 senedir aynı adamla beraber olan Büşra’nın ise avucunu yalamasının nedeni de bu.  </p>
			<p class="paragraf">Eeee sikecem bu kişisel gelişim kurallarını. Ulan çok isteyin, kırk kez isteyin, hep isteyin, hedefinizi belirleyin demedi mi bunlar? Şimdi tam tersini yapın olayı da nereden çıktı!   </p>
			<p class="paragraf">Kızların hepsi aynı anda bana doğru döndü, “İşte o yüzden Pucca, en son sen evleneceksin.”  </p>
			<p class="paragraf">En son ben evlencem, en son ben! Herkesin mutlu bir yuvası olacak, herkes kocalarıyla market alışverişine çıkacak; ben evde hâlâ <span class="CharOverride-11">Sex and The City</span> izleyip, bulgur pilavı yiyeceğim. Köpeğim Puki bile büyük ihtimalle hayatının aşkını bulacak ama ben yapayalnız, kimsesiz olarak hayatıma devam edeceğim. Hayır ya hayır! İstemiyorum bunu.   </p>
			<p class="paragraf">Her ne kadar terapistim üç ay boyunca aşk, ilişki yok dese de en azından Samantha gibi takılabilirim. Yani takılmış gibi yaparım. Sanki herkesle flört ediyormuş gibi. Ama bir şey yaşamadan. Herkese mavi boncuklar dağıtıp, sonra hoooop bir anda hayallerimin beyaz atlı prensi Amerika’da karşımda. Amerika’ya gidene kadar sahte Samantha Jones olabilirim. Çünkü Charlotte evlilik, çocuk diye kıçını yırttı da, ne oldu?   </p>
			<p class="paragraf">Hemen Osi’ye mesaj attım. İlk mavi boncuk hakkımı bu çocuktan kullanayım dedim. Mesajım da yalnız, “☺”  </p>
			<p class="paragraf">Bu. Yani anlamı, “Ayıp olmasın diye sana yazıyorum. Lütfen muhabbeti daha uzatma.”   </p>
			<p class="paragraf">Bunun karşılığında yazacak bir şey yok nasılsa. Merkür retro’dayız; retro’da başlayan ilişki sürmez! İşimi daha garantilemek için astroloji haritama baktırdım. Evet, hayatım Haziran’dan sonra değişiyor ama ilişki namına bir şey yok. Falcılara tövbe ettiğim için telefon uygulamasından baktırıyorum sadece. Bence onlar tövbeye girmiyor çünkü. Dört kez baktırdım, dördünde de Osi çıkmadı.   </p>
			<p class="paragraf">Kızlar hemen Osi’yi araştırdı, asla ilişki yaşayacak bir erkek değil. Benim tarzım hiç değil. Ve en önemlisi ben onun tarzı hiç değilim. Memlekette ne kadar orospu kılıklı varsa, çocuk hepsini takip etmiş çünkü. Instagram’da takip ettiklerinin tümünün meme ölçüsü 80D cup. Paylaşımları, kız düşürme üzerine. Kendine hayran, devamlı eli saçında, sürekli zayıf çıktığı profilden poz veren, fotoğrafların altına “dünya sikime minare” tarzı sözler yazıp; Twitter’ını dünya barışı, sosyal sorumluluk, birlik ve beraberlik içinde bırakmış. Bence eşsiz bir kurban! Hadi bakalım başlıyoruz.   </p>
		</div>
	</body>
</html>