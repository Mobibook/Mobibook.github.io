<html xmlns="http://www.w3.org/1999/xhtml">
	<head>
		<title>1-17</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-17" xml:lang="en-GB">Meğer ben seni  hiç tanımıyormuşum.  </p>
			<p class="bos">Godik ve dünya iticisi arkadaş grubu bizi milyon yılda bir görünen yıldız kaymalarını izlemek için kampa çağırdı. Bu arada bu yıldız kaymaları geçen sene de vardı, bi önceki sene de. Bu NASA da bizi mi düdüklüyor nedir? Her sene “İlk kez bu kadar yakından,” diye diye yediler ömrümüzü. Başta Osi’ye ayak uydurayım, “Bak ben çılgınlıkların kızıyım, hareketin, neşenin prensesiyim,” ayağıyla kamp olayına delice sevinmiş gibi yaptım ama oğlum ben ne anlarım kamptan.   </p>
			<p class="paragraf">En son ilkokulda izciydim, bize “bu da kamp sayılır” ayağına teneffüslerde okulun arkasını temizletirlerdi. Bir de sanki her yaz bir ay, dağlara çıkar, doğayla bütünleşir, kafamı dinlerim gibi bir hava estirmişim ki Allah Allah!   </p>
			<p class="paragraf">Mordoğan’da onların bildiği, daha önce de kamp yaptıkları yere gittik. Çadırları kurdular. Yalnız, o çadırlar kurulurken aklıma gelen tek şey, “Ben onun içine nasıl sığcam,” oldu. Minnacık gözüküyor o.   </p>
			<p class="paragraf">Ben ne bileyim, iftar çadırı gibi kocaman bir şey olur diye ummuştum. Hayır, Osi’ye de bakıyorum, hayatta ikimiz oraya sığamayız. İnşallah Osi, “Ben temiz havada yatmak istiyorum, toprağı sırtımda hissetmek istiyorum,” gibi şeyler düşünür de gece dışarda yatar. Dur, ben ona bir iki gaz vereyim, “Toprakta uzanıp yatmak inanılmaz sağlıklıymış,” gibisinden...   </p>
			<p class="paragraf">Osi’nin en sevdiğim huyu bu. Anksiyetesi ve panik atağını istediğim her alanda kullanabiliyorum. “Bu iyi geliyor, bu sağlıklı,” dediğim an, inanıyor. Büyük ihtimal yaptığım şey etik değil ama olsun. O artık benim kocam sayılır. İstediğim her şeyi üstünde deneyebilirim.   </p>
			<p class="paragraf">Böyle grup aktivitelerinde çok başarılı bir insan sayılmam. Misafirlikte de öyleyimdir. Hani o, şey kızlar var ya; masayı iki dakikada toplayan, elâlemin bulaşıklarını yıkayan, “Ben hallederim ya,” diyerek, ev sahibine iş yaptırmayanlar. Onlara hep gıptayla bakmışımdır. Çünkü ben misafirliğe gittiğim zaman, o götümü sadece tuvalete giderken kaldırırım. Zaten kendi evimde yeterince yapıyorum, bi de orada yapacaksam ne anladım ben misafir olmaktan.   </p>
			<p class="paragraf">İşte böyle grup muhabbetlerinde de kendimi misafirlikteymiş gibi hissediyorum. Bir işin ucundan tutmak aklıma gelmiyor. Daha doğrusu ne yapacağımı bilmiyorum.   </p>
			<p class="paragraf">Birileri çadırı kuruyor, diğerleri yemeklik malzemeleri toparlamaya çalışıyor, Osi ise her işi yapmaya çalışıp, aslında hiçbir şey yapmıyor. Her şeye karışıyor, yok o sopayı şuradan koyacaksın, vay bunun burası hatalı diye diye milletin kafasını sikiyor.   </p>
			<p class="paragraf">Bence bu gruba faydalı olacaksam, Osi’yi bunların yanından alıp götürmem lazım. Çünkü gerçekten, hayatımda bu kadar iş bilmeyip çok konuşan adam bir tek bu vardır sanırım. Bir insanın her konu hakkında konuşacak şeyi olabilir mi ya.  </p>
			<p class="paragraf">Aldım onu, biz de etrafı gezelim, ortam taraması yapalım diye, dağ bayır yürütmek için kaldırdım yerinden. Offff bu da “millete ayıp olacak” içinde bıraktı beni. Bi de öyle inandı ki onsuz iki sopaya çarşaf geçiremeyeceklerine. “Onlar halledemez şimdi, bak gece devrilir her şey üstümüze,” diye diye içimi şişirdi.   </p>
			<p class="paragraf">Kara kara gece nasıl uyuyacağımı düşünüyorum şu an. Baktım, Osi çadır kurmaya çok meraklı, en azından, “kız bir işe yaramadı, götü yaydı ama sevgilisi uğraştı” desinler diye yanlarına döndük. Sağolsunlar bitirmişler.   </p>
			<p class="paragraf">Yemek, deniz, o bu şu derken akşam oldu. Tabii ki bütün klişeleri kullanacaklardı ve ateş yakmaya karar verdiler. Oysa hepimizin altında araba var. Binsek arabaya, şehrin içine iner, orada ne yapıyorsak yapar, sonra buraya geri dönerdik. Yani şu an ateş yakıp, etrafında çember çizmek ne bileyim...  </p>
			<p class="paragraf">Osi de çok heyecanlı, çocuk gibi ne olsa seviniyor. Ateş yandı diye mutluluktan geberiyor şu an. Tabii ki mendeburluğumu göstermiyorum. Ben de çok mutluymuşum gibi kimi ısıtacağını anlamadığım o sikko ateşe bakıp, “Ayyy çıldırıyorum, hayatımın en güzel anı” çığlıklarını atıyorum.   </p>
			<p class="paragraf">Ateşin etrafına oturduk, şarkı söylemeye başladık. Tahmin et, aramızda sesi güzel olan kişi kim? Tabii ki ben değilim. Sesim, bir eşşeğin doğum yaparken çıkardığı inlemeler gibi. Hayatta en kıskandığım şey sesi güzel insanlar. Çünkü böyle ortamlarda hemen kendini ortaya atıyorsun. Sen atmasan bile, yanındakiler zaten seni işaret ediyor. Güzel resim çizebilme yeteneğin falan külfet mesela. Çünkü millet senden sadece, “ehüehü beni de çizsene” diye gereksiz şeyler istiyorlar. Yeteneğimi neden köpek götüne benzeyen suratını çizerek harcıyayım ki? İşte ne diyordum, hah sesi güzel olan kişi, tabii ki Godik! Kendini ortaya atıverdi gereksiz karı.   </p>
			<p class="paragraf">Hepimiz yaldır yaldır şarkı söylerken, bi baktım bi anda uzun hava okur gibi nağme yapa yapa girdi, o girince tabii herkes sustu. İçli içli söylemeye başladı. Şimdi ne gerek var yani, şurada eğleniyoruz. Sibel Can mısın sen, Bülent Ersoy musun? Bu arada böyle konuştuğuma bakma, sinir olduğum belli olmasın diye, “Sesin ne güzelmiş” diye övdüm övdüm durdum. Hani bazen kıskandığın belli olmasın diye abartırsın ya ben de abartıp, istek şarkı olayına bile girdim. En son kıza, “Makber” belasını söyletmeye kalkınca insanlar bi sıkıldı. Herkes bir tarafa dağıldı.   </p>
			<p class="paragraf">Ben de yiyeceklerin olduğu kısma geçtim. Acaba bize yeter mi, suları bizim çadıra kimse görmeden nasıl zulalarım diye plan yaparken, Godik yanıma geldi oturdu. Yanıma oturmadan önce tabii yirmi beş tane squat’ını yaptı. Bu kız da her fırsatta, çömelip çömelip duruyor. Günde bilmem kaç kere yapması gerekliymiş, onu bütün güne yayınca daha kolay oluyormuş.   </p>
			<p class="paragraf">Her sıçar gibi çömeldiğinde de gözü sürekli gözümde. Sanki beni, “Zaten benim götüm güzel, götü tepsi gibi olan sensin. Azıcık hareket etmen iyi olur,” diye utandırıyormuş gibi geliyor. Ama kusura bakmasın. Evet bugün, aşure kazanı gibi göt moda olabilir ama yarın ne bileceğim düz götün moda olmayacağını? Sonra arkamda kocaman bir et yığınıyla ne yapacağım? O sebeple ben o moda olana kadar beklemeye karar verdim.   </p>
			<p class="paragraf">Neyse, işte geldi ben yine bana sporun faydalarından falan bahsedip, çıldırtacak diye düşünürken, Osi ile nasıl beraber olmaya başladığımızı falan sordu. Ardından diğerleri yanımıza geldi. Ben tam böyle, otobüsten atılma olayını anlatırken, Godik araya girdi.   </p>
			<p class="paragraf">“Yaa bizim de böyle bir anımız olmuştu hatırlıyor musun?” diye nişanlısına baktı. Çocuktan yine bir hareket yok tabii. “Zaten o anıyı büyük ihtimalle sen tek başına yaşadın. Bu malın dünyadan haberi yok kızım,” demeyi çok istedim. Ardından bir şeyler anlattı ama komik desen komik değil. Heyecanlı desen alakası yok. Yani sırf anlatmak için anlattı. Hikâyesi bitti, dedim tamam anlatmaya devam edebilirim. İşte, “Otobüste Osi ayakkabılarını çıkardı,” dedim. Yine pat diye girdi.  </p>
			<p class="paragraf">“Osi yaa hatırlıyor musun, bir kere plajda sen ayakkabılarını kaybetmiştin.”  </p>
			<p class="paragraf">Ya şimdi ne alaka amk. Beni kötü kötü konuşturuyorsun. “Bir sus anlatayım artık şu hikâyemi” diyorum ama yok, bir türlü fırsat vermiyor. Hayır, soruyu soran da sensin. Bu kızın neresini seviyorlar cidden anlamıyorum ya. Bence anne karnında, ikizinin cenini falan yemiştir, o derece kötü, kıskanç biri. Valla bak, kimse fark etmemiş olabilir ama ben hissediyorum bu kız kötü biri. Şu an hikâyemi ağzıma tıktı diye demiyorum ama valla kötü biri. Yine anlattı aptal aptal bir şeyler. Bu kez hevesim kaçtı tabii. Anlatır mıyım...  </p>
			<p class="paragraf">Bu kez de soru sormaya başladı, işte “Sizin de ‘hiçkimseyle evlenmezsem senle evlenirim’ diye söz verdiğiniz olduğu mu?” dedi. Ayy kim olmadı ki, önümüze gelene zamanında evde kalırsak söz verdik. Ama ne oldu, herkes evlendi, herkessss. Tabii ki bunu orada anlatmadım. Onun yerine, “O ne öyle ya, gerçekten evlenen var mıdır ki? Çok saçma,” dedim. Bu da hemen, “Mesela benim vardı söz verdiğim biri. Hatta çocukluk aşkımdı,” dedi.   </p>
			<p class="paragraf">Ben hemen tabii nişanlısına baktım. Bunda da iyi cesaret, çocuğun yanında dediği laflara bak hele. Aslında, adamın dünyayla ilişiği kesilmiş zaten. Ne dese duymuyor ama bunu söyleyince kafasını bir kaldırdı, öyle bir bakış attı ki Godik’e ilk defa, bir yaşam belirtisi gösterdi. Bence zaten bilerek yaptı, sinsi pislik. Adam kıskansın diye. Kıskansın ya o da birazcık. Yani tamam, kızı sevmiyorum ama nişanlısı da fazla odun.   </p>
			<p class="paragraf">Ortam biraz gerilir gibi oldu, dağıtmak için bu kez Tabu oynayalım dediler, ona da eyvallah diyerek başladım. Osi, ben, Godik aynı takımdayız. Sessiz sinema, tabu gibi oyunlarda bir kere inanılmaz iyiyimdir. O yüzden kendime güvenim tam. Ama takımıma güvenmiyorum. Osi’ye güveniyorum ama Godik bizi yarı yolda bırakır gibi geliyor. Onu diğer takıma atmaya çok uğraştım ama zamk gibi yapıştı karı bize. Oyun sırasında ama bir şeyi fark ettim. Biz Osi ile birbirimizi hiç tanımıyoruz.   </p>
			<p class="paragraf">Godik ve Osi yazlıktan arkadaş olmalarına rağmen, leb demeden leblebiyi anladılar. Sürekli, “Hani şunu şöyle yapmıştık, neydi o?” diyor, diğeri pat diye cevabı söylüyor. Kendimi o kadar yabancı, kimsesiz hissettim ki, onlar her bildiğinde.   </p>
			<p class="paragraf">Arkadaşlarımı özledim. Onlar olsaydı burada, daha iyi olurdu. Osi’nin arkadaşlarını hiç tanımıyorum. Yani şu an Blair Cadısı olayına girseler sıçtım. “Kusura bakma Pucca’cım biz aramıza giren yeni kişiyi kampa getirip, bağırsaklarını deşeceğiz. Osi seni o yüzden yanımıza getirdi,” dese, diyecek lafım yok. Benim ne işim var ya burada. Keşke Zodi’ler yanımda olsaydı.   </p>
			<p class="paragraf">Benim Osi ile hiç anım yok. Osi ile aramızda geliştirdiğimiz bir dil yok. Osi benim ne sevdiğimi bilmiyor. Osi hatta benim kim olduğumu bile bilmiyor. Bu siktiğimin kampını bile sevdiğimi zannediyor. O her şeye heyecanlı, her şeyde keyifli.   </p>
			<p class="paragraf">Acaba yine her zaman olduğu gibi geri zekâlı bir hayalin peşinden mi gidiyorum? Yani, Godik mesela gerçekten evlenmek üzere olan biri. Çocuk ona evlenme teklifini yapmış. Gelinliği hazır. Arkadaşları bekârlığa vedası için uğraşıyor. Nerede oturacakları belli. Çocuğu ne zaman yapacakları bile planlı. Peki bizim? Ortada hamamı görse tasına âşık olan bir çocuk var; karşısında o tası hayatın anlamı yapacak bir kız.   </p>
			<p class="paragraf">Birbirimize uygun muyuz daha onu bile bilmiyoruz. Ben çok mu kapıldım buna, ya yine diğerleri gibi götümün üstüne düşersem? Ya bu da başlı başına hata olursa? Ya sadece Osi için bunlar eğlenceli bir oyundan ibaretse? Tatil bitip, evlerimize döndüğümüz zaman benden sıkılırsa? Ya gerçek beni gördüğü zaman yorulursa? İlk defa içime bir korku düştü, büyük bir korku hem de. Osi’ye baktım. O kadar yabancı geldi ki...  </p>
			<p class="paragraf">Yıldızların kayma zamanı gelince, ateşi söndürdük. Herkes yattı, gökyüzüne bakarak yıldızları izlemeye başladık. Büyük bir yıldız kaydı, Osi bana doğru döndü, “Hiç ayrılmayalım!” dedi, yanağımdan öptü. Elimi daha sıkı sıkı tuttu.   </p>
			<p class="paragraf">Başka bir yıldız daha kaydı, Osi’ye doğru baktım. “Ne olur Allahım bana bir işaret gönder, yanlış yapıyorsam,” diye içimden geçirdim. Dışımdan ise, “Ayrılırsak eğer yıldızların da senin de ağzına sıçarım!” dedim.   </p>
		</div>
	</body>
</html>