<html xmlns="http://www.w3.org/1999/xhtml">
	<head>
		<title>1-8</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-8" xml:lang="en-GB">Adımın sonuna koyduğun iyelik ekim. Bir tek bunun için bile seni severim.  </p>
			<p class="bos">Hayatımın en saçma gecelerinden birini yaşadım dün gece. Osi’nin arkadaşı hastanedeyken, biraz yanında kalır, sonra eve dönerim diye düşünüyordum. Çocuğun bir gece orda kalması gerekli neticede, Osi de yalnız kalmasın diye diğer aradaşlarını çağırdı. Hastane bir anda bir sürü az ünlü dizi oyuncusu ile doldu. Ama o kadar az ünlüler ki anneleri bile hangi dizide oynadıklarını bilmiyordur büyük ihtimalle. Osi işte hastane işlemleriyle uğraşırken ben de kantinde bunlarla oturuyorum.   </p>
			<p class="paragraf">Osi gelsin de vedalaşıp gideyim diye bekliyorum. Bir taraftan da kalksam mı gitsem mi acaba diye kendi kendime düşünüyorum. Çünkü muhabbetleri inanılmaz bayık. Arkadaşları orada can çekişiyor, bunlar yok onun oynadığı dizinin reytingi şu kadar, vay onun başrolü bu kadar alıyor, işte onun menajeri bu, bilmem kimin kaşesine şu kadar vermişler...   </p>
			<p class="paragraf">Eeeeh, bari dedikodu yapın. Kim kimle berabermiş falan konuşsalar bir nebze eğlenceli olur da... Bunlar da resmen içimi şişirdi. Osi geldi sonra, dedim hadi gidebilirim sonunda.  </p>
			<p class="paragraf">Kalktım, tam vedalaşırken Osi’nin arkadaşlarından biri ismimle dalga geçti. “Pucca ne ya, poğaça gibi?”  </p>
			<p class="paragraf">Gecenin yarısı zaten yorgunluktan ölüyorum, bir şey söylerdim de dedim hiç muhatap olmaya gerek yok. Onun yerine siklememeye karar verdim. Sonra devam etti, “Ya sen şimdi kitap falan mı yazıyorsun? Pucca diye. Neden Pucca yani? Başka bir şey bulamadın mı?”   </p>
			<p class="paragraf">Buna cevap olarak, “Ananın amını buldum,” denilir; seksist bir küfür olduğu için demedim. Bu hiç soluksuz devam ediyor, “Pucca da Pucca. Pavyondan çıkmış kız ismi gibi” dedi, sonrası korkunç!   </p>
			<p class="paragraf">Osi, nasıl oldu anlamadım ama “Sen ne diyorsun lan!” diye yanımdan bir anda çocuğu bir aldı, yerde sürükleyerek dış kapının oraya götürdü. Bir taraftan tekme atıyor, diğer taraftan kafasını yere vuruyor çocuğun. Bütün arkadaşları ayırmaya çalışıyor ama yok!   </p>
			<p class="paragraf">Koşarak hemen güvenliğe gittim. Geldiler, kimse Osi’nin elinden alamıyor çocuğu. Her taraf kan içinde. Çocuk ölecek! Polisler geldi, ikisini de nezarethaneye alacaklar şimdi. Hemen araya girdim, polislere dedim ki, “Nişanlımla buradan geçerken, bana laf attılar. O da yediremedi, saldırdı. Kim olduklarını bilmiyoruz.”  </p>
			<p class="paragraf">Aldılar ayırdılar bunları. Osi’yi tuttular, “Tamam abicim, hadi siz gidin, uzaklaşın yengeyle,” diye bana doğru verdiler. Ben de tuttum kolundan, hemen taksi çevirdim, bindik, bizim eve geldik. Kafası falan yarılmıştı, pansuman yaptım. İşte bir saat, telefon trafiği içinde kaldı. Yok onu öyle öldürcem, yok ona şunu yapcam. Tamam işte be, ne abartıyorsun, dövdün bitti. Baktım enerjisini kavgaya doğru veriyor. İlle gidip çocuğu daha çok dövecek. O haliyle Osi’ye evi temizlettim.   </p>
			<p class="paragraf">Vileda sopasını aldım, o sağa sola doğru dönüp dururken, eline verdim. Sildi etrafı. Bulaşıkları falan dizdirdim, öfkeli öfkeli bir şeyler anlatırken. Ne yapayım, yoksa hastaneye gidip, arkadaşının kırılmadık kemiğini bırakmayacaktı.   </p>
			<p class="paragraf">Ya bu erkeklerin bizim için başkasını dövmesi, dışarıdan bakınca iğrenç görünüyor ama içeriden inanılmaz garip bir haz vermiyor mu sana da?   </p>
			<p class="paragraf">Yani bu, ilk çağlardan beri DNA’larımıza işlemiş, mamutlarla dövüşen erkeğin mağaramız için uygun olması düşüncesinden mi? Yoksa çocukken izlediğimiz o geri zekâlı dizilerden mi bilmiyorum? Deli Yürekler, Aynalı Tahirler falan. Kafamıza “erkek dediğin senin için herkesi döver” mesajını yüklüyor. Bir noktadan sonra erkeği koruma köpeği gibi görüyoruz. Basss oğlum, tut oğlum, ısır oğlummm! Tabii ki arkadaşlarıma “Allahım inanılmaz iticiydi, korkunçtu yani” diye anlattım bu olayı ama içten içe o gururlanmayı yaşamadım dersem yalan söylemiş olurum.   </p>
			<p class="paragraf">Artık gecenin gazından mı, yorgunluğun verdiği geri zekâlılıktan mı hiç bilmiyorum ama sabaha kadar uyumayıp, sabahın köründe Osi ile beraber Ankara’ya gittim. Film mi ne, çekimi varmış, senaryo okumasına gidecekmiş. Akşamına geri dönecekmiş. Bana “Sen de gel” dedi. Dün benim için kavga etti, benim de onunla gitmem lazım diyerek kabul ettim sanırım.   </p>
			<p class="paragraf">Uçakta sadece, “Benim burada ne işim var,” diye düşünüp, Osi’yi sakinleştirmeye çalışıyordum. Allahtan o kadar uykusuzdu ki, yorgunluktan atağı öyle çok coşmadı.   </p>
			<p class="paragraf">O senaryo okumasına gittiği sırada ben de otelde ayı gibi uyudum. İşi bitti, o geldi uyudu ben yemek yedim. Osi ile Ankara’dan günübirlik dönüşümüz tabii ki otobüsle oldu. Onu uçağa binmeye ikna edemedim çünkü. Yok, ne yapsam, olmadı. En son, orada olan arkadaşlarını ziyaret ettiğimiz için ne kadar içtik hatırlamıyorum. Otobüse biniş anımızı bile hatırlamıyorum.   </p>
			<p class="paragraf">Tek hatırladığım, koltukta iki büklüm yatarken, Osi’nin kulağımın dibinde bir şeyler anlatmaya çalışıyor oluşuydu. Bütün gün yol çekmişim kurban olduğum, bu da beyin artık, diye Osi’yi uyutmaya çalışıyorum ama nafile. Çocuk uyumuyor! Nasıl bir enerjiyse bu, soluksuz bir şeyler anlatıyor. Ben de inatla, uykusu olduğuna inandırmaya çalışıyorum. “Bak, kafanı şuraya koy. Gel dizime yat. Ayakkabılarını çıkar uzat ayaklarını,” gibisinden akıl vermeye çalışıyorum.   </p>
			<p class="paragraf">Onu böyle tam kıvama getirdim, otobüste uyumanın o tatlı duygusunu hissedecekti ki, muavin geldi yanımıza, Osi’nin omzuna ayı gibi çöreklenerek, “Gardaş, o ayakkabıları giy, ayağını da yere uzat!” diye böyle itici bir uyarı yaptı.   </p>
			<p class="paragraf">Tabii böyle bir olayda sessiz kalamazdım, Osi ağzını açmadan hemen muavine, “Bu nasıl bir üslup?” diye konuya girdim. Ardından hemen, ayağa kalkarak “Yetkilin kim senin, onunla görüşmek istiyorum. Bizimle nasıl böyle konuşabilirsin, her şeyin bir adabı vardır,” diye devam ettim.   </p>
			<p class="paragraf">Hayır, bunları söylerken ne düşünüyordum acaba? Yetkili kim olacak, şoför tabii! Adam arabayı durdursun, muavine mi çıkışsın istedim, ne istediysem artık. Ya da tüm otobüsün muavini cık cıklayıp kınamasını bekledim herhalde ama muavin tabii beni pek sallamadı, “Ayakkabı çıkartmak yasak” dedi, öne doğru yürüdü.   </p>
			<p class="paragraf">Ben kaldığım yerden devam ettim. “Nerede yasakmış? Bana bu kuralı gösterir misin? O yasak nerenin yasağıymış?” diye biraz daha inat ettim. Yolculardan birkaç mırın kırın duydum ama muavine gibi gelmedi hiç. Sanki bana söylüyorlardı. Osi de “Tamam Pucca, sakin ol,” diye beni oturtmaya çalışıyordu ama bi kere gaza gelmiştim.   </p>
			<p class="paragraf">“Belki sakat bu adam, belki hastalığı var? Ne hakla gelip ayakkabılarını giymesini istersiniz. Kokmuyor da ayakları. Kokuyor mu Osi, baksana bi...”  </p>
			<p class="paragraf">Muavin ya sabır diyip o dar koridoru yürümeye devam etti. Onun bu ilgisiz hali daha çıldırttı beni tabii.   </p>
			<p class="paragraf">“Öyle çekip gidemezsiniz beyfendi, bana cevap verin. Hangi kanunda yasakmış ayakkabı çıkartmak!”   </p>
			<p class="paragraf">Adam şöyle bir arkasına baktı, gözlerini devirerek, “Ya bir sus işte, senle mi uğraşacağım?” dedi, sonra kıyamet koptu.   </p>
			<p class="paragraf">Osi bir anda ayağa kalktı. O kedi gibi duran adamın içinden bir canavar çıktı.   </p>
			<p class="paragraf">“Sen kime sus diyorsun laaaan!” diye adama doğru bir uçtu. Ben “Ay napıyorsun Osi, abartma sen de,” diye onu tutacakken, ağzından bir anda “Sen karıma nasıl sus dersin!’ diye bir cümle çıktı. Artık Allah mı söyletti ne oldu vallahi bilmiyorum. Karım dedi. Ayy bana karım dedi.   </p>
			<p class="paragraf">Kız, karısı oldum ya adamın bi anda. O kısımda birtakım çirkin hareketler oldu tabii. Sanırım biraz itişip kakıştılar. O tarafa çok hâkim olamadım. O sırada çünkü evlendiğimiz zaman onun evinde mi yaşarız, bende mi diye düşünüyordum. Hatta öyle ki kendimi bir anda otoyolun ortasında buldum.   </p>
			<p class="paragraf">Bizi otobüsten attılar! Sabaha karşı Sapanca’da yolda iki avanak öylece kaldık. Karı koca mı demeliydim acaba. Her ne kadar Osi, ne bok yiyeceğiz diye biraz panik olmuş gibi gözükse de benim ağzım kulaklarımdaydı.   </p>
			<p class="paragraf">Allahın sevdiği kuluymuşuz, mola yerinden hemen sonra otobüsten atılmışız. Bir 15 dakika yürüyüp, mola yerine geldik. Orada bir taksi çağırıp, eve onunla gitmeye karar verdik.   </p>
			<p class="paragraf">Daha garip ne olabilir diye düşünüyordum ki, taksiyi gördüm. Taksici, taksinin içini âdeta küçük bir pavyona çevirmiş. Arabanın belli yerlerinden garip renkler fışkırıyor. Her an bir konsomatris yanıma oturup, bana büyük rakı açtıracakmış gibi bir his var içimde. Bir de arabanın içine mini televizyon koymuş. Televizyonda da yol boyunca Adnan Şenses’in bütün klipleri dönüp duruyor.  </p>
			<p class="paragraf">Ses de çıkartamıyoruz, bir daha yol ortasında atılmayı ikimizin de götü yemez. Adam ne derse eyvallahız o durumda. Abi kanalı çevirsen falan da diyemedik. Adam bi de son sesi açtı.  </p>
			<p class="paragraf">İkimiz durduk yere acı çekmeye başladık. Ama nasıl acı anlatamam. Az önce karım dedi diye mutluluktan uçarken, şu an üç çocuğumla ortada kalmış gibi hissediyorum. El ele tutuşmuşuz, birbirimize bakıyoruz. Dert, dert, dert! Osi, ölümcül bir hastalığa yakalanmış, ben de arkasından intihar edecek kıvamdayım. Yol bitmiyor, Adnan Şenses sende, yani babacım ne acın varmış senin. İçimi dağladı resmen. Ciğerlerim elime düştü o derece. Osi hele, boncuk boncuk bakıp duruyor bana.   </p>
			<p class="paragraf">Öyle böyle derken, yol bitti. Eve geldik. İkimiz de indik, sonra Osi bir anda geldi yanağımdan öptü. “Ben gideyim,” dedi.   </p>
			<p class="paragraf">“Aa kal ya, sonra gidersin,” falan dedim ama dinlemedi. Bindi taksiye, iyi dedim. Eve tam girecektim ki, arkamda bir ses. Bi döndüm, Osi.   </p>
			<p class="paragraf">“Biz ne yapıyoruz böyle!”  </p>
			<p class="paragraf">“Eve girmeye çalışıyoruz???”  </p>
			<p class="paragraf">“Onu demiyorum, ya bak kızım ben anlamıyorum seni. Ya da ilişki nedir bilmediğimden neyin içindeyim bilmiyorum. Ne yapıyoruz yani biz? Bu sevgililik mi?”  </p>
			<p class="paragraf">Haydaaaaa, karım dedi diye mutlu olduğumu anladı da, şimdi onu mu çevirmeye çalışıyor, ne oluyor? Geri zekâlı Pucca! Hemen ne sırıtıyorsun, salak salak hayal kuruyorsun.  </p>
			<p class="paragraf">Şimdi, “Ay ben ciddi ilişki düşünmüyorum şu an. Sen beni yanlış anladın. Yok işte, önce arkadaşça birbirimizi tanıyalım. Çok iyi bir insansın seni üzmek istemem,” falan diyecek.  </p>
			<p class="paragraf">Offff! Hepsi birbirinin aynısı işte bu adamların. O yüzünde istemsizce oluşan, “mutlu yuva kurma isteği” belli olunca, topuk! “Sana özel bişi değil, bu benim zayıf noktam,” diye kafasına iki tane geçirmek istiyorum.  </p>
			<p class="paragraf">“Ne diyorsun ya, ne sevgililiği? Şu an en son düşündüğüm şey senle sevgili olmak.”  </p>
			<p class="paragraf">Bari ondan önce davranayım da ne diyecekse daha kolay olsun. Keşke otobüste seni savunmasaydım. Ayı gibi ayakkabılarını çıkartırsan, tabii ağzına sıçarlar. Ayakların da kesin kokuyordu. Köyün mü sandın o otobüsü sığır! İnsan görmemiş kekomançi! Orda ağzını burnunu dağıtsalardı keşke senin!   </p>
			<p class="paragraf">“Ciddi misin?”  </p>
			<p class="paragraf">“Evet.”  </p>
			<p class="paragraf">Bir sustu önce, baya bir sustu hatta. O arada ne diyeceğimi bilemedim. Yüz ifadesinden anladığım kadarıyla sinirliydi çünkü.   </p>
			<p class="paragraf">“O zaman neden kalktın geldin benle Ankara’ya? Kaç gündür neden beraberiz?”  </p>
			<p class="paragraf">Acaba ben bir şeyleri yanlış anlamış olabilir miyim? Ya da bu şu an kıvırmaya mı başladı? Ne oluyor lan?   </p>
			<p class="paragraf">“Bak bir daha soruyorum, biz neyiz?”  </p>
			<p class="paragraf">Allahım harbiden neyiz biz? Ne demem gerekli, bilmiyorum şu an. Beraber olmak istiyor muyum? Bilmiyorum. Eylül’de New York’a gidiyorum. Merkür retro’da sevgili yapılmaz. Astroloji haritamda da çıkmadı. Ya sonra daha çok üzülürsem? Ya yine yıkılırsam? Yani buram buram güvensizlik kokuyor adam. Ben artık, olmayacak dualara amin demek istemiyorum.   </p>
			<p class="paragraf">“Hiçbir şeyiz.”  </p>
			<p class="paragraf">“Peki o zaman, eyvallah.”  </p>
			<p class="paragraf">“Eyvallah.”  </p>
			<p class="paragraf">Döndü arkasını, iki adım attı  </p>
			<p class="paragraf">“Aklın bende kalmasın ama sonra.”  </p>
			<p class="paragraf">Dedi ve gitti. Yüksek doz Adnan Şenses klibi izlersek olacağı buydu tabii.  </p>
		</div>
	</body>
</html>