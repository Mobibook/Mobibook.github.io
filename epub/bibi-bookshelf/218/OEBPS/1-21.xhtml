<html xmlns="http://www.w3.org/1999/xhtml">
	<head>
		<title>1-21</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-21" xml:lang="en-GB">Sen mi yalancısın ben mi çok aptalım?  </p>
			<p class="bos">Eskiler dermiş ya, bir derdin sıkıntın falan varsa; ne bileyim işin içinden çıkamadığın anlar olursa; “Bir uyu, uyan o zaman düşünürsün,” diye. Uyandığım zaman böyle bir pişman oldum.  </p>
			<p class="paragraf">Yani çocuk gitmiş, alyanscıyı ayağıma kadar getirmiş, bense işaretleri anlamadı diye trip yapıyorum. Onun da hevesini kursağında bırakıyorum bir de. Belki de Osi’ye salağa anlatır gibi anlatmam gerek isteklerimi. Anlamıyor, algılayamıyor çocuk, yapacak bir şey yok. Hem kötü bir şey de yapmadı ki bakınca, yani hayal ettiğim merasimi yapamadı diye de asacak değilim adamı. Şımarık, beyinsiz bir kız çocuğu gibi davranmış olabilirim.   </p>
			<p class="paragraf">Kalktım, kapının kilidini açtım. Kapının önüne notlar koymuş. Notlar önce “özür dilerim”le başlıyor. Sonra yavaş yavaş, “ne yaptım lan sana!”lara kadar gidiyor. Aşağıya indim, baktım Puki ile televizyon seyrediyor. Özür dilemek için geçtim yanına oturdum. Kafamı dizlerine koydum.   </p>
			<p class="paragraf">“Özür dilerim, çok tepki verdim. Ne bileyim bana hiç evlenme teklifi etmedin.”   </p>
			<p class="paragraf">Ben böyle diyince, bu hemen gürledi, “Nasıl etmedim, nasıl etmedimmm!”   </p>
			<p class="paragraf">Lan geri zekâlı, onun adı evlenme teklifi mi? “Evlencez kız senle,” demek, ne zaman evlenme teklifi oldu. Oturdum tek tek anlattım gerçekten. Korkularımı da söyledim. “Hiçbir şey yetiştiremezsek” dedim. “Bak, daha ananı babanı tanımıyorum; babamla tanışmadın,” diye de ekledim.   </p>
			<p class="paragraf">O da bu kadar lafın karşılığında, “Ya ne bileyim, sen hiç Godik gibi değilsin. Hani öyle olsan anlarım da. Sürekli gelinlik, düğün, perdeler öfffff! Ne olur öyle biri olma. Biz ikimiz kendi aramızda evlenelim gitsin işte. Hatta hadi gel, yarın gidelim evlenelim. Bir imza nasıl olsa. Siktir et ritüelleri, bilmem neleri. Önemli olan senle ben değil miyiz? Düğüne harcayacağımız parayla dünyayı dolaşırız. Ben kardeşimin düğününe bile sıkıldığımdan son dakika gittim. Ne olurrr, biz diğerleri gibi olmayalım.”  </p>
			<p class="paragraf">O bunları söylerken, aklıma yattı tabii. Zaten düğün sevmiyorum ama millete taktığım çeyrekleri de geri almam gerek. Gelinlik desen bana yakışmıyor. Üstelik düğüne kadar zayıflamam da gerekmiyor. Düğün pastasından midem bulanır. Düğün günü bir sürü kişiyi öpmem gerekecek. Ayyy akrabalar, beni neden çağırmadınlar, daha bunun kına gecesi var tabii. Davetiyesi, bilmem nesi. Cidden haklı, düğün yerine dünyayı dolaşırız. Hem ben kendi düğünümde eğlenmeyeceğim ki: Ohh millet eğlensin diye götümden ter akacak bir de üstüne.   </p>
			<p class="paragraf">Evet ya, Osi ile pat diye evlenip, olayı bitireceğim! Zaten hep böylesini düşünmüyor muydum? Adamın biri çıksın karşıma, alsın beni, uçursun. Her şey bir anda olsun. Eee şu an öyle oluyor zaten. Belamı mı arıyorum yani, nedir.   </p>
			<p class="paragraf">“Tamam” dedim. Ben tamam der demez, bu hemen bütün sosyal medya hesaplarından, “12 Eylül’de evleniyoruz,” yazdı. Bu da herhalde davetiyemiz oldu. Benim de evlenme teklifim böyle oldu işte.   </p>
			<p class="paragraf">Çocuklarımıza artık bunu anlatırız. Bu korkunç yüzüklerimizle tabii. Elbette bu alyansı değiştireceğim, dünyada hiçbir kuvvet bana kocaman V harfli bir şeyi taktıramaz. Ama şimdilik, Osi’nin gönlü olsun diye parmağımda dursun.   </p>
			<p class="paragraf">Iyyyy parmağıma baktıkça tiksiniyorum resmen. Ama nedense Osi bayıldı yüzüğe. Durup durup, “Siyah pırlantaymış bu” diyor. Amaaaaan bu da onun kusuru olsun ne yapalım.   </p>
			<p class="paragraf">Biz böyle birbirimize sarılıp, mıç mıç içinde birbirimizi ne kadar sevdiğimizden bahsederken, Osi’nin telefonu çaldı. Godik!   </p>
			<p class="paragraf">Aç, açma derken açtı telefonu. Godik, deli gibi ağlıyor. Deli gibi ama, yani Osi konuşurken ağlama sesleri bildiğin dışarıya kadar geliyor. Nişanlısıyla kavga etmişler. Çocuk bunu İzmir otobanında benzinlikte bırakıp, çekmiş gitmiş. Yani şimdi Allah var, bence hak etmiştir diye düşünmedim değil. Sonunda nişanlısı anladı bu kızın malın teki olduğunu. Ama bir taraftan da bir kadını nasıl yol ortasında bırakıp gidersin? O kadın Godik bile olsa! Bu nasıl bir terbiyesizlik, neyin özgüveni yani.   </p>
			<p class="paragraf">Apar topar kalktık gittik kızı almaya. Kızın her şeyi bela bize, şu an hayatımızın en mutlu gününde olmamız lazımken, Godik Hanım’ın, ortada kalmasıyla uğraşıyoruz.   </p>
			<p class="paragraf">Ya bir de bizi arayacağına neden taksiyi aramıyorsun. Kızın belki parası yoksa ama. Ya neyse, hiç moralimi bozamayacağım şu an. Şunun şurasında evlenmesine azıcık kalmış bir kızım. Kafamı daha güzel şeylerle doldurmam gerekli.  </p>
			<p class="paragraf">Godik’i aldık. Bütün yol boyunca ağladı durdu. Osi de beyin özürlü gibi teselli ediyor. Yani başıma kötü bir şey gelse, asla Osi’den teselli bulmayacakmışım anladım. Kız, hüngür hüngür ağlarken, bunun tek dediği “Ya şu yolun ilerisinde miydi, bir etçi vardı. Adam, bir mangal yapıyor, yemin ederim iki inek yersin. Sen de ağlama kızım, boş verrrr.”   </p>
			<p class="paragraf">Ben biraz teselli etmeye çalıştım ama artık içimdeki pislikten midir, kötülükten mi anlamadım her söylediğim şeyin içine, “Eee böyle olacağı belliydi,” diye ekledim.   </p>
			<p class="paragraf">Sen iyi bir insansın, senin kalbin nur dolu, sen melek gibi bir kızsın, insanlar için kötü düşünmezsin diye kendi kendime telkin versem de ağzımdan hep, “Valla tatlım, kabak gibi belli etmişti kaçacağını,” gibi şeyler çıkıyor. Bir taraftan da geçen gelinlikçide küçük düşmemin intikamını alayım dedim. Öfff yemin ederim, iğrenç bir insanım.   </p>
			<p class="paragraf">“Aaa şimdi senin gelinliğin boşta kaldı ya, onu ben mi alsam acaba? Nikâhta giyerim. Hem yabancıya gitmez,” diye lafımı soktum. Hayır, zaten kız düşmüş, bir de üstüne ben neden tekme atıyorum di mi? Allah ama işte hemen beni susturmayı bildi.   </p>
			<p class="paragraf">Godik, gözünü sildi, “Sana olmaz ki o gelinlik, genişletmeleri için en az bir ay gerekli,” diyerek bana lafı çaktı. Yapacak bir şey yok, hak ettim.   </p>
			<p class="paragraf">Evine bıraktık Godik’i. Yolda yarım kalan fingirdeşmemize devam ettik. Eve döndük. Osi, banyoya gitti. Telefonu yanımda, sürekli mesaj geliyor telefonuna. Şifrelerini bildiğim için ve artık aramızda gizli saklı olmadığından gönül rahatlığıyla telefonu elime aldım. Godik taramalı gibi yazmış. Off bu da sanki ayrılan ilk kız. Tamam işte ne abartıyorsun. Açtım mesajları.   </p>
			<p class="paragraf">Önce kısa süreli bir şok yaşadım. Hani düşünme yetini kaybettiğin bir an olur. Böyle burnun tıkanır. Nefes alış verişin bir anda sıklaşır. Soğuk soğuk terlersin. O kadar hızlı ve seri yazıyordu ki kafam allak bullak oldu. Tekrar okumaya çalıştım, acaba yanlış mı anladım diye ama yok, aleni bir biçimde yazmış. Kafamda kalanların özeti:  </p>
			<p class="paragraf">“Ben hata yaptığımı çok geç fark ettim. Ve seni uyarmak benim görevim. Yol yakınken ne olur sen de fark et. Pucca senin dengin mi, onunla asla mutlu olamazsın.”  </p>
			<p class="paragraf">Buraya kadar olan kısmında; Godik’in saç derisini dişlerimle çıkartıp, gözlerini serçe parmaklarımla oymaya gidecektim. Elimi gırtlağından içeri kadar dokup, o minicik kalan midesini boğazından çıkartacaktım. Ama sonra diğer yazdıklarını okuyunca, Godik’e olan sinirim bir anda geçti. O sinir başka bir şeye dönüştü.   </p>
			<p class="paragraf">“Üstelik dün kendin dedin, Pucca ile ilgili kafamda bir sürü soru işareti var diye. O yüzden sakın ama sakın!.. Hem zaten, 35’imize kadar evlenmezsek, birbirimizle evlenecektik :) Ben artık boştayım, o yüzden 35’e kadar yolumuz var.”  </p>
			<p class="paragraf">Demek, o kız buydu. O eski sevgilisi, o çocukluk aşkı, o Godik idi. Onunla beni defalarca aynı ortama soktu ve bir kez bile bahsetmedi. Dün gidip benimle ilgili onunla dertleşti. Beni sürekli aptal yerine koydu. Hatta belki Godik yüzünden evlenmek istedi. O evleniyor diye.   </p>
			<p class="paragraf">Şimdi Osi’ye neyi soracağım ki, bana ne anlatacak. Ondan duymak istediğim, “Godik’ten tiksiniyorum, Godik eski sevgilim olabilir ama eskiden de sevmezdim. İstersen gidip Godik’i öldüreyim.”   </p>
			<p class="paragraf">Bunları dese de inanacak mıyım, rahatlayacak mıyım?  </p>
			<p class="paragraf">Neden ya neden, neden hep son dakikaya kadar her şey iyi gidiyor ve hep son saniye bir şey çıkıyor? Beni kim lanetledi, kimin bedduası bu? Neden bir türlü mutlu olamıyorum. Şu an kalbimin üzerinde iki kamyon var sanki. Göğüs kafesim sıkışıyor. Osi neden yaptın bunu? Neden beni bu kadar aptal yerine koydun? Ya ben sana inanmıştım ya, çok inanmıştım, çok çok çok inanmıştım.   </p>
			<p class="paragraf">Ama bu kez mantıklı bir insan gibi bu konuyu halledeceğim. Sinirlenmeden, öfke krizlerine girmeden, bağırmadan. Banyodan çıksın, olgun olgun konuşacağım. Hele ağlamak asla ama asla yok. Ben güçlü, kendi ayakları üzerinde duran, ne istediğini bilen bir kadınım. Hem ne ayrılıklar, ne yaşanmamışlıklar gördüm. Yani şunun şurasında iki aylık adam mı beni bozacak. Osi kim zaten? Dört-beş senelik ilişkilerimi gözümü kırpmadan bitirmiş insanım ben. Geriye dönüp bakmadım bile. Bizde böyledir.   </p>
			<p class="paragraf">Tamam, geriye azcık dönüp bakmış olabilirim ama karşı taraf da istemedi, neticede olmadı. O gün dilek dilerken, Allah’a bana sadece bir işaret yolla demiştim. O da sağolsun, duamı kabul etmiş.   </p>
			<p class="paragraf">Tabii bu işareti biraz daha canımı acıtmayacak şekilde yollasaydı sevinirdim. Ne bileyim, Osi’nin bağırsak problemi falan çıksaydı. Bu osuruklu adamla evlenilir mi diye düşünüp, vazgeçseydim daha mantıklı olurdu ama Allah’ın işine karışılmaz. Yine götümün üstüne düşmemi istedi demek ki.   </p>
			<p class="paragraf">Banyo kapısının sesi geldi, bornozuyla ilerde göründü. O daha on beş dakika öncesine kadar, gözüme çok yakışıklı gelen adam şu an cıvık bir ekmek hamuruna benziyor. Acaba hiçbir şeyden haberim yokmuş gibi davranıp, izlesem mi? Evet ya, madem kendi sinsi bir pislik gibi hareket etti, ben de öyle yapayım. Sonra en beklemediği zaman da pat diye ayrılayım. Hatta hayatının dersini vereyim. Nikâh masasında mı terk etsem onu. Süperrr fikir!   </p>
			<p class="paragraf">Nikâha kadar da hayatı burnunundan getiririm. Keşke Türk âdet gelenek göreneklerine göre evlenmek istiyorum deseymişim. Beşi bir yerdeler falan taktırıp kendime, öyle terk ederdim. Sonra da “Enayi parası nasıl yenilir?” diye gazeteye yazı yazardım. Kesinlikle ama kesinlikle bu kez, farklı yöntemlerle bu işi çözeceğim.   </p>
			<p class="paragraf">Bekle bakalım Osi, el mi yaman; bey mi yaman. Demek 35’ine geldiğinde o Godik denilen, göt kafa karıyla evlenecektin. Demek benimle ilgili bir sürü soru işaretin var. Ben o soru işaretlerini tek tek monte edecem bir tarafına, hiiiiiiiiiç merak etme sen. Sen daha Pucca kimmiş bilmiyorsun, sen kimle dans ettiğinin daha farkında değilsin.   </p>
			<p class="paragraf">Diye düşündükten iki dakika sonra, Osi’nin üzerine saldırdım. Kafasına evde ne bulduysam attım. Yaptığımın iyi bir şey olduğunu söyleyemeyeceğim ama suratını, kollarını kafasını her yerini cırmaladım. En son kendimi şöyle gördüğümü hatırlıyorum, içime şeytan girmiş gibi koltukların üzerinden onun üstüne zıplayarak, saçlarını yolmaya çalışıyordum. Ve bunların hepsini, ağzımdan köpükler çıkarak ve çığlıklar atarak yaptım. Arada bir şeyler söylemeye çalışıyor, elimi kolumu tutuyor ama yok, çıldırmış gibiydim. O kadar yüksek sesle çığlık atıyordum ki komşular nasıl müdahale etmedi onu da anlamadım. Hayır, bana bir şey olsa demek ki kimse bir şey yapmayacak.   </p>
			<p class="paragraf">Yazık çok yazık. Ama şurada müziğin sesini açsam, kapının önünde saniyesinde devriye arabası beliriyor.   </p>
			<p class="paragraf">Ardından Osi’yi evden kovdum. Bütün kıyafetlerini bahçeye fırlattım. Önce gitmedi, “Dinle, bak yanlış anladın, bunun için ayrılmayalım,” diye diretti. Polis çağırmakla tehdit ettim.   </p>
			<p class="paragraf">Ne için ayrılacağız peki malın oğlu? Bana yalan söylemişsin, beni aptal yerine koymuşsun. Daha ne için ayrılabiliriz? Ben sana artık nasıl güveneyim.   </p>
			<p class="paragraf">Off Osi offff!!!!!  </p>
		</div>
	</body>
</html>