<html xmlns="http://www.w3.org/1999/xhtml">
	<head>
		<title>1-9</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-9" xml:lang="en-GB">İnsanların yaptığı hataları düşünmekten kanser olan ben oldum.  </p>
			<p class="bos">Sende de öyle oluyor mu bilmiyorum ama alakasız bir anda birini yoğun düşünüp bırakınca, o kişiyle ilgili mutlaka bir şey ortaya çıkıyor. Ankara’ya gidip gelince doğal olarak Ankaralı’yı o dönem yoğun olarak düşündüm. Doğalı buydu, ne olursa olsun çocukla üniversiteyi orada okudum, orada nişanlandım, orada götümün üstüne oturdum. En son seneler önce, İstiklal Caddesi’nde görmüştüm. Karşıdan karşıya geçiyordu, birbirimize hiç selam vermeden geçip gitmiştik. Sonrasında birkaç kez telefonda konuştuk ama mevzu hiç uzamadı.   </p>
			<p class="paragraf">Hayatımın geçmişi temizleme döneminde olduğum için mi artık, Türkiye’yi terk ederken geride bir iz bırakmamak adına mı bilmiyorum ama evren bir şekilde Ankaralı’yı yine karşıma çıkardı!   </p>
			<p class="paragraf">Tabii ki bu yüzyılın kuralları ile. Yani, Facebook’ta “tanıyor olabileceğin kişiler” kısmında. Facebook’u akrabalar istila ettiğinden beri girmiyordum. Ne zaman girsem, başında TC olan bir akrabam ülkeyi kurtarmam ile ilgili ya direktif veriyordu ya da “Sen hâlâ evlenemedin mi kız, valla evde kaldın” türünden espiriler yapıyordu. Geçenlerde, orada durumlar nasıl diye bakayım dedim. Ankaralı’nın kabak gibi o bisiklet pompasıyla şişirilmiş fotoğrafıyla karşılaştım.   </p>
			<p class="paragraf">En son boşandığını duymuştum, hatta öyle ki eski karısı üstüne başka bir arkadaşımla evlendi, ben tabii hâlâ yine boşta. “Büyük ihtimalle bu bir daha evlenmiştir” dedim. Önce bir beş saniye kadar kendime hâkim olarak, sayfasına girmedim. O beş saniye ama nasıl geçti ne sen sor ne ben söyleyeyim. Ardından hemen adamın herkese açık gönderilerini hatim ettim. Ufacık detaylardan bin tane şey bulmaya yeminliymişim gibi saatlerce hıtık hıtık kurcaladım. Sonrasında uykuya dalmışım.   </p>
			<p class="paragraf">Sabah uyandığım zaman, bir arkadaşlık isteğim vardı. Tahmin et kimden? Ankaralı’dan tabii!   </p>
			<p class="paragraf">Ben mi yanlışlıkla gece ekledim, bir şeyine mi bastım da gördü ondan mı ekledi yoksa benim sayfamda çıktığı gibi onun sayfasında mı çıktım veya cidden kader ağlarını ördü ve bir de arkadaşlara açık olan gönderileri kurcala dedi bilmiyorum. Baya bir süre onu ekleyip eklememe arasında gidip gidip geldim çünkü.   </p>
			<p class="paragraf">Ankaralı, asla sonradan arkadaş olarak kalacağım bir insan değil.   </p>
			<p class="paragraf">Ankaralı, eski sevgililerim arasında en şerefsizi, en adisi, en çirkini, en geri zekâlısı, en malı, en dangalağı, en vasıfsızı, en karaktersizi, en namına kötü ne varsa osu. Ama bir taraftan da en ama en çok canımı acıtanı.   </p>
			<p class="paragraf">Ekle köpeği de neler kaybetmiş bir görsün istiyorum, düşününce de ya bırak başına bela alma Pucca diyorum.  </p>
			<p class="paragraf">Ya gece yanlışlıkla bir postunu beğendiysem, onun sayfasında olduğumu anladığı için beni eklediyse diye de kara kara düşünüyorum.   </p>
			<p class="paragraf">Bunlarla uğraşırken tabii arkadaşlık isteğini kabul ettim. Ama kabul etmeden önce, sayfamı en güzel, en zayıf fotoğraflarımla doldurdum. Aldığım ödüllerin de fotoğraflarını koydum üstüne. Zamanında gereksiz yere yazdığım yazıların hepsini sildim. Aşk acısı çektiğim, salak salak komikli videoları falan hep yok ettim. Onun yerine dünya barışı, siyaset, toplumsal olaylarla ilgili olan bağlantıları ekledim, “Hâlâ bıraktığım gibi yarım akıllı kız,” demesin diye. “Kıza bak, benden sonra nasıl değişmiş. Kendini geliştirmiş, akıllı bir birey haline gelmiş,” desin diye.   </p>
			<p class="paragraf">Hoş, kime neyin havasını atıyorsam. Ankaralı’nın bütün paylaşımları sadece Fenerbahçe üzerine.   </p>
			<p class="paragraf">Bazen bu erkekleri gözümüzde çok büyütüyoruz ya çok sinir oluyorum o duruma. Yani herif, paylaştığım şeylere bunlar da neymiş diye bakmayacak bile büyük ihtimalle. Ama işte insan umutlanıyor. Belki insana dönmeye karar vermiştir diyebilmek istiyor.  </p>
			<p class="paragraf">Arkadaşlık isteğini kabul eder etmez hemen mesaj attı.   </p>
			<p class="paragraf">“Tel?”  </p>
			<p class="paragraf">Aynen bu, başka bir şey yok. “Nasılsın, ne yapıyorsun. Seneler önce senin ağzına sıçtım ama kusura bakma” falan yok. Ayı gibi “Tel?”   </p>
			<p class="paragraf">Ay bu ne ya, bir insan hiç mi değişmez. Hiç mi insanlıktan nasibini almaz. Ya da “karşımdakine biraz insan gibi davranayım” demez. Artık karşında eski Pucca yok Ankaralı Bey. Seneler önce öldü o kız.   </p>
			<p class="paragraf">Önce hiçbir şey yazmayacaktım ama sonra birinin Ankaralı’ya ağzının payını vermesi gerekli, gerekli ki nice Pucca’lar ziyan olmasın dedim.   </p>
			<p class="paragraf">“Tel derken? Yani cidden sana gerçekten telefon numaramı vereceğimi mi düşündün. Lütfen, bir daha beni rahatsız etme. Benim senin gibi insan olmayı başaramamış, iki kelime konuşmaktan âciz zavallılarla işim yok. Ayrıca kaç yaşına geldik, hâlâ adap nedir bilmiyorsan yuh diyorum. Git biraz terbiye edep öğren.”  </p>
			<p class="paragraf">Ben bunu yazdım, daha kendi yazdığımı okuyamadan hoop bir cevap daha.   </p>
			<p class="paragraf">“05xxx müsait olunca ara”  </p>
			<p class="paragraf">Ya çıldırcam, yemin ederim çıldırcam. Gerçekten zerre değişmemiş. Hâlâ katıksız hayvan oğlu hayvan. Arkadaşlıktan çıkardım. İşim gücüm yok onunla uğraşamayacağım bir de dalga geçer gibi yazdığına bak.   </p>
			<p class="paragraf">Ardından bir mesaj daha attı, “İstanbul’dayım görüşelim, konuşacak çok şey var,” diye.  </p>
			<p class="paragraf">Gerçekten görüşmek istiyor muyum? Görüşürsek ne konuşacağız. Seneler geçmiş, içimde bir gram bir şey kalmamış ne diye kül haline gelmiş bir kâğıdı toplamaya çalışırsın. Ama görüşüp ağzının payını da vermeyi çok istiyorum. Ağzının payını da nasıl vereceksem, o kısmı zaten hiç anlamadım.   </p>
			<p class="paragraf">Beynimin ergen tarafı, buluşma teklifini kabul et; ona yer söyle, gitsin saatlerce beklesin diyor. Bundan ne kazanç sağlayacağım tabii, onu da bilmiyorum.   </p>
			<p class="paragraf">Bütün gün ıvır zıvırla uğraşırken bunları düşündüm durdum. Bir taraftan da Ankaralı, Amerika’ya gitmeden önce aslında başka bir konuyu halletmem gerektiğini aklıma getirdi.  </p>
			<p class="paragraf">Annem!   </p>
			<p class="paragraf">Babamı ve bizi sevgilisi uğruna terk eden annem. Çocukken kocasının bize yaptığı işkenceleri aşkı uğruna görmezden gelen annem. Onunla barışmıştık ama yani sözde barışma. Bazı günler barıştığım için kendime çok kızıyordum. Gece yatmadan önce sanki annem karşımdaymış gibi ona söylemem gereken bütün her şeyi söyleyip öyle uykuya dalıyordum. Özellikle terapiste başladığımdan beri bu anne olayı bende derine attığım ne varsa öne doğru itekledi. Bütün problemlerimin kaynağı annemmiş. Hangi sorunumu deşsem altından o kadın çıkıyor.   </p>
			<p class="paragraf">Terk edilme korkum, ayrılamama durumum, yalnız kalamama problemim, sürekli aşk arayışlarım, hep yanlış insanları hayatıma almam, kıskançlık krizlerim, güvensizliklerim hepsi ama hepsinin altında annemin beni terk etmesi; bana iyi bir ebeveyn olmaması ve çocukluğumda bana yaşattıkları şeyler...   </p>
			<p class="paragraf">Bunlar gün yüzüne çıktıkça onu affedip, hayatına vicdanı rahat bir şekilde devam etmesine olanak sağladığım için kendimi suçluyorum. İşin kötüsü daha öncesinde de kendimi suçluyordum. Yani geri gelip, bizden af dilemesi bir işe yaramadı. Tam tersi işleri daha da zora soktu.   </p>
			<p class="paragraf">Uzun zamandır ertelediğim bir şeyi halletmek için anneme uzun bir mektup yazmaya karar verdim.   </p>
			<p class="paragraf20">  </p>
			<p class="arayazi ParaOverride-8"><span class="CharOverride-11">Sevgili anne,   </span></p>
			<p class="paragraf20">  </p>
			<p class="arayazi ParaOverride-8"><span class="CharOverride-11">“</span><span class="CharOverride-11">Sevgili</span><span class="CharOverride-11">”</span><span class="CharOverride-11"> mi uzak, </span><span class="CharOverride-11">“</span><span class="CharOverride-11">anne</span><span class="CharOverride-11">”</span><span class="CharOverride-11"> mi daha uzak bir kelime bilemedim. Sana hitap ederken ne demem gerektiği konusunda bile hâlâ tereddütlerim var. Bunu sana verip vermeyeceğimi bilmiyorum. Bu da belki hiç okumayacağın mektuplarım arasında yırtılıp gidecek. Ya da “Daha ne istiyorsun, her şeyi hallettmiştik hani, beni tekrar mı suçlayacaksın” diyip benden kaçacaksın. Sanırım, kaçmandan daha çok korkuyorum. Beni bir daha terk etmenden. Belki de o yüzden seninle yüzleşmekten hep kaçıyorum.   </span></p>
			<p class="arayazi ParaOverride-8"><span class="CharOverride-11">Sana neden diye sormak istemiyorum artık, vereceğin hiçbir yanıt beni mutlu etmeyecek. Sadece seni anlamak istiyorum. Seni anlamak için çocuğunu terk eden, çocuklarını öldüren annelerin hikâyelerini okuyorum. Hepsinde kadınların ya akıl sağlığı yerinde değil; ya gerçekten çocuklarına karşı içlerinde sevgi ve şefkat yok. Umuyorum, bir gün senin de akıl sağlığının yerinde olmadığı ortaya çıkar. Diğer türlüsü daha çok canımı acıtır çünkü.   </span></p>
			<p class="arayazi ParaOverride-8"><span class="CharOverride-11">Çocukken, sen benim gördüğüm en güzel kadındın. En güzel giyinen, en güzel konuşan, en zeki, en ne varsa sende toplanmış gibiydi. Bütün hayranlıklarım sendeydi. Sanırım kendimi ilk suçlamam da böyle başladı.   </span></p>
			<p class="arayazi ParaOverride-8"><span class="CharOverride-11">Bu kadar mükemmel bir kadın beni istemiyorsa, bu benim suçum olmalıydı. Ya çok yaramazlık yapıyordum, ya çok yemek yiyordum, ya çok çirkindim. Kendimi hep sana layık olmadığımı düşünerek geçirdim. Benden utandığını düşündüm. Hep utanılacak bir şey yapmışım gibi geliyordu ve ne yaptığımı bilmiyordum.   </span></p>
			<p class="arayazi ParaOverride-8"><span class="CharOverride-11">Bana çok kötü davranıyordun, beni sevmiyordun. Senin kokunu bilmiyorum mesela. Yumuşatıcı kokusunu senle özdeştirdim. Onun da nedeni çamaşırları, yattığımız odaya seriyorsun diye sanırım.   </span></p>
			<p class="arayazi ParaOverride-8"><span class="CharOverride-11">Bir gün okuldan dönerken arkadaşımı annesiyle sarılırken görmüştüm. Ne kadar şaşırmıştım. Anneye sarılınır mı hiç diye. Kocan bizi oturduğunuz odaya almazdı. Kocan bizi yemek masasına oturtturur, bize yemek vermezdi, kocan sizin kullandığınız tabak çatalı bile kullanmamıza izin vermezdi.   </span></p>
			<p class="arayazi ParaOverride-8"><span class="CharOverride-11">Seninle beraber hiç oturup televizyon izlemedik, hiç beraber ödev yapmadık, beraber şarkı söylemedik, beraber uyumadık. Sen bize hep, “Sizin yüzünüzden mutlu değilim,” dedin. Bunu açıkça 7 yaşında bir çocuğun suratına bağırarak söyledin. Ama bir taraftan da beni sevdiğini biliyordum sanki.   </span></p>
			<p class="arayazi ParaOverride-8"><span class="CharOverride-11">Biliyordum işte, “Sevgisi yüzünden böyle” diyordum. Kendimi ne kadar suçluyorsam, seni o kadar aklamak istiyordum. Ben seni hep daha çok sevmek istiyordum. Boynunu merak ediyordum, oval tırnaklarını saatlerce incelemek istiyordum. Japona benzeyen gözlerine sadece bende olan eski vesikalığında değil, yüz yüzeyken bakmak istiyordum.   </span></p>
			<p class="arayazi ParaOverride-8"><span class="CharOverride-11">Şimdi ama kızıyorum, çok kızıyorum hem de. Ya ben de senin gibi olursam diye. Çünkü sen de annen gibisin, onda ne gördüysen bana onu gösterdin. Sonra kızgınlığım üzüntüye dönüşüyor, annen olmak istiyorum. Seni sarmak istiyorum. Göğsüme bastırmak.   </span></p>
			<p class="arayazi ParaOverride-8"><span class="CharOverride-11">Kim bilir neler yaşadı diyorum. Neler gördü, neleri görmezden geldi, nelere ağladı. Bütün acını almak istiyorum. İçinde biriktirdiğin, sustuğun, durduğun ne varsa hepsini aynı anda çekip almak istiyorum.   </span></p>
			<p class="arayazi ParaOverride-8"><span class="CharOverride-11">Baban olmak istiyorum. Seni korumak, kollamak, sahiplenmek... Kızımın arkasında ben varım demek istiyorum. Çocukluğunu sana geri vermek istiyorum. Seni düşününce kendimi unutuyorum. Demek ki daha kötüsünü yaşamış diyorum. Belki sana bunları verirsem, sen de beni seversin diye umuyorum.   </span></p>
			<p class="arayazi ParaOverride-8"><span class="CharOverride-11">Geçmişi değiştiremiyoruz ama yapacak bir şeyimiz yok. Düşünmemek, yok saymak belki de en sağlıklı olanıdır. Ama şunu bil ki seni affetmiyorum, istesem de affedemiyorum. Anne olana kadar da affedeceğimi hiç sanmıyorum!  </span></p>
			<p class="paragraf20">  </p>
			<p class="paragraf">Anneme mektubu yazdım. Ona vermek için onu aradım, belki buluşuruz diye. Telefonu açmadı. Bana sadece bir mesaj attı. “Ben seni sonra ararım!”   </p>
			<p class="paragraf">Ankaralı’nın mesajını açtım, uzun uzun bana yazdığına baktım. Aslında orada Ankaralı’ya bakmıyordum. Geçmişime bakıyordum. Ve yapmam gerekeni yaptım. Ankaralı’yı engelledim. Mesajları sildim. Sayfayı kapattım.  </p>
		</div>
	</body>
</html>