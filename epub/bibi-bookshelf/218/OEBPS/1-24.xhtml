<html xmlns="http://www.w3.org/1999/xhtml">
	<head>
		<title>1-24</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-24" xml:lang="en-GB">Bir zamanlar terk ettiğin o masum kız vardı ya hani?..  </p>
			<p class="bos">  Kadınlar doğum sırasında oksitosin hormonu salgılarmış. Bu hormon, bebek ve anne arasındaki sevgiyi pekiştirmesi dışında unutkanlık yapıyormuş. Doğum acısını sana unutturduğu için, ilerde bir daha hamile kalmak istiyormuşsun. Bence biz bu hormonu aşk sırasında da salgılıyoruz. Yoksa geri zekâlı gibi, her seferinde neden âşık omak için uğraşalım. Bir kere oldun, canın yandı. Hadi ikincisini de ilk denemede yapamadık diye oldun. Ee gerisi?   </p>
			<p class="paragraf">Bu kadar bok ilişki yaşayıp, sürekli kandırılıp, sonunda burnundan sümükler aka aka ağladığın halde; bir süre geçtikten sonra “Âşık olmayı özledim,” “Şimdi bir sevgilim olsa ah,” falan diye nasıl iç geçiriyoruz?.. Dünyanın en saçma şeyi değil de nedir bu?   </p>
			<p class="paragraf">Al işte yine o çemberin başındayım. Buzdolabının önünde tarlası yanmış ırgat gibi oturmuş, ne yesem diye düşünürken, ağlıyorum. Üstelik bu kez çok kızgınım. Yani, bana geri dönmesini falan istemiyorum. Baya baya gebermiş olmasını istiyorum. O kadar çok kızgınım ki onu özlemiyorum bile şu an. Aslında ayrılığın her aşamasını yaşadım sayılır. Hiçbiri bir şey bir işe yaramıyor. Yani o “aman onu yapın, yok bunu okuyun, sakın ha şöyle şeyler yapmayın” metinlerine boşuna kafayı yormayın.   </p>
			<p class="paragraf">Belli bir zaman geçmeden, kendine gelemiyorsun. Çünkü aslında o an yaşadığın bir nevi şok! Özellikle de hiç beklemediğin bir anda ayrılmışsan daha zor atlatıyorsun. Sadece diğerlerinden farklı yaşıyorsun o kadar...  </p>
			<p class="paragraf20">  </p>
			<p class="arabaslik_sol">Tarık Akan versiyonu:  </p>
			<p class="paragraf">En kıskandığım ayrılık versiyonu. Yani ayrılığını bu şekilde yaşayanlara imrenerek bakıyorum. Ayrıldıktan sonra, nerden buluyorlarsa hooop bir anda kendilerini âlemlerde, flörtlerde, takılmalarda buluyorlar.   </p>
			<p class="paragraf">Ben bir tane adam karşıma çıksın diye götümü yırtıyorum, onlar sanki hali hazırda bekliyormuş gibi davranıyorlar. Genelde erkekler böyle diyeceğim ama yok, bunun kız versiyonlarını da çok gördüm. Daha çocuktan ayrıldığı gibi yedeklerde tuttuklarıyla mesajlaşmaya başlıyor.   </p>
			<p class="paragraf">Bir elin yağda bir elin balda gibi dursa da belli bir süreden sonrası daha kötü. Önce etrafındaki insanlar fazla geliyor, ardından özlemek denilen o küflü duygu her tarafını sarıyor. Karşı tarafın yaptıklarını unutuveriyorsun. İlişkiyle ilgili sadece güzel şeyleri hatırlamaya başlıyorsun.   </p>
			<p class="paragraf">O kadar kişiyle denedim ama en iyisi oydu diye, bu kez geri dönmeye çalışan, kapısında yatan, yalvaran taraf sen oluyorsun. Bir de üstüne ayrıldıktan sonra uçana kaçana gittiğin için papara yiyorsun.   </p>
			<p class="paragraf20">  </p>
			<p class="arabaslik_sol">Hülya Koçyiğit versiyonu:   </p>
			<p class="paragraf">Acı, acı, acı! Kahır, dert öfffff!   </p>
			<p class="paragraf">Ayrıldıktan sonra hastanelere düşmek mi dersin, düşmesen de keşke düşsem diye dualar mı etmezsin?..   </p>
			<p class="paragraf">İşini değiştirmek, evini değiştirmek, arkadaşlarını değiştirmek... O ayrılık acısını tek başına öksüz gibi yaşamak için uğraşırsın. Sen suçlu olmadığın halde, suçluymuşsun gibi davranılması da cabasıdır. Kendini anlatamazsın, halini anlatamazsın. Konuştukça batarsın.   </p>
			<p class="paragraf">Ne yapsan olmaz, ne dersen inanmaz. Sağlığından olursun, kendinden vazgeçersin. Ve sonra bir gün, sen kendini iyileştirmeye başladığın an pat diye geri döner sevgilin. Filmlerin bu kısmından sonrası mutlu sondur. Ama gerçek hayat öyle değildir. En fazla iki hafta sonra seni yeniden terk edecektir. Ve sen yine yataklara düşeceksindir.   </p>
			<p class="paragraf">Türkan Şoray versiyonu:   </p>
			<p class="paragraf">Ayrıldıktan sonra kendini bulan insanların yaşadığı versiyon. Sanki adam bunu evin bodrumuna kapamış, ayrıldığı gibi “Hayat buymuş be!” diye ortalıkta dolanmaya başlayan kızlar, kızlarımız! İlk iş saçını başını değiştirir. Ardından kilo verir. Sonra kıyafetler allanır pullanır. Abidik gubidik kurslara başlanır. Tatil planları yapılır.   </p>
			<p class="paragraf">İşin kötüsü bunların hepsi eski sevgilisi içindir. Sırf o görsün de pişmanlıktan gebersin diye yapılan hareketlerdir.   </p>
			<p class="paragraf">Sanki adam, “Hımmm Ayşe 5 kilo vermiş, hemen ona geri dönmeliyim,” diyecek. Ve artık Allah’ın işi mi kader mi nedir bilmiyorum ama bu kızların eski sevgilileri kendilerine nerde çirkin biri var gider onu bulur. Olan hanım kızımızın kestirdiği saçlarına olur.   </p>
			<p class="paragraf20">  </p>
			<p class="arabaslik_sol">Cüneyt Arkın versiyonu:  </p>
			<p class="paragraf">Ayrılırken, yakar, yıkar, dağıtır. Söylenmeyecek ne varsa söyler. Sadece sevgilisine değil etrafındaki herkese zarar verir. Kendi arkadaşlarıyla bile kavga eder. Yalnız kalmak ister ardından yalnız bırakıldığı için etrafındakilere köpürür. Adam bunu aramasın diye her taraftan siler, sonra beni neden aramıyor diye yastıkları yer.   </p>
			<p class="paragraf">Sorunları asla halledemezsin onunla. Karşı taraf barışmak için adım atarsa, o adım var ya offf ne kavgalara dönüşür. Asla uzlaşamazsın. Sürekli geçmişi açar, sürekli geçmişin o kötü olan anılarıyla yaşar. Herkese, her önüne gelene adamı kötüler. İşin kötüsü sonunda pişman da olmaz. Geçmişte kalan onun için hep kötüdür.   </p>
			<p class="paragraf20">  </p>
			<p class="arabaslik_sol">Öztürk Serengil versiyonu:   </p>
			<p class="paragraf">“Bana bir şey olmadı ki ehehehe” diye geçiştirilen ayrılık versiyonu. On senelik sevgilisinden ayrılmıştır, eşi dostu bunun haline acır, doğal olarak. Ama yine de bu kızımız burnu düşse almaz.   </p>
			<p class="paragraf">Sanki kendisi aldatılmamış, ayrılmamış, kazık yememiş gibi davranır. Sürekli işin dalgasındadır, devamlı “Olur öyle ya, boş ver,” kafasındadır. Yatağa yalnız yattığında ise, içinde kopan fırtınaları bi kendi bilir bi de yastığı.   </p>
			<p class="paragraf20">  </p>
			<p class="arabaslik_sol">Kadir İnanır versiyonu:  </p>
			<p class="paragraf">O ayrılık öfkesini intikama dönüştürmeyi başarmış ulvi insanlardır. Hepimizin isteyip, olamadığı kişidir. “Yıllar sonra karşısına öyle bir çıkacağım ki köpek gibi ayaklarıma kapanacak” sözünün vücut bulmuş halidir. O ayrılık kısmını acı çekerek yaşamaz. O acı yerine kendini geliştirmeyi seçer. Bu arada karşı tarafın işlerine engel olmayı da ihmal etmez.   </p>
			<p class="paragraf">Her taraftan onu sapık gibi izler. Seneler geçse bile ondan haber almak için uğraşır. İşten mi atıldı, ailesinden biri vefat mı etti, adamın evine hırsız mı girdi, hepsini kendine bağlar.   </p>
			<p class="paragraf">“Benim ahımı aldığı için böyle oldu,” diye sevinir. Ve sonra apansızın karşısına dikilir, “Şimdi bak bana bakalım!” diyerek, sağdan soldan tokatlamaya başlar.   </p>
		</div>
	</body>
</html>