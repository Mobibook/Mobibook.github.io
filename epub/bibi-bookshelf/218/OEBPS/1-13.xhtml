<html xmlns="http://www.w3.org/1999/xhtml">
	<head>
		<title>1-13</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-13" xml:lang="en-GB">Hani arkadaş kardeşten öteydi, hepiniz yalanmışsınız!  </p>
			<p class="bos">Hayatımda yaptığım hiçbir şey için beni suçlamayan, beni olduğu gibi kabul eden arkadaşlarım var zannederken şu an şok içindeyim. Sanki “Belki evlenebilirim,” demedim de, “Kızlar, yarın akşam babaannemi kesip, böbreklerini Rusya’ya satıyorum. Orada alıcı çokmuş,” demişim gibi davranıyorlar. Zaten Osi ile beraber olduğum günden beri bunun sinyalini veriyorum Allah aşkına! Zekâ geriliği olan bir insan bile anlar.   </p>
			<p class="paragraf">Hayatım boyunca sosyal medyaya aleni bi şekilde fotoğraf koymamışım, bu adamla koyuyorum. Başladığımız günden beri, bak bu geri zekâlı “evlencem senle” falan diyor diye söyleyip duruyorum.   </p>
			<p class="paragraf">Neymiş, günlerimi sadece Osi ile geçirip, hayatımdan kimseye bahsetmemem zorlarına gitmiş. Orada burada sürekli sarhoş olup, onları rezil ederken; ilişkilerine devamlı burnumu sokarken; bir saat geç kaldılar diye onları eve almazken; bunun karşılığında bütün önemli yerlere en az iki saat geç kalıp kızları rezil ederken bir şey demiyorlar, evleneceğim diye kızıl kıyamet!   </p>
			<p class="paragraf">Hayır, zaten diğer yaptıklarım yüzünden çok sık aralıklarla değil de ara ara kendimi kötü hissediyordum ama şu an hak etmişler diyorum. Özellikle Zodi!   </p>
			<p class="paragraf">Hadi diğerleri el kızı. Sen benim kardeşimsin. Benden küçüksün yani benden biraz daha geri zekâlı olan sensin. Ablayım, bilinçliyim, daha akıllıyım. Elbette mantıklı kararlar vereceğim. Yani sen nereden bilebilirsin benim için iyi olanı. Sen beni dışarıdan görensin.   </p>
			<p class="paragraf">“Osi ile gez toz tamam ama şimdi nerden çıktı bu ciddiyet” kafasındalar. Terapiste artık gitmediğim için kızıyorlar, Amerika işini salladığım için, onları hiç aramadığım için. Ve Osi’nin bana uygun olmadığını düşündükleri için.   </p>
			<p class="paragraf">“Daha iyisine layıksın” muhabbetini hepimiz birbirimize yaptık, yalan yok. Ama arkadaşlar artık kabul edelim daha iyisi yok! Daha iyisi olsa, bana mı bırakırdın kurban olduğum, zamk gibi yapışırdın çocuğun üstüne. “Ayy bu çocuk iyiymiş, Pucca’nın olsun kız, onun yüreği güzel” mi diyecektin? Demezdin tabii, kusura bakma ama kimse demez, mal mısın abi niye diyesin?   </p>
			<p class="paragraf">Bizi kandırdılar. Yok daha iyisi.   </p>
			<p class="paragraf">Herkes kötü demiyorum, asıl demek istediğim, karşına çıkan insanların hepsi ama hepsi senin aynan. Sen neysen, kendine çektiğin insanlar da senin benzerin. Çok şikâyetçiysen, değişmeye kendinden başlayacaksın. Demek ki ben de buyum. Bunu ben kabullendim, sen niye kabul etmiyorsun? Diğer dünya vatandaşları gibi, “Ayy valla ben başta diyeceğimi dedim, geri zekâlı karı ağlaya ağlaya gelecek nasılsa,” diye arkamdan konuşmak yerine, bana niye aleni akıl veriyorsun?  </p>
			<p class="paragraf">Zamanında, manitandan ayrıldığın gibi belinde olan saçlarını kulak hizanda kesince, “Ayy kız iyice kafayı yedi, maymuna benzeyecek” diye düşündüm ama sırtını da sıvazladım, “Kıvanç Tatlıtuğ bile saçlarından vazgeçti, ben de senden vazgeçiyorum,” adlı iğrenç kıro paylaşımına da alkış yaptım. İçimden de “Mundar etti kız kendini, neyse beş senede uzar saçları heral” diye düşünürken, ne oldu, yeni saçların inanılmaz yakıştı. Ben göt oldum. Eee o sırada sana hissettiğimi söyleseydim, hâlâ o yedi kilo saçınla dolaşıyordun.   </p>
			<p class="paragraf">Arkadaşlarıma ayrı kırgınım orası ayrı mevzu, peki ailem??? Babam, iki günde bir arayıp “Ehühü başımıza kaldın” diye espriler yapan adam sen değil miydin? Şu an “IŞİD’e üye olmaya gidiyorum baba, hakkını helal et,” demişim gibi davranıyor.   </p>
			<p class="paragraf">“O fotoğraftaki çocuk kim?” “Şimdi nerden çıktı bu sevgililik?” “Neden evleneceksiniz?” “Ee sen gitmiyor muydun, ne alaka?” “Çocuk neyin nesi peki, ben sevmedim çocuğu söyleyeyim.”   </p>
			<p class="paragraf">Daha görmeden, tanımadan sevmedi Osi’yi.   </p>
			<p class="paragraf">Bazen gerçekten dışardan bakmaya çalışıyorum, Osi’yi ne kadar tanıyorsunuz diye. Hiç! Bu “senin iyiliğin için konuşuyorum” mavraları da artık inandırıcı gelmiyor. Bence kişisel ego tatmini, bu arkadaş uyarma konusu. Kimse kimsenin sevgilisini sevmiyor zaten.   </p>
			<p class="paragraf">Bir taraftan da madem yanımda olmayacaklar, kendileri kaybetti diyorum. Yani ben şu ana kadar, “Arkadaşım sevgilimden hoşlanmadı, hemen ondan ayrılmam gerekli” diyen birini görmedim. Varsa da zaten beyinsizdir sanki.   </p>
			<p class="paragraf">Ben de o yüzden, ortada somut hiçbir nedenleri yokken, sadece çok hızlı gittiğimiz için beni uyaran arkadaşlarımla görüşmeme kararı aldım. Bence herkes için hayırlısı bu oldu. Valla bir gram üzülmüyorum, Zodi için bile üzülmüyorum.   </p>
			<p class="paragraf">Demek ki hayatımızın böyle kopması lazımmış. Çünkü Zodi sevgili bulduğunda, ben bırak karışmayı, ağzımı açsam beni parça pinçik yapardı, “Sen nasıl sevgilime laf söylersin” diye. Ama kendisi demediğini bırakmadı bana. Hayır, bir de bana malmışım gibi davranmalarını da anlamıyorum. Kimse bana sevgili bulduğunda sormuyor da benden neden sürekli bunu istiyorlar?  </p>
			<p class="paragraf">Artık hiçbiri umrumda değil. Zaten bana Osi yetiyor. Gayet eğleniyorum onunla. Dedikodu da yapıyorum. Kızlarla ne yapıyorsam yaparım, ne varmış. İki gün sonra evlendiğim zaman hepsi kıskançlıklarından geberecek. Ayakkabımın altına bile isimlerini yazmayacağım. Hatta çocuğum olduğunda suratını bile görmeyecekler. Hele Zodi, yeğenim yeğenim diye ölecek ama fotoğrafını bile göstermek yok. Herkesin dibinin düştüğü bi düğün yapıp, onları çağırmayacağım hatta. Ne işleri var düğünümde. Kendime yeni arkadaşlar bulurum. Arkadaştan bol ne var memlekette. Kırk kat yabancılar bile beni daha iyi anlar. Kendileri evlenemedi diye kıskandıkları için yapmıyorlarsa ne olayım. Ayıp ayıp, insan en yakın arkadaşını kıskanır mı zaten.   </p>
			<p class="paragraf">Çeşme’ye geldim güya, Osi kendi arkadaşlarıyla gayet iyi takılırken, benimkiler benim burnumdan getirdi. O yüzden Osi’yi de arkadaşlarından soğutmalıyım. Ki ikimiz birbirimize kalalım, ben mal gibi ortada kalmayayım. Amaaaan zaten Osi’nin bekâr arkadaşları da hiç çekilmez.   </p>
			<p class="paragraf">Herkes görecek ya gününü, herkes bilecek. Bundan sonra hayatımda sadece Osi var!  </p>
		</div>
	</body>
</html>