<html xmlns="http://www.w3.org/1999/xhtml">
	<head>
		<title>1-5</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-5" xml:lang="en-GB">Tesadüfleri sevmiyorum; yalanım yakalanmış gibi hissediyorum.  </p>
			<p class="bos">Güzelleşmek için verdiğim efor mutlaka evde olmalı. Kuaförde mutlu olan kadınları, güzellik salonlarında rahatlayanları hiç anlamıyorum. Ben inanılmaz geriliyorum. Özellikle kuaförde. Ayy halamlar beni bu kadar eleştirmiyor yemin ederim! İki tane cumhuriyet altını fiyatına abidik bir saç maskesi satacak diye, beni itin götüne sokup sokup çıkartıyor. Hayır, saçın elinde adamın, bir şey de diyemiyorsun.   </p>
			<p class="paragraf">Zaten ben tam salağım. Hiçbir zaman ne istediğimi bilmem. Sadece manikür diye girdiğim kuaförden, platin sarı saçlarımla çıkmışlığım vardır. “Bu sana çok yakışır,” dendiği zaman akan sular duruyor, yemin ederim.   </p>
			<p class="paragraf">Güzellik salonları desen, ayrı dert. Orada sanki geçirdiğin her dakika senden para olarak çıkacakmış gibi. Zaten bir şey soramıyorsun, sorduğun an, kadın kocaman bir hesap makinesine dönüşüyor. Cilt bakımına diye gidiyorsun, sana bir başlıyor, “Oran sarkmış, bak buran çukur, yüzün dolmuş, yorgun görüntün var, sönüksün, beş yüz tane şeyi yapman lazım” diye sıralıyor. Ben oradan çıkarken mutlu olmuyorum ki! Tam tersi. Ya resmen çürükmüşüm, ben nasıl çirkin, ne aşağılık, ne pis bir kızmışım meğer! Elime verdiği, yaptırmam gerekli olan işlemler listesi zaten bir ailenin iki senelik mutfak masrafı kadar.   </p>
			<p class="paragraf">O yüzden evde kendi kendime denediğim bazı şeyler var.   </p>
			<p class="paragraf">Bu aralar da saçlarımın uzamasına taktım. Yine oradan buradan, kıyıda köşede kalmış henüz “sponsor” olayını keşfetmemiş, kalbi temiz, yüreği ak olan güzellik bakım bloglarına bakıyorum.   </p>
			<p class="paragraf">Sığır iliği maskesi diye bir şeye sardım. Kızlar yeminler ediyor, yeni saçları çıkmış, ışık hızıyla da uzamış falan. Pucca durur mu, hemen aldım gerekli malzemeleri. Sığır iliğini kaynattım, saça iyi gelen bütün yağları içine attım. Bir de B vitaminini patlattım. Sürdüm kafama. Bütün gece bununla durmam gerekli. Yalnız bir sorun var, yağlardan biri sarımsak idi; ama ben yağına inanmadığım için içine bir de 6-7 diş sarımsak ezip kattım. Böyle bildiğin kuzu tandır gibi kokuyorum.   </p>
			<p class="paragraf">Allahım koku öldürecek beni. Elime kolonya döküp, onu kokluyorum ara ara yalıyorum, öyle bir koku. Sabaha kadar imkânsız, o kafamda durmaz, duramaz! Banyoya doğru koştum ama oturduğum yerin belasına uğradım.   </p>
			<p class="paragraf">Siktiğimin mahallesinde sürekli ama sürekli ya elektrik kesik; ya su! Yani altyapı çalışmaları olarak ne yapıyor olabilirsiniz de her gün bunlar gidiyor. Beykoz’a uzay araştırmaları alanı mı yapılıyor, NASA mı Beykoz’da? Allah adı verdim, ne olabilir bu Beykoz’da da sürekli bir şeyleri kesiyorsunuz!  </p>
			<p class="paragraf">Sinirimden ağlaya ağlaya uyudum. Rüyamda kendimi kurbanlık koyun olarak gördüm. Üzerime kırmızı boyayla bir şey yazmışlar. Onu silersem, beni kesmezler diyerek duvara sürtünüyordum.   </p>
			<p class="paragraf">Kalktım, baktım su hâlâ yok. Ama koku maşallah bütün eve sinmiş. İş başa düştü diyerek, koydum ısıtıcıya suyu, azar azar saçlarımı yıkamaya başladım.   </p>
			<p class="paragraf">Bazı zamanlar hani yalnızlığın suratına vurulur ya. Kuzen sevgilisiyle çıkarken, seni mal gibi yanlarına aldıklarında. Otobüs durağında herkesin otobüsü gelip, durakta yalnız kalınca. Lazerin son seansı bittiği an sevgilin tarafından terk edilince.   </p>
			<p class="paragraf">Biten tuvalet kâğıdı için, evde sesleneceğin biri olmayınca. Arkadaşların senden habersiz plan yapıp, Instagram’a fotoğraf attığında... İşte o anlardan biri de bu bence, tek elinle kafanı yıkamaya çalışırken, suyun kaynar olduğunu fark etmen. Soğuturken bu kez abartıp buz gibi yapman.   </p>
			<p class="paragraf">Allahım çok yalnızım! Zaten bir sevgilim yok, sığır iliği benim neyime. Sular kesik, daha klozete damacanayla su dökmem lazım. Güya zayıfladım, kimin için ha, kimin? Şişmanken bile sevgilim vardı. Bir de üstüne Urfa dürüm gibi kokuyorum. Neden, neden, neden!!!!!  </p>
			<p class="paragraf">Yarım yamalak yıkadım ama kokuya nafile hiçbir etkisi olmadı. Hay sarımsak iyi gelir diye okuduğum yazıya sıçayım. Bir de toplantım var bugün. Parfümü dayadım saçıma ben de. İnsan kendi kokusuna alışmıyormuş yemin ederim.   </p>
			<p class="paragraf">Benim kitapların filmlerini çekme mevzusu yine gündeme geldi. Bir öncekinden dilim öylesine yandı ki şu an bunun için heyecan bile duymuyorum. Ama paraya ihtiyacım da var. Çünkü New York’ta nasıl yaşayacağım konusunda bir fikre sahip değilim. Giderken arabamı satıyorum satmasına da, sanki o para benle Zodi’ye asla yetmeyecek gibi. Zaten arabanın vurulmadık yerini de bırakmadım. O yüzden uzun zamandır, “hayır” dediğim proje için görüşmelere başladım.   </p>
			<p class="paragraf">İnsanlar da bu günlüklerimin film olma mevzusundan rahatsız olmamı burnu büyüklük olarak görüyor. Aslında değil. Çünkü bunları ben yaşıyorum. Ve sinema diline aktarırken kendim olmaktan çıkıyor her şey. Dili değişiyor, şekli değişiyor, giydiklerim bile yönetmenin inisiyatifine kalıyor. Kendi hayatıma ihanet ediyormuşum gibi geliyor. Sonra banka borcum aklıma geliyor. En azından içime sinen birileriyle bir şeyler yapabilirmişim gibi geliyor. Bundan önceki yapımcılar korkunçtu çünkü. Zaten yapımcıları görünce “Bu ne biçim 7. Sanat?” diyorsun.   </p>
			<p class="paragraf">Bugün işte yine bir tanesiyle tanışacağım. Tabii ki önyargılarımla gidiyorum. Yol boyunca, yüz milyon şekilde nasıl “hayır” derimin provasını yaptım.   </p>
			<p class="paragraf">Yapım şirketine gittim, tabii ki toplantıya otuz beş dakika geç kaldım. Her seferinde bu kez geç kalmayacağım diye niyetlensem de sürekli bir öncekinden daha çok geç kalıyorum. Utana sıkıla ve geç kalmama bin tane bahane uydurarak girdim içeri. Yapımcının da benden hemen sonra toplantısı varmış, o yüzden benimle olan görüşmesini kısa tutması gerekliymiş. Bu da işime geldi tabii. Klişe konuşmalarımızı yapmaya başladık.   </p>
			<p class="paragraf">Tam o sırada kapı çaldı, daha adam gir demeden içeri bir anda geçen gece beraber uyandığım, uçakta reiki yaptığım çocuk girdi. Ne yapacağımı bilemedim, bir anda o heyecanla kafamı dizlerime doğru götürdüm. Ayakkabıma bakıyormuş gibi iyice eğildim. Sanki suratımı kapatınca kim olduğumu anlamayacak! Çocuk da zaten beni görünce daha bir şok oldu. Sonra sanki kırk yıllık kankaymışız gibi, “Aaa sen, naber ya?” diye çat diye girdi içeri. Elimi sıktı, adamın elini sıktı. Öyle üçümüz birbirimize bakakaldık. Büyük ihtimalle benden sonraki toplantısı bununlaydı. Bu da yanlış anladı, toplantı başladı zannetti. Aynen az önce benim yaptığım gibi geç kalmasıyla ilgili bir sürü bahaneyi hızlı hızlı saymaya başladı. Öyle yapınca bu, beni bir gülme aldı tabii. Yapımcının da konuşmasına izin vermeden, bişeyler anlatmaya başladı. Bir film için mi ne görüşeceklermiş sanırım, beni de o filmi yazan kişi zannetti. Bir de işte, “Senaryo inanılmaz iyi!” diye bana arada bir gazı verdi.   </p>
			<p class="paragraf">Yapımcı araya girmeye çalışıyor ama yok, çocuk asla ama asla izin vermiyor. Bir durmuyor, hayatımda bu kadar çok konuşan bir insan evladı görmedim. Bir taraftan da böyle salak gibi konuşması hoşuma gitti. Geçen gün beni taksiye bindirirken o kendine güvenen halinden eser yok şu an. Özellikle birazdan boşu boşuna konuştuğunu anlayınca, suratında oluşacak o aptal ifadenin fotoğrafını çekmek istiyorum. Tam bir es veriyordu, bu eşşiz fırsatı ben değerlendireyim dedim.   </p>
			<p class="paragraf">“Boşuna yorulma bence, biraz sonra bu anlattıklarını tekrar anlatacaksın. Sizin toplantı bundan sonraki,” dedim. Arkama yaslandım ve o göt olma suratını büyük bir keyifle izledim. Bu ehü ehü diye bir kaldı, iki espri yapayım dedi ama ıı ıh o da olmadı. Kalktı ayağa, elimi sıktı. Adamın da elini sıktı. Kapıdan çıktı.   </p>
			<p class="paragraf">Ardından içim içimi yedi tabii. Şimdi ben buna kötü davrandım ya, bu kalkıp geçen geceyi herkese anlatır mı ki acaba? Zaten hiç ağzı sıkı birine benzemiyor. Böyle millete boş boş konuşur gibi. Tam şey tipi var bunda, “haaa o mu, tanıyorum ya onu” adamı tipi. Toplantı bitti, çıktım. Baktım kapının orada bekliyor. Dünyanın en tatlı, en içten, en samimi kızıymışım gibi gittim yanına. Öyle ondan bundan muhabbet ettik. Ama beni görmen lazım, o sırada benden borç istese çıkartıp veririm, o derece iyi biriymişim ayağı çekiyorum. Kafa kızım bak, ortak arkadaşlarımıza benimle ilgili boş boş konuşma diyorum.   </p>
			<p class="paragraf">Sonra “bu hafta amma çok karşılaştık” diye muhabbet açtık. Ve sadece bu hafta değil, biz iki senedir neredeyse hep aynı yerlerde dolanıp, bir kere bile tanışmamışız onu fark ettik. Alaçatı’da bizim yazlığın hemen arkasındaki otelde kalıyormuş. Hiç görmedim. Hoş, sürekli sarhoş olduğum için görmemin imkânı yoktu zaten. Neredeyse bütün film galalarına gitmişiz, hiç hatırlamıyorum. “O lansmanda mıydın, aaa burada var mıydın?” diyor. Evet vardım ama hiç dikkatimi çekmemiş. Öyle öyle derken baktım, amcamın oğlu çıkacak.   </p>
			<p class="paragraf">“Hadii sana iyi günler,” diye veda ettim. Elimi uzattım, samimiyetten kafasını uzattı yanağımdan öpmek için. Bu yanak öpme olayı da ne gereksiz aslında. Neden sürekli acaba insanlarla öpüşüyoruz.   </p>
			<p class="paragraf">Bu biraz yaklaştı, sonra kafasını geri çekti. Ayıp oldu diye düşündü herhalde bir daha yaklaştı, bir yanağımdan öptü. Kaşlarını çattı.  </p>
			<p class="paragraf">“Ya sen ocakbaşı gibi kokuyorsun, dişlerini mi fırçalamadın?” dedi.  </p>
			<p class="paragraf">Ayyyy, yaa offff! Kafamdaki sarımsakların kokusu tabii. Nasıl unuttum ben! O kadar çok utandım ki, o panikle hemen suratına hohladım. “Yooo yooo, dişimi fırçaladım. Saçım kokuyor, yemin ederim saçım kokuyor. Saç bakım yağım yüzünden o. Vallahi, al kokla bak, kokan saçım!”  </p>
			<p class="paragraf">Kaşlarını çatışını hiç değiştirmedi, daha doğrusu o suratında oluşan tiksinme ifadesi hiç değişmedi. Çok güzel ya, şimdi artık benimle ilgili millete “Yaa o kız mı, ağzı leş gibi kokuyor onun” diyecek!   </p>
		</div>
	</body>
</html>