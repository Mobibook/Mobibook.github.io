<html xmlns="http://www.w3.org/1999/xhtml">
	<head>
		<title>1-3</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-3" xml:lang="en-GB">İyi ki seni dilemişim. Bana hiç keşke yaşatmadın.  </p>
			<p class="bos">Uçaktan indiğim gibi terapiste geldim. Ya bu terapi süreci iyi güzel de bazen beni çok yoruyor. Özellikle ödeme yaparken. Buraya verdiğim parayla kendime beyin ameliyatı yaptırabilirmişim gibi geliyor. Bir de ben sanırım bu psikolojik destek olayını az yanlış anladım. Aylardır gelip, gidiyorum çocukluğuma çok dönesim gelmiyor. “Şimdi ağlarım falan, çıkışta kızlarla buluşacağız zaten. Makyajım akacak, moralim bozulacak, hiç değmez” diye kadına paso arkadaşlarımın dedikodularını yapıyorum. “İşte o ona bunu dedi, bu buna bunu dedi. Sonra kız engellemiş işte çocuğu, kızın sevgilisi midyeciye benziyor çok çirkin bla bla bla.”  </p>
			<p class="paragraf">Bir de bir arkadaşım daha geliyor buraya, belki kız hakkında bana bir şeyler söyler diye ağzından girip burnundan çıkıyorum ama nafile, ketum karı.   </p>
			<p class="paragraf">“Bugün doğum günün, hadi bir dilek dile, böyle gerçekten istediğin bir şeyi,” dedi.   </p>
			<p class="paragraf">Hani böyle bazı anlar vardır ya, dilek kapılarının açık olduğu. “Keşke başka bir şey dileseymişim,” dediğin. Genelde yarrak kürek bişi istersin. Ayy limonlu pasta olsaydı, şimdi bi çiğ köfte yeseydik falan gibi.   </p>
			<p class="paragraf">İşte benim de tam bu an, o kapıların açık olduğu zamanmış. Sokak hayvanlarını kurtarmayı dileyebilirdim. Açlığı bitirmeyi dileyebilirdim. Küresel ısınma bitsin diyebilirdim. Ne bileyim savaş olmasın, Ortadoğu barışsın, bu seçim gitsin herkes oy versin... Yani o an ne dilesem olurmuş. Dünyayı gerçekten bir dileğimle kurtarabilirmişim...   </p>
			<p class="paragraf">Yaa aman şimdi sana yalan söylemenin âlemi yok, valla bunlar açıkçası aklıma bile gelmezdi. Mesela para dileyebilirdim. Yiyip yiyip kilo almamayı dileyebilirdim. Sonsuz mutluluk, sonsuz sevgi! Saçlarımın saniyeler içinde uzaması... Her şeyi ama her şeyi dileyebilecekken; ağzımdan çıkan şunlar oldu:   </p>
			<p class="paragraf">“Aşk, güvenli bir aşk. Telefonunu masada bırakıp, tuvalete giden; hatta şifresini bana söyleyen, her sabah beni, ‘günaydın dünyanın en güzel kadını’ diye uyandıran, sürekli öpen, komik, çok komik hatta, yanımdan bir saniye bile ayrılmak istemeyen bir âşık.”  </p>
			<p class="paragraf">Hemen dileğimin arasına girdi tabii kadın, “Sorumluluk sahibi, idealleri olan biri?..”  </p>
			<p class="paragraf">“Ayy hayır hayır, yemişim sorumluluk sahipliğini. Sorumsuz olsun, kafası yarım çalışsın bu konuda. Ama diğer her konuda çok zeki olsun. Filmlerden bahsedelim. Kitaplardan konuşalım.   </p>
			<p class="paragraf">Kitapları konuşabildiğin adamlar, nasıl desem, off çok bayık oluyorlar ya. Bu öyle olmasın. Üzerine oturmamış bir entelliği olmasın yani. İdealleri dersen, hırslı insanı hiç sevmem. Tek ideali ben olayım işte. Onun bütün hayatı ben olayım; benim bütün hayatım o olsun. Başka kimseye ihtiyacımız olmasın. İçimde hiç korku bırakmasın. Nasılsa gidecek, bitecek, bu da kötü olacak gibi düşüncelerimi silsin atsın. Çok güveneyim ona istiyorum.”  </p>
			<p class="paragraf">Cümlem bitti, dilek kapılarım kapandı. Hayır, iki saniyecik daha açık kalsaydı inan bambaşka olacaktı.   </p>
			<p class="paragraf">“Bu adamın bi işi gücü de olsun ama değil mi? Biraz da maddesel şeylerden bahsetsen mesela.”  </p>
			<p class="paragraf">“İşi, hımm ne olsun ne olsun?.. Tabii para önemli. Ayy asla ama asla oyuncu olmasın da ne olursa olsun. Televizyonla, reklamla, basınla falan alakası olmasın. Sosyal medya hesapları da olmasın. Hatta ‘twitter ne’ falan desin. Ailesi olmasın. Öyle çok karılı kızlı bi geçmişi de olmasın. Hatta, hafızasını kaybetmiş falan olsa var ya tadından yenmez.”  </p>
			<p class="paragraf">Ben böyle madde madde saydım. Hani ne bileyim, kadın “Kuzenim var tam sana göre,” diye bana fotoğraf gösterir zannettim.   </p>
			<p class="paragraf">Durdu, “Bu yaz sonuna kadar, aşk yok, flört yok, erkek yok” diye kurallar koydu. İyileştikten sonra sevgili yapacakmışım. Şu an eğer olursa, onu da sıçıp batırma potansiyelim yüksekmiş. Eğer hayal ettiğim gibi bir aşk istiyorsam, önceliklerim olmalıymış. Ve “şu ara asla ama asla üstüne bin kez basa basa ERKEK yok,” dedi. Ay bu da beni iyi hissettirmesi gerekliyken, daha da çöktürdü.   </p>
			<p class="paragraf">Hoş, zaten erkek yok ya. Bugün doğum günüm, eski sevgililerimden biri bile mesaj atmadı. Hatta çok uzun zamandır, biri bile beni aramadı. Yeni biri dersen, nerdeeee? Erkekler son zamanlarda ya fazla geri zekâlılaştı ya da ben akıllandım, bilmiyorum. Kimseyi beğenmemeye başladım.   </p>
			<p class="paragraf">Tipi güzel olanlar, kendini adıyor protein tozlarına. Bütün hayatlarını o leş gibi ter kokulu spor salonlarında geçiriyor. Ben çocuklarıma nasıl derim, “Babanız spor salonunda sürekli memelerini çekip, Instagram’a atıyordu,” diye. Yakışıklının kelime anlamı bir anda bodybulding oldu, çok yazık oldu. Öfff zaten hiç yanlarına yakışmıyorum, oyun hamuru gibiyim.   </p>
			<p class="paragraf">Bir de şu sorun var, 20’li yaşların sonundaki; 30’lu yaşların başlarındaki erkekler hiç çekilmiyor. Kendini işine gücüne adıyor. Eskiden, sabahlar olmasın diye diye orda burda sürten, dünyayı gezme planları yapan adamlar, bir anda kirayı nasıl öderim derdine düşüyor.   </p>
			<p class="paragraf">Sadece kira olsa iyi. Bekâr evlerine aldıkları teknoloji aletlerinin taksitleri... spor salonu paraları...   </p>
			<p class="paragraf">Hani derler ya, “30’una gelmiş ama evlenmemiş kadınlardan uzak dur,” diye. Bence asıl, erkeklerden uzak durulması gerekli. Bunalım, dert, dert, dert. Ayyy baygınlık geçirtiyorlar adama. Kariyerinden memnun değildir ama sike sike işe gitmek zorundadır. Annesigilin köydeki arsasını satmakla kafası meşguldur. O ipe sapa gelmez dertleriyle senin bütün enerjini emer emer emer. O kadar çok sorunu vardır ki ciddi bir ilişkiye hazır değildir. Ama seninle düşünecektir. Hem zaten sana değer veriyordur, yetmiyor mudur?  </p>
			<p class="paragraf">Off zaten bunları düşününce, yeni bir ilişki isteme kafasından hemen çıkıyorum. Bence ben ilişki bağımlısı falan olabilirim: ilişkinin içindeyken ondan kurtulmak için uğraşan; ilişki yokken onun için krize giren.   </p>
			<p class="paragraf">Yani şu an bakınca baya mutluyum. Akşam yemeğimi buzdolabının önünde çömelip yiyebiliyorum. Tuvaletin kapısını kapatmak zorunda değilim. Canım istediği zaman istediğim yere gidiyorum. Paramı sadece kendim için harcayabiliyorum. Sürekli ne yapmam gerektiğini söyleyen bir geri zekâlı yok başımda.   </p>
			<p class="paragraf">Kavga yok, gürültü yok, eleştiri yok. Ne zaman terk edilirim acaba diye anksiyetemin artması yok. Kıskançlık yok, sevgilim şu an kimi sikmeye çalışıyor diye evde kendi kendimi yediğim geceler yok. Anlattığım şeylerle ilgili hemen, “kız kafası yaee” önyargısıyla bakan biri yok. “Neredesin alayım seni?” diyen biri yok. “Çok içiyorsun, bak içme” diye başımda zebella gibi duran yok. Bir şeye heveslendiğim zaman burnumdan getiren yok. Bir bok bilmediği halde, sürekli aşağılayan yok. Başta sümük gibi yapışıp, ardından “Eeaaa bunaltıyorsun beni” diyen şizofrenler yok.   </p>
			<p class="paragraf">Aslında kafam bu kadar rahatken neden ilişki istiyorum ki. Hem zaten New York’a taşınıyorum. Belli mi olur, üç beş seneye kadar bi bakmışsın, yeni Amerikan başkanının karısı olmuşum. Kimse kusura bakmasın ama Türkiye’de lider karısı falan olmam ben. Sağı, solu, liberali; hepsi, nohut ihracatı yapan Veysi Amca’ya benziyor. Kanada’nın olabilirim belki ama orada da üşürüm, Amerika iyi o yüzden.   </p>
			<p class="paragraf">Ben böyle saçma salak hayallerle kendimi avuturken, bir taraftan da Zodi’nin beynini yiyorum. Bugün doğum günüm, sırf belki bişiler yapar diye Ankara’dan apar topar döndüm. Gelmiş bana haftasonuna bir şeyler yapalım, çoğu arkadaşın işi var falan dedi. Bir saattir Zodi’ye ne kadar kötü bir kardeş olduğuyla ilgili mesajlar atıyorum. Doğduğumuzdan beri bana yaptıklarını bir bir yazıyorum.   </p>
			<p class="paragraf">Arada bir hakkımı helal etmiyorum. Sonra “Helal ediyorum ama sırf sen utan diye,” yazıyorum. Ara ara sinirim geçmiyor, şişmanladığını yazıyorum. Sonra intihar eder diye korkup, sözümü geri alıyorum. Yani sorunum, bana bir şey yapıp yapmaması değil. Öyle rahat söylüyor ki bunları bana:  </p>
			<p class="paragraf">“Sana sürpriz yapacaktık. Herkesin işi çıktı. Hafta sonu bişiler yaparız. Ama bişi dicem, kimseye belli etme. Sana söylemememi söylediler. Bi de ne hediye istiyorsun, alayım. Ama param yok, sonra alırım. Ya da sen kendine al, ben sana pazartesi öderim.”  </p>
			<p class="paragraf">Böyle doğum günü kutlaması mı olurmuş! Sabah beni yastıkla boğsaydın kardeşim, daha mutlu olurdum yani. Hayır, bi de kızınca da ben suçlu oluyorum. Koca kadın oldun ne doğum günüsü Allah aşkına diyor!  </p>
			<p class="paragraf">Terapistten sonra senaryo dersine gittim. Allah’tan hoca sanat filmi koydu da bütün ders boyunca, Zodi’ye hakaret dolu mesajlarımı yazabildim. Ya Allah affetsin, tamam yapana lafım yok ama sanat filmlerinden bi bok anlamıyorum. Daha ilk girişinde aklımdan geçen, “ne zaman bitecek ya bu?” oluyor.   </p>
			<p class="paragraf">Bayık, bayık, bayık. “Orada onun anlatmak istediği başka” diyorlar ya, o zaman kendimi yere atıp, dvd kutusunun üzerinde tepinmek geliyor içimden. Zodi de artık dayanamadı, “Seni engelliyorum,” diyerek, telefonda bastı bana engeli. Sevgilim olmadığı zamanlar sanırım, bu trip atma ve telefonla kavga etme hazzımı Zodi’yle idare ediyorum. O da yani hiç yardımcı olmuyor. Ne desem, “Off ne diyon Pucca ya!” tadında. Bir kavga et di mi benimle. Bu kızın sevgilisi olduğunda Allah yardım etsin. Göz devire devire kavga eden sinsilerden bu.   </p>
			<p class="paragraf">Ben Zodi nefretimle dersi bitirmiş, dışarı çıkarken, aa bi patlama sesi! Hah dedim, yine şehrin dört bir yanında bombalar patlıyor. Sağ olsun bu son senelerde, iç politikamız olsun; dış politikamız olsun süper ötesi gittiği için ya bomba patlatıyorlar, ya tomalarla milletin üstüne tazyikli su fışkırtıyorlar. Dedim, sıçtık!   </p>
			<p class="paragraf">Ardından bi baktım, bizim kızlar ellerinde şampanyayla fırlayarak geldiler. İnşallah şampanyayı patlatıp mundar etmezler dedim ama geç kaldım. O şampanyayı patlatma olayını kim çıkardıysa artık, ne diyeyim.   </p>
			<p class="paragraf">Bu kadar pahalı ve lezzetli bir içeceği köpürtüp, etrafa fışkırtmak resmen günah! Hemen ellerinden aldım, kafama dikmeye başladım. Bari kalanı ziyan olmasın.   </p>
			<p class="paragraf">Ayy o kadar zaman boşu boşuna Zodi’nin burnundan getirmişim. Yavrum meğer bana gerçekten sürpriz hazırlıyormuş. Ama keşke gelirken yanında bana bir elbise falan getirseymiş. Yola çıktığım üstümle, leş gibiyim resmen. Herkes tiril tiril hazırlanmış, doğum günü kızı olan benim şu halime bak...   </p>
		</div>
	</body>
</html>