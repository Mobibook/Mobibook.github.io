<html xmlns="http://www.w3.org/1999/xhtml">
	<head>
		<title>1-10</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-10" xml:lang="en-GB">Yokluğunda bile varlığını aramıyorum. Ama sanırım özlüyorum.  </p>
			<p class="bos">Osi’ye bu iş olmayacak dediğim günden beri ne bir mesaj atıyor, ne arıyor. Aramasın zaten ya. Ben de hemen gaza geldim, bak çocuğu deney tahtası olarak kullanacaktım işte. Tamam, görevi bitti. Flörtleşip bitirecektim neticede. Şimdi yani oturup, neden mesaj atmıyor diye dertlenmem anlamsız. WhatsApp’a girip girip online mı diye bakıyorum. Telefon ekranına suratımı yapıştırıp hiçbir şey yapmadan, orada “yazıyor” yazsın diye bekliyorum. Ama yok, yok, yok!   </p>
			<p class="paragraf">Kendimi belli edecek ne yapsam acaba? Bir taraftan da “Aman iyi ki olmadı,” diyorum. Zaten kavgacının tekiydi. İki gün içinde iki kişiyle kavga etti, görmedin mi? Hem bir ilişki yaşasak ikimize de yazık olmayacak mı?   </p>
			<p class="paragraf">Neticede üç ay sonra buradan gidiyorum. Belki o da gelir ama. Orada workshop’lara katılır, sonra küçük bir kahveci dükkânı açarız belli mi olur. Hem orada da oyunculuk yapabilir. Sibel Kekilli’ye baksana. İnsan istesin yeter ki, her şeyi yapar bence. Sonra minicik bir stüdyo daire tutarız beraber, New York’un en iyi hamburgecisini birlikte buluruz. Bir sürü tiyatro oyununa götürür beni. Abidik gubidik bir sik anlamadığımız sanat galerilerini sarhoş gezeriz...  </p>
			<p class="paragraf">Kendine gel Pucca! Yine hayallere daldın. Hayır, öyle bir şey olmayacak. Senin kaderindeki adam bu değil! Daha o adamın gelmesine var. Bu o adama giden yolda mola yeri sadece. Mola yeri bile değil, tuvalet diyelim. Tuvalet demek biraz kötü oldu ama.   </p>
			<p class="paragraf">Allahım lütfen, gelecekteki kocam kim olacak bana ne olursun bir işaret yolla. En azından ona göre karşıma çıkan her adama sarmam bu sayede. Rüyamda falan göster bari, bir şey yap bari. Vallahi çok sıkıldım.   </p>
			<p class="paragraf">Ben tam bunları düşünürken, televizyonda Osi’nin oynadığı reklam çıktı. Algıda seçicilik mi nedir bilemedim ama daha önce de hep bu reklamı görüyordum ama hiç “Aa bu o çocuk,” dememiştim. Kanalı çevirdim, başka kanalda yine reklamı. Eee bunlar da!..   </p>
			<p class="paragraf">Reklamsız, dandik kanallara basayım belki <span class="CharOverride-11">Aşk-ı Memnu</span>’nun tekrarları vardır dedim ama bu kez de açtığım kanalda Osi’nin oynadığı dizi!   </p>
			<p class="paragraf">Ne kadar patatese benziyormuş sakalsızken meğer. Ama gözleri, ağzı yine iyiymiş. Yani imkânsız da, hani olur ya bundan bebem olsa, asla ama asla tabii ki olmaz ama yanii dişleri inşallah Osi’ye benzer. Bir de kirpikleri benzesin. Yaa öfff, hayır Pucca bebek hayali kurmak asla yok!   </p>
			<p class="paragraf">Televizyonu kapattım, biraz internette vakit geçireyim dedim, Osi bilerek mi yapıyor nedir, iki dakikada bir foto yüklüyor, devamlı önüme düşüyor. Telefonu da elimden attım. Aklıma geliyor durduk yere.   </p>
			<p class="paragraf">Eski sevgililerime bakayım dedim, kafam biraz dağılsın. Hepsi sağ olsun beni engellediği için, onların karılarına ya da sevgililerine baktım. Maşallah herkes yine mutlu. Kızları aradım ne yapıyorlar diye, hepsinin işi gücü var. Biraz kitap okuyayım dedim ama kitaba bi türlü adapte olamıyorum. Film izlemeye çalıştım, herkes âşık, herkes mıçmıç. Yeter be yeter! Dünyanın en sıkıcı günü.   </p>
			<p class="paragraf">Millet bu gibi sıkıcı gecelerde kendini normalden iki kat pahalı ithal dondurmalara verir. Bir kavanoz Nutella’yı kaşıklar falan ama ben genelde bulgur pilavı yaparım. İki kaşık yiyip, asla doymayacağım çikolatayla bulgur pilavının kalorisi aynı. Üstelik daha hesaplı ve doyurucu. Ama işte görünüş olarak o Tumblr kızı duruşunu bozuyor.   </p>
			<p class="paragraf">İki tabak domatesli bulgur pilavı yiyip, yanında da bir litre ayranı patlattıktan sonra koltuğa yığıldım. Ayran belki uykumu getirir dedim ama o kadar çok pilav yemişim ki karnım patlayacak sanki. Televizyonda gereksiz bir kanalı açıp, uykuya dalmayı beklerken, şak diye bir mesaj! Osi!   </p>
			<p class="paragraf">“Bence beni düşünüyorsun?”  </p>
			<p class="paragraf">Öff bunun da özgüveni beni delirtecek. Hiçbir şey yazmayayım da delirsin dedim. Hatta online olduğumu da görsün. Kız, uyanık, yazdığımı da okudu ama bana bir şey yazmıyor diye düşünsün istedim.  </p>
			<p class="paragraf">Niye acaba böyle sapıklıklarımız var. Karşı taraf ondan hoşlanmadığımızı düşününce daha mı deliriyor diye düşünüyoruz, ne yapıyoruz? Çok saçma değil mi yani şu yaptığım. Mal gibi oturmuşum, onu sallamadığımı düşünsün istiyorum.   </p>
			<p class="paragraf">Valla seni bilmem de benim bilinçaltımda var olan halamlar yüzünden ben böyleyim.   </p>
			<p class="paragraf">Kitaplar çıktığından beri benimle konuşmuyorlar. Onları rezil ettiğimi, kendimi rezil ettiğimi, babamın başını öne eğdiğimi falan düşünüyorlar. Ama sağolsunlar, yokluklarında bile varlıklarını aramıyorum. Kendime itiraf edemiyorum ama sanırım özlüyorum. Sonra bana neler diyeceklerini düşündüğüm için özlemim geçiyor tabii. Ne zaman bir flört evresine girsem, kafamın içinde üç halam birden canlanıyor. Beyin kıvrımlarımın üzerinde oturup, dantel örerken bana akıl veriyorlar. Mesela tam cevap yazmayı düşünüyorum, bir tanesi hemen atlıyor.   </p>
			<p class="paragraf">“Afferin, sürtük gibi hemen atla öyle!”  </p>
			<p class="paragraf">“Cemile’nin kızı da senin gibiydi, kızın bütün mahallede adı çıktı. Çocuk kullandı attı bunu, herkese de anlattı o kız öyle böyle diye.”  </p>
			<p class="paragraf">“Yorulmasaydın Pucca, ‘gel açtım bekliyorum seni’ yazsaydın.”  </p>
			<p class="paragraf">Bir süre yazmadım, durdum durdum. O ikinci bir şey yazsın kesin yazacağım dedim. Tabii o da yazmadı. İşte az önce beynimin içinde bana sürtükmüşüm gibi davranan halalarım bu kez nedense tam tersini öğütlemeye başladı.   </p>
			<p class="paragraf">“Ahh, gitti gül gibi çocuk, vallahi gitti.”  </p>
			<p class="paragraf">“Ohh sen cevap vermedin, o da başkasıyla yazıştı. Şimdi kızın çekirdeğinden reçel yapıyor.”  </p>
			<p class="paragraf">“Böyle mal gibi bekle sen. Artık sana düğün davetiyesini yollar.”  </p>
			<p class="paragraf">Ayy bunlar yüzünden dengesiz bir geri zekâlıya dönüştüm yemin ederim. Ama öyle bir cevap vermeliyim ki hem onu istemiyorum hem de istiyorum gibi; aslında ondan nefret ediyorum ama iyi bir bey olursa onu sevebilirim, ayrıca her önüme gelene bu saatte cevap yazmıyorum gibi durmalı, çok işim olduğu için onu önemsemiyorum yine de ona da acıdığım için cevap veriyorum. En önemlisi şu an peşimde binlerce adam var ve ben nedense hiçbirine yüz vermiyorum, aslında ona da vermiyorum ama işte mesajına cevap veriyorum.   </p>
			<p class="paragraf">İşte bu kadar şeyi kapsayan bir mesaj bulmam gerekli!   </p>
			<p class="paragraf">“Ya sen kimsin de seni düşüneyim!”  </p>
			<p class="paragraf">Evet, o kadar düşünüp düşünüp yazdığım şeye bak. Ben gerçekten bu işi beceremiyorum. Daha bi de bunun mesajla fingirdeşme kısmı var üstelik, hele o konuya gelirsek beni öldür daha iyi. Yalnız bir şey söyleyeceğim de Osi bana cevap yazmıyor. Karşılık olarak, “Kimle konuşuyorsan, ben seni hiç rahatsız etmeyeyim, iyi geceler!” yazıp, onu engellemek istiyorum.  </p>
			<p class="paragraf">Sevgili tribi atmayı çok özledim ya. Böyle yeni flörtleştiğin adama da yapamıyorsun ya bu tribi, o çok kötü oluyor. Ahhh seninle bir aylık beraber olsaydık, bana geç yazdığın her dakikayı nasıl burnundan fitil fitil getirirdim... Yat kalk dua et sevgili falan değiliz.   </p>
			<p class="paragraf">Bir on dakika geçti yok, yirmi dakika yok, yarım saat yok. Ulan madem bir şey yazmayacaksın, ne diye beni uykumdan edersin. Zaten bulgurlar karnımda şişti, ayranla da birleşince iyice gaz yaptı içimde. Şu an patlamaya hazır bir bomba gibi duruyorum. Ay sinir krizi geçireceğim ya. Bir taraftan da keşke geç yazmasaydım, adam benden sıkıldı tabii, “senle mi uğraşacağım” dedi diye kendime kızıyorum. Ben kendi kendimi yerken, bir baktım arıyor. Heyecandan kalbim burun deliklerimden fışkıracak, o derece. Tabii halamlar yine devreye girdi.  </p>
			<p class="paragraf">“Açma kız açma, şimdi senle seksli meksli konuşacak.”  </p>
			<p class="paragraf">“Bence aç, bu saatte aradığı için ona bağır, sen beni ne zannediyorsun de.”  </p>
			<p class="paragraf">“Aç, hemen suratına kapat!”  </p>
			<p class="paragraf">Gayet mantıklı bir insanmışım gibi açtım telefonu. Benim evin oralarda bir işinin olduğunu, eğer evdeysem bana kokoreç ısmarlayacağını söyledi. Eğer, birini öldürüp, gömecek yer aramıyorsa benim evin oralarda bir işi olamaz bir kere, bunu geç. Yani sırf beni görmek için buraya gelmiş. Ama ayı oğlu ayı madem bir romantiklik yapıyorsun, kokoreç nedir?   </p>
			<p class="paragraf">Aç değilim ama kokoreçe de bayılırım ehi ühü diye klasik kız nazlanmasını yaptım. Hemen odama gidip şort tişört geçirdim üstüme. Beni evden almaya gelsin diye bekledim. Kapı çaldı, bi açtım. Elinde kokoreç poşetiyle gelmiş. Ben dışarda yeriz diye düşünüyordum ama adam işini garantilemek için yemeğini almış. Bir de yanına bir şişe viski almış.   </p>
			<p class="paragraf">Aynı anda üç halam birden beynimi zonklattı.  </p>
			<p class="paragraf">“Pucca bu çocuk oranı buranı ellemek istiyor!”  </p>
			<p class="paragraf">Offf offf offf! Kapının önüne elinde iki yarım kokoreçle gelmiş bir adamı nasıl geri çevirebilirsin? Yani oraya kadar gelmiş, kapının önünde mal gibi bakakaldım.   </p>
			<p class="paragraf">O da sağ olsun, Dingo’nun ahırı gibi lak diye girdi içeri. Ayakkabılarını çıkardı. Oturdu koltuğa, açtı poşeti, çıkardı limonu bir güzel sıktı, verdi elime ekmeği. Ben de sanki az önce iki tabak bulguru yememiş gibi ayıp olmasın diye yarımı da yedim bir güzel.   </p>
			<p class="paragraf">Hadi yemeğini yer, gider dedim ama bu saatte gelen adam neden gitsin. Bi de işini garantilemek için yanına viskisini de almış. Ohh ya. “İçer misin,” falan da demedi. Gitti mutfağa bardakları aldı, ikimize koydu. Ben tabii bilinçli bir kız olduğum için, “İçmiyorum” dedim. Kusura bakma Osi Bey, üç gün gezdik tozduk diye öyle hemen kucağınıza atlayacak değiliz. Sonra her önüne gelene anlat değil mi? Viski nedir zaten ya, bir yudum bile içerken boğazım deliniyor sanki. Tuz ruhu içiyormuşum gibi geliyor. Hem zaten artık irade sahibi, olgun, ne istediğini bilen bir kız olduğum için yanımda istediği kadar içsin, beni bağlamaz.   </p>
			<p class="paragraf">Öyle kendi kendine evimde içki içmesi de çok itici geldi. Bu nedir yani, gecenin vakti evinde içeceğin kız mıyım ben? Diğer yandan da o bulgurlar midemi kaynatmaya başladı. Her an popomdan bir kaza çıkacak. O kazayı duymaması için sarhoş olması da iyi diyorum. Ama yani ya sarhoş olup bana saldırırsa diye de düşünmüyor değilim. Durup, durup tuvalete gidip suyu şarıl sarıl açıp, cayır cayır gaz çıkartıyorum.   </p>
			<p class="paragraf">Sarhoş olup, sızması daha iyi diye düşündüğümden hızlı hızlı içirmeye başladım. Ağzı yüzü kaymaya başladı. Baktım, böyle yumuşak kıvama geldi. Bari nasıl biriymiş, en açık anında anlatsın, dedim. Eski ilişkilerini sordum.   </p>
			<p class="paragraf">En uzun ilişkisi beş ay sürmüş. Hiç uzun ilişki yaşamamış. Hep günübirlikmiş. İlişkiler konusunda çok sıkılganmış.   </p>
			<p class="paragraf">Yani Pucca hanım, sil bu çocuğu. Bu kadar aleni bir şekilde, “Benden cacık olmaz” diyen de olmamıştır. Evet, geçmişi olmayan bir adam istedim ama her önüne gelenle yatıp, ilişki nedir bilmeyen de istemedim yani.   </p>
			<p class="paragraf">Lisedeyken müzik yaptığını anlattı. İşte, kariyeri müzik konusunda ilerleyebilirmiş ama grup arkadaşlarıyla anlaşamamış. Hâlâ içinde kalmış müzik. Şöyle bir düşündüm onu, saçlar uzun, elinde gitar falan. Gayet yakıştı aslında. Sonra hayatımın en büyük hatasını yaparak, “Bir şeyler söylesene,” dedim.   </p>
			<p class="paragraf">Ben Teoman falan söyler diye düşünürken bir anda bu “Sen beni bilemedin, ben seni bilemedin, yamacına gelemedin, geldiğini göremedim” diye tekerleme gibi bir rap söylemeye başladı. Ayağa kalkarak, elini kolunu yoww yowww yaparak kendinden geçe geçe, gözler kapalı kapalı. Ayyy dedim, bismillah ne oluyor be!!!!  </p>
			<p class="paragraf">Hay, şarkı söyle diyen dilimi sikeyim! Susmuyor! Bir şarkıyı bitiriyor, diğerine başlıyor. “Bak Sagopa’nın Ceza’ya attığı diss” diye diye beynimi şişirdi. İnşallah kafasının üstünde dönmeyecek diye dualar ettim resmen. Rap söylemesinin en iyi yanı o sırada tuvalete kadar gitmeme gerek yoktu, o gürültüde benim sesim arada kayboldu gitti.   </p>
			<p class="paragraf">İnşallah susar diye dua ederken, korktuğum başıma geldi ve youtube’u açarak bana sevdiği rap şarkılarını dinletmeye başladı. Bir, iki, üç derken bu da kafa diye dayanamadım kapattım artık. Ve o an fark ettim ki, bir insanı tanımak istiyorsan onun önüne youtube’u açıp vereceksin. Bak bakalım, neleri açıyor.   </p>
			<p class="paragraf">Büyük bir risk alarak, “Hadi istediğini aç,” diye laptopumu verdim. Ardından onu izlemeye başladım. Arama kısmına, “Behzat Ç ağlatan bölümler” diye yazdı. Sonra da Behzat Ç’nin bütün bölümlerini tek tek bana izletti. Irzıma geçmesinden daha mantıklı bir karar diye ben de oturdum kuzu kuzu izledim.   </p>
		</div>
	</body>
</html>