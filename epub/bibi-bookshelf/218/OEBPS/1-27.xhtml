<html xmlns="http://www.w3.org/1999/xhtml">
	<head>
		<title>1-27</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-27" xml:lang="en-GB">Anama ana de; babama baba!  </p>
			<p class="paragraf">  </p>
			<p class="bos">Biz direkt barışınca, ilk işimiz tabii ki Osi’nin babamdan beni istemesi oldu. Aslında isteme gibi değildi, sadece tanışacaklardı ama nedense Osi beyinsiz gibi o iğrenç alyanslarımızı da ille baban taksın diye tutturdu. “Yapmayalım, sen bir tanış babamla, onlar İstanbul’a geldiği zaman bu yüzük merasimini öyle yemekli yaparız,” dedim ama yok dinletemedim. İşte ille babamdan isteyecekmiş beni, yok her şey kuralına göre olacakmış.   </p>
			<p class="paragraf">Lan salak, adam demeyecek mi senin anan baban nerde, böyle sap gibi mi geldin kızı istemeye diye. Tanış geç işte, ne uzatıyorsun. Yok, dinletemedim.   </p>
			<p class="paragraf">Bütün gün babamla tanışacak diye heyecandan ne yapacağını bilemedi. Saatlerce gömlek aradık ona. O mağazadan çıkıyoruz, bu mağazaya giriyoruz. Baban o gömleği mi sever, bunu mu?   </p>
			<p class="paragraf">Valla şu an babamın yanına donla çıksan da yine umrunda olmayacak. Çünkü babam bana biraz sinirli. Biraz değil, baya sinirli hatta. Öncelikle Amerika işini erteledim diye sinirli. Sonrasında pat diye evleniyorum dedim diye. Çocukla son dakika tanıştığı için sinirli. Ondan izin almadım diye sinirli. Emrivaki yapıp, yüzükle geleceğimizi söylediğim için daha da sinirli. Bu çocuk kimin neyi, kimin fesi, kimdir bilmediği için hele daha da sinirli.   </p>
			<p class="paragraf">Yani bir taraftan da Allah aşkına baba, ne bekliyordun? 17 yaşından beri evde kalmıyorum nerdeyse, oturup görücü usulüyle mi evlenecektim?   </p>
			<p class="paragraf">Ne zaman telefonda konuşsak, yeni bir tarz bulmuş “Ataya böyle yapılmaz, ataya şöyle yapılmaz, ben senin atanım,” diyor. İçim şişiyor.   </p>
			<p class="paragraf">Yani zaten ben hep böyle evlenmeyi planlıyordum. Ne anayı, ne babayı katıcak, kendi başıma evlenecektim. Bir anda gelenek görenek sevdalısı çıktı adam. Hayır, annemi istemeye plaj terliğiyle gitmiş adamsın. Benden neden fazlasını bekliyorsun onu da anlamıyorum.   </p>
			<p class="paragraf">Bir de kendi düşüncelerini başkasınınmış gibi anlatıp, ajitasyon yapıyor ya, daha da çıldırıyorum. “Bilmem kimin kızı da evlendi, adam bana dedi ki senin kız ayıp etmiş, başımı öne eğdim.”   </p>
			<p class="paragraf">Ya Allah Allah sanki pavyon baskınında yedi kilo bonzai’yle yakalandım da başını öne eğdirdim. Amma abartıyorsunuz bu konuyu.   </p>
			<p class="paragraf">Bu arada sadece benim tarafım değil, Osi’nin ailesi de öyle. Annesi sürekli, “Bir tane oğlum var mürvetini görmem gerekli,” diyor. Babası, “Bizden para koparmak için yalan mı atıyorsun, kızı göster bize,” diyor.   </p>
			<p class="paragraf">İkimiz kendi aramızda bi nikâh dairesine gidip, bitirip herkese söyleyecektik güya. Osi de dünyanın en güzel gazla çalışan çocuğu olduğu için, yeni olayımız: “Annemi üzemem, bir düğün yaparız artık.”  </p>
			<p class="paragraf">Neyse, aldık Osi’ye gömleğini, İzmir’e gittik.   </p>
			<p class="paragraf">Yalnız yolda şöyle bir hataya düştüm. Osi mağazadan çıkarken, ben yukarıdaki yemek katında bize yemek alıyordum. Ev yemeklerini görünce, boğazımızdan sağlıklı bir şey geçsin diye Osi’ye mercimek çorbası, kuru fasulye pilav ve ayran aldım. Kendime de dolma. Sanırım Osi için yanlış tercih yapmışım. Her ne kadar bana söylemese de yediği şeyler bağırsaklarını birazcık zorladı sanırım. Çünkü eve yaklaştıkça, “O ses nerden geldi ya?” “Bu koltuk da çok ses çıkartıyor,” diye diye bütün yol araba camını açtı. Halden anlayan, anlayışlı bir eş olduğum için ses çıkarmadım.   </p>
			<p class="paragraf">Eve girdik, babamı en son Zodi’nin karnesini değiştirdiğini anladığı an bu kadar soğuk görmüştüm. Buzz gibi buzzz! Suratıma bakmıyor, Osi’nin yüzüne bakmıyor. Susup oturuyor. Cici anne ve cici kardeş yazık ortam yumuşasın diye uğraşıyor ama yok. Cici anne bir masa hazırlamış, çatal bıçaklar, sofra düzeni harika! Her şey pırıl pırıl.   </p>
			<p class="paragraf">Osi, çok kasıldı fark ettim. Şaka yapmaya çalışıyor ama babamla göz göze gelince susuyor. Ortam inanılmaz gergin.   </p>
			<p class="paragraf">Ardından babam, kendi özel spesiyali olan “patlıcan kebabı”nı masanın ortasına çotanak diye bıraktı. Bir lavaş ekmeğinin içine patlıcanları doldurup, Osi’ye uzattı. Dedim, tamam ortam yumuşuyor. Osi de garibim, gömleğine yağ akıta akıta yedi o kebabı.   </p>
			<p class="paragraf">Sonra oturduk, konuşmaya başladık. Babam tabii hemen, “Senin geleceğin ne olacak?” diye bana sordu.   </p>
			<p class="paragraf">Lan nerdeyse 30 yaşıma gelmişim, daha ne geleceğinden bahsediyorsun baba. Bana kalsa 20 yaşımda evleniyordum zaten. Hayır, bu babamda olan “geleceğim kaygısını” da ben anlamıyorum. Aklım, mantığım kendi geleceğime yetmiyor mu sanki? Sen senelerce benim bir tane olayıma karışma, ne yaparsam, “kızım ben senin arkandayım” de; tut, evlenirken sanki hata yapıyormuşum gibi kafamın içine bin tane soru işareti bırak.   </p>
			<p class="paragraf">Baktı benden vuramıyor. Osi’ye bu kez, “Ee sen oyuncusun şimdi. Yarın dizi olmadı diyelim, film yok, ne yapacaksın, Pucca’ya nasıl bakacaksın?”  </p>
			<p class="paragraf">Osi de gariban gariban cevap veriyor. İşte ekmeğimi taştan çıkartırım, falan. Araya giriyorum, “Niye bana baksın? Ben bakıma muhtaç biri miyim? Onda yoksa bende vardır. Bende yoksa onda. İkimizde de yoksa Allah büyük,” diyorum.  </p>
			<p class="paragraf">Sanki bundan önce biri mi bakıyordu bana? Hiç babamdan beklemediğim sorular. “Çocuk hemen düşünmüyorsunuz inşallah. Daha oturmamış bir şeyler...”   </p>
			<p class="paragraf">Çocuk nerden çıktı kurban olduğum. “Çoook erken karar veriyorsunuz, çoooook,” diye bir de kafasını iki yana sallıyor. Erken mi?..   </p>
			<p class="paragraf">Senelerce ben bu anı bekledim! Osi ama bayılacak artık. O kadar gergin bir ortam ki. Ter içinde kaldı. Dedim belki babam artık biraz utanır, çekinir susar. İnternet’ten canlı kız isteme geyiği falan diye periscope açtım. Osi de gevşer diye düşündüm. Yok, yok, yok.   </p>
			<p class="paragraf">O gece orada kalacaktık ama yani babamın şu yaptığından sonra değil orada kalmak, iki saniye durmamızın imkânı yok, yemin ederim. Babamın sorularından gına gelince, çabucak bitsin gitsin diye, Osi yüzükleri babamın eline verdi. Biz uzattık parmağımızı taksın diye.   </p>
			<p class="paragraf">Babam durdu, durdu, durdu. Bir yüzüklere baktı, bir bize. Şöyle derin bir iç geçirdi. “Tak artık şu lanet yüzükleri!” diye elinden alıp ben takacaktım artık.   </p>
			<p class="paragraf">Yüzük kutusunu çat diye kapattı. “Pucca seninle içerde bir konuşalım biz,” dedi. Osi orada mal gibi kaldı. Biz babamla içeri geçtik.  </p>
			<p class="paragraf">Sıçtım ya, babam baya beni Osi’ye vermiyor. Çocuk içerde beti bembeyaz olmuş, büyük ihtimalle evi patlatıp gitmeyi düşünüyor. Yediği mercimek ve kuru fasulyeden dolayı gazlarını da düşünürsek, şu an kesinlikle evi patlatmak üzere. Babam da tutturmuş, “Benim gönlüm razı değil. Oyuncu çocukla evlenilmez. Senin mühendis olmanı istedim hep, sen olmadın tamam ama bari damadım olsaydı,” diyor.   </p>
			<p class="paragraf">Babamın da bu sayısalcı takıntısını zaten hiç anlamadım. “Daha çok erken, birbirinizi bile tanımıyorsunuz. Önce bi şu Amerika’ya gitseydin, oğlan kaçmıyor ya sonra bakardınız evliliğe.”   </p>
			<p class="paragraf">Ya milletin babası gezmesine tozmasına laf eder, biz evleniyoruz işte daha neyin derdindesin anlamadım. Valla çok kızdım babama. Hayır, derdi neyse onu da söylemiyor. Onun yerine başka yerden vuruyor. Büyük ihtimalle çok kırıldı en son ona haber verdim diye. Belli ki her şey kuralına uygun olsun istiyordu. Ee büyük kızıyım sonuçta, vardır bir hayali elbette. Ama bunları böyle söylemek yerine, “Çocuk oyuncu, senin geleceğin ne olacak, ne yiyeceksiniz,” diyince kırılıyor insan.   </p>
			<p class="paragraf">Cici anne geldi yanımıza, babama öyle bir bakış attı ki, “Sen ne yaptığının farkında mısın? Kendine gel!” diye bir carladı. Baktım arkamda cici annem var, tamam dedim. Ardından ben de carladım.  </p>
			<p class="paragraf">“Valla baba, sen ver ya da verme. Ben evleneceğim. Bu zamana kadar verdiğim bütün kararların arkasında durdun. Benim bütün hatalarımı sırtladın. Beni korudun, kolladın. Bunda da öyle yap bir zahmet!” dedim, kalktım Osi’nin yanına gittim.   </p>
			<p class="paragraf">Uzattım parmağımı, Osi’ye dedim, “Sen de uzat.” Babam baktı yapacak bir şey yok, taktı yüzükleri. Bu olayı da burada kapatmış olduk.   </p>
			<p class="paragraf">İlerde araları nasıl olacak hiç bilmiyorum ama en azından şu an vaziyet kurtarılabilir durumda!   </p>
		</div>
	</body>
</html>