<html xmlns="http://www.w3.org/1999/xhtml">
	<head>
		<title>1-20</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:faddc475-fa2f-481b-bc72-432bc5abac7d" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-20" xml:lang="en-GB">Bu kadar yakın olup; yapayalnız kalmayı nasıl başardık?  </p>
			<p class="bos">Ama anlamadı, anlamadı, anlamadı! Kalın kafalı bir moron olduğu için mi yoksa pişkinliğe vurduğu için mi bilmiyorum. Baktım, mesajlarla bir bok yapamıyorum. Ben de direkt söylemeye karar verdim. Ama durup dururken söylemeyeceğim için, yine “Evlencem senle” türü bir şey söylediği an, şak diye yapıştırcaktım. Şansıma, günde beş yüz kez bu cümleyi kullanan adam, hissetti mi ne yaptı, bir kere bile demedi. Yok yani.   </p>
			<p class="paragraf">Kızlarla küsmeseydik işte, bu işi onlarla iki dakikada çözerdim. Bana hemen bir plan yaparlardı. Hiç olmazsa, Osi’ye “Pucca duysa bizi öldürür, sakın ona söyleme ama yüzük alman gerek,” falan derlerdi. Ama şimdi her şeyi tek başıma halletmek zorundayım.   </p>
			<p class="paragraf">Zaten eski sevgilimi stalk’lar gibi Zodi’yi stalk’lıyorum. Bensiz hayatı daha mutlu sanki. Sürekli geziyor, tozuyor, mutlu mutlu yaşıyor. Hiç ablamı özledim falan yok. Beni aramıyor bile. Gururuma yenilip, aramak da istemiyorum. Çünkü bana en son, “Yine aynı şeyleri yaşayacaksın,” dedi ve gitti. Haklı çıkacak diye ödüm patlıyor.   </p>
			<p class="paragraf">Ben bir daha evlilik konusunu açsa da derdimi anlatsam diye tetikte beklerken, Godik beni aradı. Aslında söylemeyecekmiş ama dayanamamış. Osi bu gece için bana sürpriz hazırlıyormuş. O yüzden geceye iyice hazırlan falan dedi.   </p>
			<p class="paragraf">Yaaaaaa, yaaa dünyanın en tatlı adamı değil de nedir Allah aşkına. Kurban olduğum, oturmuş bana evlenme teklifi etmek için planlar yapmış. Ben de burada salak salak şeyler düşünüyorum. Acaba ne yapacak, uçağın falan arkasına, “Pucca benimle evlenir misin?” mi yazdıracak. Ya da beni yemeğe çıkartacak, orada bir anda herkes dans etmeye başlayacak, sonra dizlerinin önüne eğilip orada mı yüzük takacak? Ayy, beni gece plaja da götürebilir orada böyle mumlarla kuma kocaman adımı yazabilir.   </p>
			<p class="paragraf">Sonra dilek fenerleri falan havada uçuşur. Belki de Zodi’leri aradı, onları da çağırdı buraya. Böyle kocaman parti verecek benim için. Yüzüğü nasıl bir şey aldı acaba? İnşallah kocaman bir taşı vardır. Öyle minnacık bir şeyse onu Instagram’a falan atmam ben baştan diyeyim. Hayır, günlerdir ona pırlantalarla ilgili o kadar çok bilgi verdim ki eşşek değilse gidip hangisini alması gerektiğini anlamıştır. Bu arada helal olsun Godik’e, iyi ki söyledi. Manikür yaptırayım hemen. Şimdi orada yüzüğü takarken, foto çekeceğim için ellerim güzel çıkmalı.   </p>
			<p class="paragraf">Millet özel günlerde nasıl olduğundan daha güzel görünebiliyor anlamıyorum. Ne zaman özel bir durum için hazırlansam, kına gecelerinin aranılan eltisine dönüyorum. Ya ben kuaföre ne anlatmam gerektiğini bilmiyorum ya da gerçekten bana süslenmek yakışmıyor. Saçlarım küt olduğu için, düz fön dışında bir şey de yapamıyorum. Onun için bugün farklı bir hamle yapayım diyerek, kuaföre Helen tarzı saçımı ördürteyim dedim. Ve sonra nasıl oldu inan bilmiyorum, çayımın içine ilaç mı attılar, kuaförde yapılan boyaların kimyasal etkisinden mi anlamadım ama en son çıt çıtla saçlarımı uzatıyorlardı.   </p>
			<p class="paragraf">Sonra o uzattıkları saçları aldılar tepeden topladılar. Kafamın arkasında iki tomar saç oluştu bir anda. Normalde kaynak saç olsun, çıt çıt olsun, peruk olsun ben biraz huylanırım. Ya o saçlar kim bilir kime ait. Ne derdi vardı da kadın saçlarını sattı. Ne bileyim, belki çocuğuna ekmek alamıyordu, gidip kocasının o çok sevdiği saçlarını kestirip sattı. O parayla evladını doyurdu. Şu an kafamın üstünde yani başkasının derdi külfet olmuş, beni eziyor gibi. Tabii inşallah böyle bir şeydir, en azından iyi bir amaca hizmet etmiş olurum.   </p>
			<p class="paragraf">Ya ölü kadınların kafalarından alıyorlarsa bu saçları. Morgda çalışan bir adam maaşı yetmeyince misal, “Ben de bu kadınların saçını keseyim de bizim mahalledeki kuaför Hikmet Abi’ye satayım, nasıl olsa öbür dünyada işine yaramaz saç,” diye düşünüyor olabilir. Ayy düşünmeyi burada bıraksam iyi olacak bence.   </p>
			<p class="paragraf">Takma kirpik takmayı da ihmal etmediler bu kadar yapaylık arasında, ondan da eksik kalamazdım. Cebimde olan bütün parayı kuaföre verdikten sonra, çirkin bile olsa artık kendimi beğenmek zorundayım. Zaten o parayı verirken, içime öyle bir öküz oturdu ki. İnşallah tektaşım gerçekten çok büyük ve berraktır Osi Bey. Yani ben burada o taşı takmak için tomarlarca para harcıyorum şu an. Sen de dilerim, bu yaptıklarımın karşılığını vermişsindir!  </p>
			<p class="paragraf">Eve gittim, bu muhteşem kafama yakışan en uygun kıyafetimi giydim. Aynada kendime baktım, “Kısmetse Olur”a katılıp, sokakta sümüklerini atmayacakları adamlara talip olan o kızlara benzemiştim. Üç beş tane fotoğraf denemesi yaptım, “İnanmıyorummmmmmmm!” bakışı denemesi. “Yaa ne gereği vardı yüzüğe, sen bana yeterdin şapşik” bakışı denemesi. “Gözyaşlarıma hâkim olamıyorum” denemesi. “Bu hayatta başıma gelen en güzel şey” denemesi.   </p>
			<p class="paragraf">Eğer kalabalık içinde evlenme teklifi ederse yapacağım konuşmayı da hazırladım.   </p>
			<p class="paragraf">“Osi... Ahhh Osi ahhhh. Ben bu çılgın çocukla ne yapacağımı bilmiyorum. (Önce etrafa bak, sonra Osi’ye) Onu ilk gördüğüm zaman, hayatımı onunla geçireceğimi anlamıştım zaten. Ama inan şu an heyecandan kafamın içinde olan kelimeleri toparlayamıyorum. Çünkü bu kadarını beklemiyordum. Yani biz zaten gönülden birbirimize bağlıyken şu uluslararası sertifikalı, D renkli, ideal kesim yüzüğe inan hiç gerek yoktu. Ben seni çok seviyorum, ben en çok senin beni sevmeni seviyorum. Ve artık seninle birlikte evladımız sayılabilecek bu yüzüğü de seviyorum. Çünkü bunu bana sen aldın. Parmağımda senden bir parça taşıyorum şu an. Teşekkür ederim sevgilim, teşekkür ederim canım benim.”  </p>
			<p class="paragraf">Sonra ona sarılıp, omzunda biraz ağlamaca, göz gözeyken bizi çeksinler diye iki yalandan poz, ellerimi göğsüne koyup, yüzüğü daha net göstereceğim kareler. Çok ağlamayayım ama kirpiklerim düşebilir.   </p>
			<p class="paragraf">Yüzüğüm için hazır ve nazır bi şekilde beklemeye başladım. Osi arkadaşlarıyla buluşma ayağına dışarı çıkmıştı. Akşam yemeğinde seni almaya gelirim demişti. Ben de bütün gün rahat rahat hazırlansın diye sadece yirmi dakikada bir aradım onu.  </p>
			<p class="paragraf">İşte ben de böyle anlayışlı sevgiliyim. Bence gerçekten evlenilecek kızım ya.   </p>
			<p class="paragraf">Osi geldi, beni bu halde görünce önce kısa süreli bir şok yaşadı. Büyük ihtimalle “Ne kadar zeki bir kızla beraberim, evlenme teklifi edeceğimi anladı mı acaba?” şokuydu bu. Ya da kafama taktıkları yedi buçuk kilo saçın şoku da olabilir, orasını bilemedim.   </p>
			<p class="paragraf">Sonra artık sürpriz daha heyecanlı olsun diye sanırım, “İnanılmaz yorgunum, bugün evde yesek olur mu, pide falan bir şey söyleyelim” dedi. Ben de hiç çaktırmadım, “tabii olur” diye oturdum koltuğa.   </p>
			<p class="paragraf">Oğlum ben, kaçın kurasıyım yutar mıyım bu numaları. Birazdan “Hadi kalkalım” diyeceksin nasıl olsa. Bir yarım saat falan geçti ama yok, kalkalım demiyor. Anladığımı anladı ya, sonuna kadar götürecek işi. “Üstümü değiştireyim,” diye çıktım odaya, çaktırmadan bakıyorum ona ama yok, yine bir hamle gelmiyor. Hayır, o geri zekâlı “bana yüzük aldı zannettim” klişelerinden birini de yaşamıyorum. Godik gayet aradı, söyledi yani. Kendi kendime gelin güvey de olmadım. Emin olmak için odada Godik’e mesaj attım. O da “Büyük bir sürpriz bekliyor seni!” dedi.   </p>
			<p class="paragraf">Yani kesinlikle bir şey var ama anladığım kadarıyla dışarda değil. Acaba milleti mi bize çağıracak? Herkes bir anda ellerinde balonlarla eve gelecek, sonra büyük bir parti falan mı? Yaaaa öfff ayı mısın Osi ya, öyle bir şeyse önceden söylesene, evi toplardım. Bence gerçekten öyle bir şey yapacak, yoksa bu kadar saat malak gibi oturmazdı. Hiç dışarı çıkacağa da benzemiyor. Hatta bildiğin uyukluyor.   </p>
			<p class="paragraf">Bari millet gelmeden evi toplayayım. Şu halime bak, bir yüzük takacak diye akşam akşam evi temizliyorum. Bahçeyi de temizleyeyim, millet bahçede oturur neticede. İnşallah pis pis sigara izmaritlerini çimenlerin üzerine atmazlar. Cips falan mi alsam ya, evde de hiçbir şey yok ki. Osi düşünmüştür herhalde onları.   </p>
			<p class="paragraf">Süslemeler mi olsaydı acaba, belki millet onları da getiriyordur yanında. Öff sünnet gibi süslemesinler de. Bu arada ben temizlik yaparken, Osi baya uyudu. Önce numara zannettim ama yok, elektrik süpürgesi sesine bile kalkmadı. Ee gelen giden yok. Telefonunu da götünün en derin yerine sokuşturmuş, bakamıyorum ki milletle nasıl organize olmuş, ne yazmış ne etmiş.   </p>
			<p class="paragraf">Ee ama gerçekten çok sıkıldım. Osi uyuyor, kimsenin geldiği yok. Ben elti gibi oturuyorum. Ev bal dök yala temizliğinde şu an. Gecenin yarısı oldu hâlâ ortada bir şey yok. Yaaaaa offf ben çok geri zekâlı bir insanım. Neden hep, başkalarının yanında takacağını düşündüm ki. Çünkü Osi, kalabalık seven biri, bunu da kesin 500 kişinin arasında yapıp, dikkatleri üstüne çeker dedim. Ama bu anın bize özel kalmasını istiyor olmalı.   </p>
			<p class="paragraf">Uyurken mi takacak acaba yüzüğü, uyandığım zaman ben şok! “Aaa nişanlıyım!” Ya da uyumamı bekliyor, evi güller mumlarla süsleyecek, ben uyanacağım, ev harika, kahvaltı masasında sucuklu yumurta tavasının içinde bir tek taş! Gidip en güzel geceliğimi giyerek yatayım bari, sabah kalktığım zaman güzel görünmeliyim. Tabii sabaha kadar heyecandan uyuyabilirsem. Hatta, tam Osi uyurken ben yüzüğü arasam iyi olacak nereye koydu acaba?  </p>
			<p class="paragraf">Yok, yok, yok, yok! Siktiğimin yüzüğünü nereye sakladıysa bulamadım. Sabaha kadar da uyumadım. Bir gözümden kirpik düştü, yapıştırmaya çalıştım ama yamuldu. Gözlerimin altı mosmor, uyanmasını bekledim. Uyanır uyanmaz, sanki uyuyor numarası yaparak yatağıma koştum. Ki güzel güzel mum mu koyuyor, gül mü döküyor ne bok yiyorsa yesin artık. İyice sinirlerim bozuldu çünkü.   </p>
			<p class="paragraf">Tuvalet, kahve, Puki ile oynama seslerini duyuyorum böyle. Yanıma geldi sonra, şımarık şımarık beni uyandırmaya. Kalktım, aşağıya indim. Kahvaltı falan hazırlamamış. Oturdum bekliyorum ama bu çocuk bana sürpriz yapacağa benzemiyor. Godik beni oyuna mı getirdi ne yaptı? Şu an benim halime mi gülüyor acaba bir yerlerde? Benim dramatik durumumu kendine malzeme mi yaptı, ne yaptı anlamadım. Gidip, evire çevire döveceğim yani kızı.   </p>
			<p class="paragraf">Osi denilen ayı oğlu ayının hiçbir şeyden haberi yok. Dayanamadım artık. Neyse ne, sikerim sürprizini de yüzüğünü de!   </p>
			<p class="paragraf">“Godik aradı beni, sürpriz yapacağını söyledi, ne yapacaksın?”  </p>
			<p class="paragraf">“Hadii canım, söyledi mi? Bak yaaa, kızın ağzında bir şey ıslanmıyor!”  </p>
			<p class="paragraf">“Ne yapacaksan söyle şimdiden çünkü ben süprizlerden tiksinirim. İyi ki söyledi. Yani ben öyle heyecanlanmam falan. Aksine kızarım. Lütfen bir daha bana asla sürpriz falan yapma, en en en nefret ettiğim şeydir çünkü.”  </p>
			<p class="paragraf">(Hayatımın geri kalanında bu cümleyi kurduğum için çok pişman olacağım. Her fırsatta, “Hani sen sürpriz sevmezdin!” diyen bir Osi olacak çünkü.)  </p>
			<p class="paragraf">O da “Dur bekle o zaman,” dedi. Giyindi, koşarak dışarı çıktı. Yirmi dakika sonra yanında bir adamla geri döndü. Adam gömlekli falan bir tip. Elinde bond çanta gibi bir şey var. Nikâh memuru mu acaba diye içimden geçirdim ama ne alaka? Şahit gerekli değil mi, pat diye eveleneceksek.   </p>
			<p class="paragraf">Ben ne olduğunu anlayamadan, adam bahçedeki masanın üstüne çantayı açtı. Ve içinden hayatım boyunca görebileceğim en ama en iğrenç alyansları çıkarttı. Allahım, gözlerim kanadı resmen. O nasıl çirkinlik, o nasıl bir kıroluk.   </p>
			<p class="paragraf">Osi yine kemik bulmuş köpek heyecanıyla etrafta hoppidi hoppidi hoplamaya başladı. “Bu nedir?” diye şöyle bir kafa salladım.   </p>
			<p class="paragraf">Büyük bir mutlulukla, “Alyanslarımıııız, kızım evleniyoruz, ortada bir alyansımız yok. Ben düşünmesem, hiiiiiç senin aklına geleceği yok zaten. Hadi seç bir tane. Hem yüzde yirmi indirimli alıyorum bunları. Seç seç, bak bu en büyüğü, bunu seç bence.”  </p>
			<p class="paragraf">Şöyle bir baktım Osi’ye. Yok, gayet ciddi. O iğrenç alyans demeye bin şahit isteyen yüzüklerin birini çıkarıyor, diğerini takıyor. Büyük bir markanın yüzükleriymiş. Yaa alyans dediğin şey zaten incecik bir şey olur, yani hiç alyansım nasıl olur diye düşünmedim ben. Benim için önemli olan, tektaşım çünkü. Hele bir de dört bir yanından abidik gubudik şeyler fışkıran, ortalarında kocaman bir “V” harfi olan bu yüzükleri hiç düşünmemiştim.   </p>
			<p class="paragraf">Bu ne ya, neden alyansımda “V” yazıyor. Varoşun V’si gibi. İkimiz de Volkan diye biriyle evleniyoruz da haberim yok.   </p>
			<p class="paragraf">Yemin ederim, elim bile gitmedi yüzüklere. Yani normalde ayıp olmasın diye bile sevinmiş numarası yaparım ama yok. Yapamıyorum şu an, baya basiretim bağlandı. Bir de kendine gidip Osmanlı yüzüğü gibi bir yüzük beğendi.   </p>
			<p class="paragraf">“Sana kim söyledi bu alyans mevzusunu? Godik dedi değil mi?”  </p>
			<p class="paragraf">“Kim dediyse dedi, ne önemi var, bak bu çok güzel bence bunu al, hadi taksana. Küçük gelmez di mi sana bu, senin parmaklar biraz toplu toplu ya.”  </p>
			<p class="paragraf">“O godik sana, önce tek taş alman gerektiğini anlatmadı mı peki?”  </p>
			<p class="paragraf">“Sen sanki öyle bir kızsın da, ne tektaşı ya?”  </p>
			<p class="paragraf">“Nasıl bir kızmışım ben?”  </p>
			<p class="paragraf">“Ne bileyim, hiç tektaş falan triplerine giren biri değilsin. Al bak bunu tak bence, ayrı ayrı alyans olsa da olur herhalde, taksana şunu.”  </p>
			<p class="paragraf">Çantanın içinden en ince, en dandik olan yüzüğü aldım. En ince diyorum ama baya musluk contası gibi. Tabii ki kocaman V harfi yine parlıyor. Parmağıma bile takmadan, adama verdim yüzüğü.  </p>
			<p class="paragraf">“Ben bunu alıyorum,” dedim. İçeri gittim. Osi arkamdan geldi, “Ne oldu, adam dışarda ayıp olacak bak,” diye beynimi yedi ama yok, geri bahçeye çıkmadım.   </p>
			<p class="paragraf">Başı ağrıyan yeni gelinler gibi kendimi odaya kitledim. Kaynak saçlarımı çıkarttım. Yatağa yattım. Yatmadan önce Osi ile olan ilişkimi gözden geçirecektim ama bütün gece uyumadığım için kafamı koyar koymaz uyumuşum.   </p>
		</div>
	</body>
</html>