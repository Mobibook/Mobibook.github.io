<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc6" style="page-break-before:always">BÖLÜM 7</h2>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">DEMEK ÖYLE, diye düşündü J.R. Isidore, elindeki yumuşamış margarini tutarken. Belki de fikrini değiştirip ona Pris dememe izin verir ve belki akşam yemeği hakkındaki fikrini de değiştirir. Tabii eğer savaş öncesine ait bir kutu konserve bulabilirsem.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ama belki de yemek pişirmeyi bilmiyordur, diye düşündü. O zaman ben yaparım. İkimiz için de yemek hazırlarım ve ona nasıl yapılacağını gösteririm. Belki ileride o da yemek yapmak ister. Bir kez ona gösterdiğimde, bunu yapmayı mutlaka isteyecektir. Hatırlayabildiğim kadarıyla çoğu kadın, hatta onun gibi genç olanlar bile içgüdüsel olarak yemek pişirmeye ilgi duyar.</p>

  <p class="Standard" dir="ltr" style="margin-left:0;margin-right:0;text-indent:18.859844px">John Isidore karanlık basamakları çıkıp dairesine geri döndü.</p>

  <p class="Standard" dir="ltr" style="margin-left:0;margin-right:0;text-indent:18.859844px">İşe gitmek için hazırlanıp beyaz üniformasını giyerken, gerçekten anlaşılması güç biri, diye düşündü. Ne kadar acele ederse etsin işe geç kalacak ve bu da Bay Sloat’u kızdıracaktı. Ama kimin umurundaydı ki? Şu kız, ‘Arkadaş Canlısı Buster’ı hiç duymamıştı. Bu imkânsızdı, çünkü Buster, Wilbur Mercer haricinde, yaşayan en önemli kişiydi. Fakat Mercer canlı bir insan değildi. O büyük bir olasılıkla diğer yıldızların kültürümüze kozmik bir şablonla kabul ettirdiği ilk varlıktı. John’un birçok insandan duyduğu şey buydu. En azından Bay Sloat böyle düşünüyordu ve Bay Sloat her şeyi bilirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kendi adı hakkında tutarlı olmaması garip, diye düşündü. Yardıma ihtiyacı olabilirdi. Ona yardımcı olabilir miyim, diye kendi kendine sordu. Ben bir ‘özel’im, bir tavukkafayım. Ne bilirim ki? Evlenemem, göç edemem ve toz eninde sonunda beni öldürecek. Ona verebileceğim hiçbir şey olamaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">Giyinip hazırlanınca dairesini terk etti. Yukarıya hava otosunu park ettiği çatıya çıktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir saat sonra şirket kamyonundaydı ve günün ilk bozulmuş hayvanını kamyona yüklemişti. Elektrikli bir kedi kamyonun gerisindeki toz koruyuculu plastik kafesin içinde yatmış nefes nefeseydi. Isidore, Van Ness Hayvan Hastanesi’ne doğru yol alırken, insan neredeyse gerçek sanacak, diye düşündü. Van Ness Hayvan Hastanesi, zorlu bir rekabet içinde olan sahte hayvan onarımı işinde güçlükle ayakta duruyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kafesin içindeki kedi inledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tanrım, gerçekten ölecekmiş gibi gözüküyor, diye düşündü John. Belki de 10 yıllık pili tükenmişti ve bütün bağlantıları sistematik olarak yanıyordu. Bu büyük bir işti. Van Ness’in tamircisi Milt Borogrove’u bayağı meşgul edecekti. Isidore sıkkın bir şekilde hayvanın sahibine maliyetin aşağı yukarı ne olacağını söylemediğini hatırladı. Adam kediyi ona teslim edip, geceleyin bozulduğunu söylemiş, sonra da büyük bir olasılıkla işine doğru yola çıkmıştı. Aralarında geçen kısa konuşma böylece son bulmuş, kedinin sahibi yeni model hava otosuyla uçup gitmişti. Üstelik adam yeni bir müşteriydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Isidore kediye döndü, “Dükkâna ulaşana kadar dayanabilir misin?” Kedi hırıltıyla solumaya devam ediyordu. “En iyisi seni şimdi şarj edeyim.” John kamyonu yolun kenarında durdurup park etti ve kamyonun arkasına geçip plastik, toz koruyuculu taşıma kafesini açtı. Bu kafes, beyaz üniforması ve kamyonun üzerinde yazan ad gerçek bir veterinerin, gerçek bir hayvanı hastaneye götürdüğü görüntüsünü veriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kedinin gerçekmiş gibi görünen gri tüylerinin altındaki elektrikle çalışan mekanizma gırıldayıp baloncuklar çıkarıyordu. Görüntü lensleri donuk ve anlamsız, metal çene kemikleriyse sıkıca birbirine kenetlenmişti. Bu hayvanlara eklenmiş ‘hastalık’ belirtilerini sağlayan bağlantılar onu hep hayrete düşürüyordu. Şimdi kucağında yatan mekanizma öyle bir şekilde oluşturulmuştu ki, en ufak bir arıza olduğunda nesne bozulmuş gibi değil de sanki organik bir hastalığı varmış gibi görünüyordu. Isidore taklit hayvanın tüyleri arasında gizlenmiş kontrol panelini ararken, beni kandırabilirdi, diye düşündü. Bu tür sahte hayvanların panelleri oldukça küçük oluyordu. Aramasına rağmen ne kontrol panelini, ne de şarj edilebilir pil kutuplarını bulabildi. Daha fazla arayamazdı, çünkü mekanizma neredeyse tamamen iflas etmişti. Eğer bağlantıları tutuşturan bir kısa devre olmuşsa, pilden çıkan kablolardan birini ayırırsam sistem kapanır ve bağlantıların yanmasını önleyebilirim, diye düşündü. Dükkâna vardığında Milt onu tekrar şarj ederdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ellerini sahte omuriliğin üzerinde gezdirdi, kabloların burada olması gerekiyordu. Fakat bu hayvan profesyonel bir çalışmanın ürünü, mükemmel bir taklitti. Yakından incelendiğinde bile kablolar gözükmüyordu. Bu Wheelright ve Carpenter ürünü olmalıydı. Daha pahalı iş yapıyorlardı ama sonuç mükemmeldi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sahte kedi kendi kendine susunca John da aramayı bıraktı. Herhalde kısa devre pilleri bitirmişti. Anlaşılan kedinin sahibi yılda üç kez uygulanması gereken koruyucu temizleme ve yağlama bakımını yaptırmıyordu. Belki de bu durum ona bir ders olurdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tekrar şoför koltuğuna geçip tamir dükkânına doğru yola çıktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hiç değilse mekanizmanın o sinir bozucu, hırıltılı sesini dinlemek zorunda kalmadan rahatlayabilirdi. Komik, diye düşündü, seslerin, bağlantıları yanan ve pilleri biten taklit bir hayvandan geldiğini bilmeme rağmen yine de midemde bir şeylerin düğümlendiğini hissediyorum. Keşke başka bir iş bulabilseydim. Eğer o IQ testini geçebilseydim insanı alçaltan bu işi ve getirdiği duygusal yükü çekmek zorunda kalmazdım. Diğer yandan taklit hayvanların sentetik ızdırapları, ne Milt Borogrove’u, ne de Hannibal Sloat’u rahatsız ediyordu. Belki de sorun bende, diye düşündü John. Belki de insan benim gibi, gelişeceğine gün geçtikçe gerilerse ve özel olmanın verdiği karamsarlıkla öbür dünyaya ağır ağır düşerse... bu çeşit düşünce tarzını bırakması en iyisiydi. Hiçbir şey eski beyin gücüyle şimdikini karşılaştırmak kadar moralini bozmuyordu. Gücü ve zekâ seviyesi her geçen gün azalıyordu. Terra’daki o ve onun gibi birçok ‘özel’ kül yığını olacaktı. Yavaş yavaş yaşayan kipple’a dönüşeceklerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Arkadaş olsun diye radyoyu açtı ve Arkadaş Canlısı Buster’ın programına ayarladı. Televizyondaki programı gibi radyodaki program da 23 saat kesintisiz yayın ve bir saatlik ibadet arasından oluşuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“...şova tekrar hoş geldiniz. Amanda seninle konuşmayalı iki gün oldu. Yeni bir filme başlıyor musun hayatım?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Dün başlayacaktım ama şey, saat yedide başlamamı söylediler...”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sabah yedi de mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet, aynen öyle, Buster.” Amanda en az Buster’ınki kadar taklit edilen o ünlü kahkahasını patlattı. Amanda Werner gibi adı açıklanmayan, ancak belli belirsiz tanımlanan ülkelerden gelen güzel, zarif, dik göğüslü pek çok yabancı kadın ve birkaç komedyen Buster’ın değişmez tekrarlarının merkezini oluştururdu. Amanda’nın saçları parlak, gözleri ışıl ışıl, dişleriyse bembeyazdı. Amanda gibi kadınlar asla filmlerde ya da piyeslerde oynamaz, garip ve güzel yaşamlarını Buster’ın asla sona ermeyen programına konuk olarak geçirirlerdi. Isidore bir keresinde bu sürenin haftada 70 saate vardığını hesaplamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Isidore, Arkadaş Canlısı Buster’ın hem televizyon hem de radyo şovlarını yürütecek zamanı nereden bulduğunu merak etti. Peki ya Amanda Werner ve onun gibi pek çok insan günaşırı, aylarca, yıllarca süreyle bu programa katılmak için zamanı nereden buluyordu? Durmadan nasıl konuşabiliyorlardı? Onun gözlemlediği kadarıyla asla kendilerini tekrarlamıyorlardı. Her zaman esprili, her zaman yeni olan konuşmaları önceden yazılıp, planlanmıyordu. Amanda asla yorulmaz, Buster’ın alaylı şakalarına, keskin gözlemlerine zekice karşılıklar bulmakta asla gecikmezdi. Tüm Dünya’da uydu aracılığıyla yayımlanan Arkadaş Canlısı Buster Şovu koloni gezegenlerde yaşayan göçmenlere de ulaşıyordu. Kolonileşmenin daha uzak gezegenlere ulaşacağı düşünülerek pilot yayınlar Proxima’ya da gönderilmişti. Eğer Salander 3 hedeflediği bölgeye ulaşmış olsaydı, yolcuları Buster’ın şovu karşılayacaktı. Ve onlar da herhalde buna memnun olurlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ama Arkadaş Canlısı Buster, John Isidore’u rahatsız ediyordu. Buster kurnazca, belli belirsiz yollarla empati kutularıyla dalga geçiyordu. Şu anda bile bu hissediliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“...bana hiçbir taş isabet etmez,” Buster, Amanda’yla gevezelik ediyordu. “Ve eğer bir dağa tırmanacaksam yanımda birkaç şişe Budweiser birasını da götürürüm.” Stüdyodaki seyirciler kahkahalar atıyordu ve John alkış seslerini de duydu. “Ve yukarıya vardığımda, dikkatle belgenmiş o önemli haberi size oradan açıklarım... Açıklama 10 saat sonra gerçekleşecek.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Amanda konuştuğunda sesi coşkundu. “Beni de unutma. Beni de yanında götür. Seninle gelir ve seni korurum.” Seyirciler kahkahalarla güldüğünde, John Isidore içinde bir şey yapamayacak olmanın öfkesini duyumsadı. Buster niye Mercerizm’e saldırıyordu ki? Ondan başka kimsenin bununla bir sorunu yoktu. Birleşmiş Milletler bile onaylıyordu. Amerikan ve Rus polisi Mercerizm’in şehir sakinlerinin, komşularının kötü durumları için endişe duymalarını sağlayarak suç oranını azalttığını açıkça belirtmişti. Birleşmiş Milletler Genel Sekreteri Titus Corning, insanlığın daha fazla empatiye ihtiyacı olduğunu pek çok kez ifade etmişti. Belki de Buster kıskanıyordu. Evet, bu mantıklı bir açıklamaydı. O ve Mercer bir yarış içindeydiler. Ama ne için yarışıyorlardı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Bizim beyinlerimiz için, diye düşündü Isidore. Ruhumuzu kontrol etmek için savaşıyorlar. Bir yanda empati kutusu, diğer yanda kaba kahkahaları ve esprileriyle Buster. Bunu Hannibal Sloat’a söylemeliyim, diye düşündü. Doğru olup olmadığını sorarım, o bilir.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Kamyonunu, Van Ness Hayvan Hastanesi’nin çatısına park ettikten sonra içinde hareketsiz yatan sahte kediyi barındıran plastik kafesi aşağıya, Hannibal Sloat’un ofisine taşıdı. John ofise girdiğinde Boy Sloat dalgalı, bulanık suya benzeyen kırış kırış yüzünü kayıt defterinden kaldırdı. Hannibal Sloat özel olmasa bile, göç etmek için fazla yaşlı olduğundan kalan yaşamını dünyada geçirmeye mahkûmdu. Yıllar boyunca toz onun içine de nüfuz etmiş, çehresini, düşüncelerini grileştirmiş, onu adeta küçültüp, leylek bacaklı, titrek yürüyüşlü biri yapmıştı. Dünya’yı tozdan neredeyse ağırlaşmış gözlüklerin ardından görüyordu. John’un anlayamadığı bir nedenden dolayı Sloat gözlüklerini hiçbir zaman temizlemiyordu. Sanki pes etmiş, radyoaktif pisliği kabullenmiş ve bu pisliğin onu gömmesine seyirci kalmayı yeğliyor gibiydi. Bu pislik daha şimdiden görüşünü engelliyordu. Geriye kalan birkaç yılında toz tüm diğer duyularını köreltecek, bir tek kuş sesine benzer sesi kalacaktı. En sonunda o da yok olup gidecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">“O kafesin içinde ne var?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bataryaları kısa devre yapmış bir kedi.” Isidore kafesi patronunun evrak dolu masasının üzerine koydu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Niye bana gösteriyorsun ki? Onu aşağı, dükkâna, Milt’e götür.” Ama artık refleks halini almış bir alışkanlıkla kafesi açıp sahte hayvanı çıkardı. Bir zamanlar Sloat da çok iyi bir tamirciydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Benim düşünceme göre Buster ve Mercerizm ruhumuzu kontrol etmek için savaşıyorlar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Sloat kediyi inceliyordu. “Eğer öyleyse, Buster kazanıyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şimdi kazanıyor gözükebilir ama eninde sonunda kaybedecek.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Sloat kafasını kaldırıp onu süzdü. “Neden?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Çünkü Wilbur Mercer her zaman kendini yeniliyor. O sonsuzluğun simgesi. Tepenin zirvesine vardığında taşlanıp mezar dünyasına düşüyor ama sonunda yine yükselmeye başlıyor. Ve biz de onunla yükseliyoruz. Biz de sonsuzluğun simgeleri haline geliyoruz.” Böylesine güzel konuştuğu için kendini iyi hissetti, çünkü genellikle Bay Sloat’la konuşurken kekelerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Buster da Mercer gibi ölümsüz. Birbirlerinden pek farklı değiller.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama bu nasıl olabilir? O bir insan.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bilmiyorum ama gerçek bu, hiç kabullenmemelerine rağmen.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Buster’ın günde 46 saat yayın yapabilmesinin nedeni de bu mu?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet,” diye cevapladı Bay Sloat.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Peki ya Amanda Werner ve diğer kadınlar?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Onlar da ölümsüz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Onlar başka bir sistemden gelen üstün yaratıklar mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bunu tam olarak ben de çözümleyemedim.” Bay Sloat hâlâ kediyi inceliyordu. Tozlu gözlüklerini çıkarıp kedinin yarı açık ağzına göz attı. “Ama Wilbur Mercer söz konusu olduğunda bundan eminim.” Sözünü bitirdiğinde sesi neredeyse duyulmuyordu. Sonra küfretmeye başladı ve Isidore’a bir dakika boyunca durmaksızın küfretmiş gibi geldi. “Bu kedi sahte değil. Bir gün bunun olacağını biliyordum. Kedi ölmüş.” Kedinin ölüsüne bakarak küfretmeye devam etti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Derisi pütürlü, iri yarı Milt Borogrove, üzerinde yelken bezinden yapılmış mavi önlüğüyle ofis kapısında belirdi. “Sorun ne?” Kediyi görünce içeri girip hayvanı eline aldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Onu tavukkafa getirdi.” Sloat daha önce hiç Isidore’un yüzüne karşı böyle söylememişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Eğer hâlâ yaşıyor olsaydı onu gerçek hayvan veterinerine götürürdük. Değeri ne kadar acaba? Birinizde Sidney kataloğu var mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Si-si-sigorta-tanız bu-bunu ö-ödemez mi?” Isidore bacaklarının titrediğini ve odanın çevresinde kararmaya başladığını hissetti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sloat sonunda ters bir tonla, “Evet,” dedi. “Fakat beni sinirlendiren yaşayan bir canlının daha kaybedilmiş olması. Fark etmedin mi Isidore? Canlıyla sahtesi arasındaki farkı anlamadın mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben sadece çok iyi bir ürün olduğunu düşündüm. O kadar iyiydi ki, beni bile kandırmıştı. Yani, gerçekten yaşıyormuş gibi gözüküyordu ve böylesine iyi bir işçilik...”</p>

  <p class="Standard" dir="ltr" style="margin-left:0;margin-right:0;text-indent:18.859844px">Milt konuştuğunda sesi nazikti. “Isidore’un farkı anlayabileceğini sanmıyorum. Ona göre hepsi yaşıyor. Sahte olanları bile.” Isidore’a döndü. “Ne yapmaya çalıştın? Pillerini şarj etmeye mi, yoksa sistemi kapamaya mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“E-Evet.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Milt devam etti. “Zaten çok geç kalınmış. Büyük bir olasılıkla kurtarılamazdı. Tavukkafalıyı rahat bırak, Han. O haklı, yani artık sahteler de şu ekledikleri yeni bağlantılar sayesinde gerçekmiş gibi hasta numarası yapabiliyor. Ayrıca canlı hayvanlar ölebilir. Onlara sahip olmanın bir riski de bu. Biz sadece bu duruma alışık değiliz, çünkü tüm gördüklerimiz sahte hayvanlar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bu israftan başka bir şey değil.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“M-Mercer’e göre t-tüm yaşam geri döner. Bu geri d-dönüş ha-hayvanlar için de ge-geçerli, yani hepimiz onunla bir-birlikte d-düşüp ölüyor...”</p>

  <p class="Standard" dir="ltr" style="margin-left:0;margin-right:0;text-indent:18.859844px">Bay Sloat sözünü kesti. “Bunu hayvanın sahibine sen anlat.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Isidore patronunun ciddi olup olmadığını anlayamamıştı. “Yani bunu yapmak zorunda mıyım? Ama telefon görüşmelerini hep sen yaparsın.” Görüntülü telefonlara karşı bir fobisi vardı ve bir yabancıyla konuşmayı düşünemiyordu bile. Tabii ki Bay Sloat da bunun farkındaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Milt araya girdi. “Onu buna zorlama. Ben yaparım. Numarası kaç?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Buralarda bir yerde olmalı.” Isidore iş giysisinin ceplerini karıştırmaya başladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben bunu tavukkafanın yapmasını istiyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Isidore protestoyla sesini yükselttiğinde kalbi sıkışmıştı. “B-Ben t-telefonu kullanamam. Çünkü kıllı, pis, kambur, kırık dişli ve griyim. Ayrıca radyasyon yüzünden kendimi hasta hissediyorum. Sanırım öleceğim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Milt, Sloat’a doğru gülümsedi. “Sanırım ben de böyle hissetseydim görüntülü telefonu kullanmak istemezdim. Haydi Isidore, eğer bana bu kedinin sahibinin numarasını vermezsen telefon edemem ve bunu sen yapmak zorunda kalırsın.” Milt sevecenlikle elini Isidore’a uzattı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“O konuşmayı ya tavukkafa yapar ya da işten kovulur.” Sloat bunu söylerken ne Milt’e, ne de Isidore’a bakıyordu. Gözlerini büyük bir kızgınlıkla ileriye sabitleştirmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Milt itiraz etti, “Hadi canım!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“B-Bana ta-ta-tavukkafa den-denmesinden hoş-hoş-hoşlanmıyorum. Toz si-size de fiziksel za-zarar verdi.” İşten kovulacağım, diye düşündü. O konuşmayı asla yapamam. O anda kedinin sahibinin işte olduğunu hatırladı. Bu, evde kimse yok, demekti. “Sa-Sanırım onu arayabilirim.” Üzerinde gerekli bilginin olduğu etiketi buldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bay Sloat, Milt’e döndü. “Gördün mü, başı sıkışınca arayabiliyormuş.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Görüntülü telefonun önüne oturan Isidore numarayı çevirdi. “Evet, ama bunu o yapmamalıydı. Ayrıca çok da haklı. Toz seni de etkiledi. Neredeyse kör olacaksın ve birkaç yıl içinde kulakların da duymayacak.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Seni de etkiliyor Borogrove, cildinin rengi köpek pisliği gibi.” Telefonun ekranında saçları sıkıca topuz yapılmış, ciddi görünüşlü bir kadın belirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Isidore içinde yükselen paniği hissetti. Kedinin sahibinin bir karısı olabileceğini hiç düşünmemişti. Ve karısı evdeydi. “Ba-Ba-Bayan Pilsen? B-B-Ben si-si-sizinle ke-ke-ke-ke...” Isidore konuşmayı kesip çenesini ovaladı. “Kediniz hakkında konuşmak istiyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“O, evet, Horace’i almıştınız. Midesinde gaz mı varmış? En azından kocam böyle düşünüyordu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kediniz öldü.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Tanrım!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Size yenisini alacağız, sigortamız var.” Isidore, Bay Sloat’a baktı. Onaylıyor gibi gözüküyordu. “Firmamızın sahibi Bay Sloat bu konuyla şahsen...”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hayır,” diye araya girdi Sloat. “Onlara bir çek yazarız, Sidney kataloğunda belirtilmiş fiyat üzerinden.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“...ilgilenip, yeni kedinizi sizin için alacak.” Isidore tahammül edemediği bu konuşmaya bir kez başlayınca geri dönemediğini fark etti. Söylemeye başladığı şeyin kendi içinde bir mantığı vardı ve artık duramazdı. Isidore konuşmaya devam ederken hem Bay Sloat hem de Milt Borogrove ona dik dik bakıyordu, “İstediğiniz kedinin özelliklerini bana verin. Rengini, hangi cins istediğinizi, türünü söyleyin, mesela İran kedisi mi, yoksa Manx kedisi mi istiyorsunuz...”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Horace öldü mü?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Zatürre olmuş. Hastaneye getirirken yolda öldü. En tecrübeli doktorumuz Hannibal Sloat zaten onu kurtaramayacağımızı söyledi. Fakat Bayan Pilsen, onun yerine size bir yenisini verecek olmamız mükemmel değil mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Bayan Pilsen konuştuğunda gözleri dolu doluydu. “Sadece bir tek Horace olabilir. Daha yavruyken sanki soru soruyormuşçasına, uzun uzun yüzümüze bakardı. Sorduğu sorunun ne olduğunu hiç anlayamadık. Belki şimdi cevabını bulmuştur.” Gözyaşları belirdi. “Sanırım eninde sonunda hepimiz doğru cevabı öğreneceğiz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">O anda Isidore’un aklına yeni bir fikir geldi. “Ya size kedinizin elektrikle çalışan bir taklidini vermeyi önersem? Wheelright ve Carpenter Şirketi’nin mükemmel işçiliğiyle eski hayvanınızın tüm özelliklerini taşıyan bir modelini...”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bu iğrenç bir düşünce. Siz ne demek istiyorsunuz? Sakın bunu kocama söylemeyin, yoksa çılgına döner. O, Horace’i daha önce sahip olduğu tüm kedilerden daha fazla sevdi ve Ed’in çocukluğundan beri hep bir kedisi olmuştur.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Milt telefonun ahizesini Isidore’dan alarak kadınla konuştu. “Size Sidney kataloğundaki fiyatı karşılayan bir çek verebiliriz ya da Bay Isidore’un önerdiği gibi size yeni bir kedi bulabiliriz. Kediniz öldüğü için çok üzgünüz. Fakat Bay Isidore’un söylediği gibi kediniz zatürreydi ve bu hastalık genelde öldürücüdür.” Milt’in ses tonu profesyonelceydi. İş telefonları söz konusu olduğunda üçünün içinde en iyi performansı o gösteriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bunu kocama söyleyemem.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Milt suratını buruşturarak cevap verdi. “Onu biz ararız, iş yerinin telefonunu verebilir misiniz?” Bay Sloat ona kâğıt, kalem uzattı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bayan Pilsen konuştuğunda sesi canlanmıştı. “Bakın, belki de diğer beyefendi haklıydı. Belki de en iyisi Ed durumu fark etmeden elektrikli bir taklit ısmarlamak. Kocamın ayırt edemeyeceği kadar iyi bir taklit yapabilir misiniz?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Milt’in ses tonu kararsızdı. “Eğer istediğiniz buysa. Fakat tecrübelerimize dayanarak söylüyorum, hayvanın gerçek sahibini kandırmak imkânsızdır. Ancak hayvanı uzaktan gözlemleyen komşular kanabilir. Sahte bir hayvana yakından baktığınızda...”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ed, Horace’i çok sevmesine rağmen fiziksel olarak asla ona yaklaşmazdı. Horace’in tüm ihtiyaçlarına ben bakardım. Tuvalet kumunun değiştirilmesine bile. Sanırım sahte bir hayvanla şansımı deneyeceğim. Eğer olmazsa o zaman Horace’in yerini alacak yeni bir kedi ararsınız. Bunu kocamın öğrenmesini istemiyorum, çünkü bu haberi kaldıramaz. Horace’e yakınlaşmamasının bir nedeni de buydu zaten ve Horace hastalandığında Ed öyle panik oldu ki, bu durumu kabullenmek istemedi. Bu yüzden sizi aramakta bu kadar geciktik. Çok geç kaldık. Böyle olacağını siz aramadan önce biliyordum. Ne kadar sürer?” Konuştuğunda artık gözyaşlarını tutabiliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“10 gün içinde hazırlayıp, gündüz kocanız işteyken size teslim edebiliriz.” Milt konuşmayı toparladı ve telefonu kapadı. “Anlayacak,” diyerek Bay Sloat’a doğru döndü. “5 saniye içinde anlar ama kadının isteği bu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Sloat kasvetle konuştu. “Hayvanlarını gerçekten sevenler her zaman yıkılır. Genellikle gerçek hayvanlarla uğraşmak zorunda olmamamıza memnunum. İnanabiliyor musunuz, gerçek hayvan veterinerleri bu tür konuşmaları her zaman yapmak zorunda.” Sloat, John Isidore’a baktı. “Öte yandan sen o kadar da aptal sayılmazsın Isidore. Milt’in araya girmesi gerekti ama yine de oldukça iyi idare ettin.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Milt ölü kediyi kaldırdı. “Gerçekten iyiydi. Bu yapması çok zor bir iş. Kediyi aşağıya, dükkâna götüreceğim. Han, sen Wheelright ve Carpenter’ı ara, sahte hayvanı yapacak olan gelip ölçüm ve fotoğraflama işlerini halletsin. Onlara kediyi kendi dükkânlarına götürmelerine izin vermeyeceğim. Sahtesini yaptıklarında ikisini kendim karşılaştırmak istiyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sanırım bu işi de Isidore halletmeli,” diye kararını verdi Bay Sloat. Bunu başlatan o. Bayan Pilsen’ı çok iyi idare etti. Aynısını Wheelright ve Carpenter’la da yapabilir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Milt, Isidore’a döndü. “Sadece orijinalini almalarına izin verme. Almak isteyeceklerdir, çünkü bu onların işini kolaylaştırır. Bu konuda katı ol.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Isidore kendini mutlu hissediyordu. “Peki. Hayvan çürümeye başlamadan bunu hemen yapsam iyi olacak. Ölü vücutlar eninde sonunda çürür, öyle değil mi?”</p>
</body>
</html>
