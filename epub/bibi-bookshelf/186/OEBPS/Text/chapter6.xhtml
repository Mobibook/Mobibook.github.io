<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 id="toc3" style="page-break-before:always"><a id="bookmark4"></a>DÖRDÜNCÜ BÖLÜM</h2>

  <p class="Standard" style="text-align:left"> </p>

  <p class="Standard" style="text-align:left"> </p>

  <p class="Standard" style="text-align:left"> </p>

  <p class="Standard" style="margin-left:0;margin-right:0;text-indent:24.188976px;text-align:left">Kapıdaki kız yumuşak, kararsız bir sesle, "Şey, ben Joan Trieste. Lord Koşan İstiridye bana buraya yeni taşındığınızı söyledi." Gözleri yuvalarında dönüyor, Chuck'ın arkasında kalan daireyi görmeye çalışıyordu. "Henüz eşyalarınızı taşımadınız değil mi? Size yardım edebilir miyim? İsterseniz perdeleri asıp, mutfaktaki rafları silebilirim."</p>

  <p class="Standard" style="margin-left:0;margin-right:0;text-indent:24.0px;text-align:left">"Sağolun ama ben idare edebilirim," dedi Chuck. Yapışkan kütlenin bunu yapmış olması, bu kızı işe koşmuş olması ona dokunmuştu.</p>

  <p class="Standard" style="margin-left:0;margin-right:0;text-indent:24.0px;text-align:left">Yirmi yaşında bile değildi, saçını kallavi bir örgüye dönüştürmüş, sırtından aşağı bırakıvermişti. Saçları kahverengiydi, özel bir rengi yoktu yani, sıradan saç rengiydi işte. Çok beyazdı, fazlasıyla solgundu. Dahası, ona öyle geliyordu ki kızın boynu da biraz fazla uzundu. Sözünü etmeye değecek bir vücudu yoktu ama hiç değilse inceydi. Joan Trieste'nin üzerinde, bacaklarını ikinci bir deri gibi saran koyu renk bir pantolon, erkek stili geniş bir pamuklu tişört ve ayağında da terlikler vardı. Chuck'ın çıkarabildiği kadarıyla, modaya uygun biçimde sutyen giymemişti ama göğüs uçları beyaz pamuklu tişörtün altından belli olan yassı koyu renk iki daireden ibaretti. Bu aralar pek moda olan göğüs ucu kabartma operasyonunu ya yaptırmak istememişti ya da parası yetmemişti. O anda kızın fakir olduğunu düşündü, belki de öğrenciydi.</p>

  <p class="Standard" style="margin-left:0;margin-right:0;text-indent:24.0px;text-align:left">"Lord Koşan İstiridye," diye açıkladı kız, "Ganymede'den, koridorun karşısında oturuyor." Hafifçe gülümsedi. Bu vesileyle Chuck, kızın güzel, küçük ve düzgün dişleri olduğunu tespit etti. Düzgün ve biçimli. Aslına bakarsanız neredeyse kusursuz dişlerdi bunlar.</p>

  <p class="Standard" style="margin-left:0;margin-right:0;text-indent:24.0px;text-align:left">"Biliyorum," dedi Chuck. "Bir saat kadar önce kapımın altından akıp geldi. Bana birini yollayacağını söyledi. Belli ki..."</p>

  <p class="Standard" style="margin-left:0;margin-right:0;text-indent:24.0px;text-align:left">"Gerçekten kendini öldürmeye mi kalkıştın?"</p>

  <p class="Standard" style="margin-left:0;margin-right:0;text-indent:24.0px;text-align:left">Uzun bir sessizlikten sonra omzunu silkti, "Çamur-hamur öyle olduğunu düşündü."</p>

  <p class="Standard" style="margin-left:0;margin-right:0;text-indent:24.0px;text-align:left">"Yapmışsın. Şimdi bile belli oluyor. Çevreni sarıyor." Yanından geçerek daireye girdi. "Ben... Ben bir psiyim."</p>

  <p class="Standard" style="margin-left:0;margin-right:0;text-indent:24.0px;text-align:left">"Ne tür bir psi?" kapıyı açık bırakarak Pall Mail sigaralarını bulmaya gitti. "Envai çeşit psi var. Dağları yerlerinden oynatabilenlerden..."</p>

  <p class="Standard" style="margin-left:0;margin-right:0;text-indent:24.0px;text-align:left">Joan Chuck'ın sözünü kesti, "Benimki çok zayıf bir beceri ama bak," dönüp tişörtünün klapasını kaldırdı. "Rozetimi görüyor musun? Amerikan Psi Anonim'in asli üyesiyim. Becerim ise, zamanı geriye alabilmek ama sınırlı bir alanda, on ikiye dokuzluk bir alanda senin salonun gibi. Ve sınırlı bir zamanda; beş dakikaya kadar." Gülümsedi ve Chuck bir kez daha dişlerine hayran kaldı. Bu dişler kızın yüzünü dönüştürüyor, güzelleştiriyordu sanki. Gülümsediği sürece yanında bulunmak bir zevke dönüşüyordu ve Chuck'a kalırsa bu kız hakkında çok şey söyleyen bir durumdu. Güzellik niteliği içeriden yükseliyordu; içi güzeldi onun ve Chuck yıllar geçtikçe, kız yaşlandıkça bu güzelliğin yavaş yavaş bir yolunu bulup dışarı çıkacağını, dış yüzeye etki edeceğini düşündü. Otuz ya da otuz beş yaşına vardığında ışıldıyor olacaktı. Şimdilik hâlâ bir çocuktu.</p>

  <p class="Standard" style="margin-left:0;margin-right:0;text-indent:24.0px;text-align:left">"Bu faydalı bir yetenek mi?" diye sordu.</p>

  <p class="Standard" style="margin-left:0;margin-right:0;text-indent:24.0px;text-align:left">"Çok sınırlı bir kullanım alanı var." Antika Hollanda stili kanepenin koluna tüneyip, ellerini daracık pantolonunun ceplerine sokarak açıklamaya girişti; "Ross Polis Müdürlüğü'nde çalışıyorum. Beni alelacele ciddi trafik kazalarının olduğu yere götürüyorlar ve güleceksin ama işe de yarıyor. Zamanı kazanın öncesine döndürüyorum, ya da çok geç kaldıysam, beş dakikadan fazla zaman geçtiyse, o zaman yeni ölmüşleri canlandırıyorum. Anladın mı?"</p>

  <p class="Standard" style="margin-left:0;margin-right:0;text-indent:24.0px;text-align:left">"Anladım," dedi.</p>

  <p class="Standard" style="margin-left:0;margin-right:0;text-indent:24.0px;text-align:left">"Fazla kazanmıyorum, daha da beteri yirmi dört saat durmaksızın işe hazır olmak zorundayım. Bana haber veriyorlar ben de olay mahalline, sürat motoruyla ulaşıyorum. Görüyor musun?" Kafasını çevirip, sağ kulağına işaret etti. Chuck kızın kulağına küçük bir silindirin yerleştirilmiş olduğunu gördü ve bunun bir polis telsizi olduğunu fark etti. "Hep haftayım. Bu da demektir ki ulaşım araçlarından birkaç saniyeden uzak bulunamam. Lokantalara, tiyatrolara, başkalarının evlerine gidebilirim ama..."</p>

  <p class="Standard" style="margin-left:0;margin-right:0;text-indent:24.0px;text-align:left">"Eh," dedi Chuck, "belki bir gün benim hayatımı da kurtarırsın." Atlasaydım beni zorla tekrar yaşama döndürebilirdin. Ne hizmet ama...</p>

  <p class="Standard" style="margin-left:0;margin-right:0;text-indent:24.0px;text-align:left">"Birçok hayat kurtardım," diyerek elini uzattı Joan. "Ben de bir sigara alabilir miyim?"</p>

  <p class="Standard" style="margin-left:0;margin-right:0;text-indent:24.0px;text-align:left">Chuck, her zamanki gibi ihmalkârlığından utanarak bir sigara uzatıp yaktı.</p>

  <p class="Standard" style="margin-left:0;margin-right:0;text-indent:24.0px;text-align:left">"Ya sen ne iş yapıyorsun?" dedi Joan.</p>

  <p class="Standard" style="margin-left:0;margin-right:0;text-indent:24.0px;text-align:left">Gizli olduğu için değil de, kamu işleri arasında çok düşük bir statüye tekabül ettiği için gönülsüzce CIA işini açıkladı. Joan Trieste dikkat kesilerek dinledi.</p>

  <p class="Standard" style="margin-left:0;margin-right:0;text-indent:24.0px;text-align:left">"Demek hükümetin ayakta kalmasını sen sağlıyorsun," dedi yüzünde güller açarak. "Fevkalade!"</p>

  <p class="Standard" style="margin-left:0;margin-right:0;text-indent:24.0px;text-align:left">"Sağol," dedi Chuck memnuniyetle.</p>

  <p class="Standard" style="margin-left:0;margin-right:0;text-indent:24.0px;text-align:left">"Ama gerçekten de. Bir düşünsene, şu anda yüzlerce simulakrum Komünist dünyada senin sözlerini tekrarlamakta, sokak köşelerinde ve ormanlarda insanların yolunu kesiyorlar ve..." Gözleri parladı. "Benim ise tek yaptığım Ross Polis Müdürlüğü'ne yardım etmekten ibaret."</p>

  <p class="Standard" style="margin-left:0;margin-right:0;text-indent:24.0px;text-align:left">"Bir yasa vardır," dedi Chuck, "ben buna Rittersdorf'un Üçüncü Azalan Kâr Hadleri Yasası diyorum. Buna göre bir işte ne kadar çok çalışırsan, gitgide yaptığın işin evrensel boyutta kapladığı önemin o kadar az olduğunu düşünmeye başlarsın. " Chuck da ona gülümsedi. Gözlerindeki parıltılara ve dişlerindeki ışıltılara bakınca gülümsemek kolaylaşıyordu. Kısa süre önce içine düştüğü umutsuz, ağır ruh halini unutmaya başlıyordu.</p>

  <p class="Standard" style="margin-left:0;margin-right:0;text-indent:24.0px;text-align:left">Joan dairede deli danalar gibi dolaşmaya başladı. "Bir sürü kişisel eşya da getirecek misin buraya? Yoksa böyle mi yaşayacaksın? Sana dekorasyonda yardımcı olurum. Lord Koşan İstiridye de olur, elinden geldiği kadar. Koridorun sonunda Edgar adında Jüpiterli bir erimiş metal canlı türü yaşıyor. Bu günlerde kış uykusunda ama tekrar hayata döndüğünde o da bize katılmak isteyecektir. Solundaki dairede ise Mars'tan bir sihirkuşu yaşıyor, bilirsin hani şu kafasında bin bir renkli tüyleri olan kuşlardan... Elleri yok ama telekinesis ile eşyaları oynatabiliyor. O da yardım etmek isteyecektir, ama bugün olmaz çünkü kuluçkada, bir yumurtanın üzerinde oturmak zorunda."</p>

  <p class="Standard" style="margin-left:0;margin-right:0;text-indent:24.0px;text-align:left">"Aman Tanrım," dedi Chuck. "Bu binanın genetik çeşitliliği dudak uçuklatıcı." Tüm bunları duymak Chuck'ı biraz sarsmış gibiydi.</p>

  <p class="Standard" style="margin-left:0;margin-right:0;text-indent:24.0px;text-align:left">"Daha bitmedi," dedi Joan. "Alt katta bir Callisto tembeli var. Bu dairelerin standart aksesuarlarından olan, 60'lardan kalma üç kollu lambaya sarılmış durumda uyuyor. Güneş batınca uyanır, dışarı çıkıp yemek alışverişi yapar. Çamur-hamurla ise zaten tanışmıştın." Hırsla ve bir miktar deneyimsizlik belirtisi göstererek sigarasından bir nefes çekti. "Burayı seviyorum, insan her çeşit yaşam biçimiyle karşılaşabiliyor burada. Senden önce bu dairede Venüslü bir kara yosunu kalıyordu. Bir kere hayatını kurtarmıştım, kurumuştu da... Nemli kalmaları gerekiyor bildiğin gibi. Sonunda Marin İlçesinin ikliminin kendisi için fazla kurak olduğuna karar verdi ve sürekli yağmur yağan Oregon'a taşındı." Durdu ve Chuck'a dönerek baştan aşağı süzdü. "Çok dertli görünüyorsun."</p>

  <p class="Standard" style="margin-left:0;margin-right:0;text-indent:24.0px;text-align:left">"Gerçek sorunlar değil bunlar. Sadece hayali türden sorunlar, kaçınılabilir türden," dedi Chuck. Kafamı çalıştırsaydım, o kadınla evlenmeyip baştan hiç bulaşmayacağım sorunlar, diye ekledi içinden.</p>

  <p class="Standard" style="margin-left:0;margin-right:0;text-indent:24.0px;text-align:left">"Karının ismi ne?"</p>

  <p class="Standard" style="margin-left:0;margin-right:0;text-indent:24.0px;text-align:left">"Mary," dedi şaşkınlığını gizleyemeyen Chuck.</p>

  <p class="Standard" style="margin-left:0;margin-right:0;text-indent:24.0px;text-align:left">"Onu terk ettin diye kendini öldürme," dedi Joan. "Birkaç aya hatta birkaç haftaya kalmaz, gene kendini bütün hissetmeye başlarsın. Şu anda ortadan ikiye ayrılmış bir organizma gibi hissediyorsun kendini. Mitoz bölünme daima acı verir. Bunu iyi biliyorum çünkü eskiden burada yaşayan protoplazma her bölünüşünde müthiş acı çekerdi ama bölünmek zorundaydı; büyümesi için şarttı bu."</p>

  <p class="Standard" style="margin-left:0;margin-right:0;text-indent:24.0px;text-align:left">"Galiba büyümek can acıtıcı bir iş," dedi Chuck. Pencereye giderek bir kez daha aşağıdaki yaya yollarına, tekerleklere ve jet motorlara baktı. Kıyısından dönmüştü...</p>

  <p class="Standard" style="margin-left:0;margin-right:0;text-indent:24.0px;text-align:left">"Burası yaşamak için hiç de fena bir yer değil," dedi Joan. "Biliyorum çünkü çok yer değiştirdim. Tabii Ross Polis Müdürlüğu ndeki herkes Çöp Tenekesi Apartmanını biliyor," diye ekledi tarafsız bir sesle. "Burada bir sürü sorun çıkıyor, küçük çaplı hırsızlıklar, kavgalar, hatta bir cinayet vakası bile var. Temiz bir yer değil... Belli oluyor zaten."</p>

  <p class="Standard" style="margin-left:0;margin-right:0;text-indent:24.0px;text-align:left">"Ama yine de..."</p>

  <p class="Standard" style="margin-left:0;margin-right:0;text-indent:24.0px;text-align:left">"Yine de burada kalman gerektiğini düşünüyorum. Hiç değilse yalnızlık çekmezsin. Hele gece olmaya görsün bütün Arz dışı yaşam biçimleri dolaşıma çıkıyor, yakında senin de öğreneceğin gibi. Lord Koşan İstiridye de tam dostluğu kazanılacak kişilerden, öyle çok insana yardım etti ki. Ganymede' lilerde Aziz Paul'un caritas dediği özellik var... Ve unutma ki Paul'a göre erdemlerin en büyüğüydü Caritas." Sonra ekledi: "Sanırım bunun modern karşılığı eşduyum olmalı."</p>

  <p class="Standard" style="margin-left:0;margin-right:0;text-indent:24.0px;text-align:left">Dairenin kapısı açıldı, Chuck anında o tarafa döndü. Karşısında çok iyi tanıdığı iki adam durmaktaydı. Patronu Jack Elwood ve senaryo yazımı ortağı Pete Petri. iki adam da Chuck'ı görünce rahat bir nefes almış gibiydi.</p>

  <p class="Standard" style="margin-left:0;margin-right:0;text-indent:24.0px;text-align:left">"Lanet olsun," dedi Elwood, "Geç kalmış olacağımızdan korkuyorduk. Orada olacağını sanıp önce evine uğradık."</p>

  <p class="Standard" style="margin-left:0;margin-right:0;text-indent:24.0px;text-align:left">Joan Trieste, Elwood'a hitap ederek "Ben Ross Polis Müdürlüğü'ndenim. Kimlik kartlarınızı görebilir miyim?" Sesi son derece sakindi.</p>

  <p class="Standard" style="margin-left:0;margin-right:0;text-indent:24.0px;text-align:left">Elwood ve Petri kıza CIA kimliklerini gösterdiler ve Chuck'a yöneldiler: "Şehir polisinin burada ne işi var?" diye sordu Elwood.</p>

  <p class="Standard" style="margin-left:0;margin-right:0;text-indent:24.0px;text-align:left">"Bir arkadaş," dedi Chuck.</p>

  <p class="Standard" style="margin-left:0;margin-right:0;text-indent:24.0px;text-align:left">Elwood omuzlarım silkti, belli ki ayrıntıları öğrenmek için baskı yapmaya niyeti yoktu. "Kendine daha iyi bir daire bulamaz miydin?" Odaya göz gezdirdi. "Resmen kokuşmuş burası."</p>

  <p class="Standard" style="margin-left:0;margin-right:0;text-indent:24.0px;text-align:left">"Geçici bir süre için tuttum," dedi Chuck rahatsız olarak.</p>

  <p class="Standard" style="margin-left:0;margin-right:0;text-indent:24.0px;text-align:left">"Kendini bırakma," dedi Pete Petri. "Bir şey daha var: iznini de iptal ettiler, işte olman gerektiğini düşünüyorlar. Kendi iyiliğin için. Seni burada arpacı kumrusu gibi düşünesin diye yalnız başına bırakamayız." Joan Trieste'ye göz attı, belli ki kızın bir intihar girişimine engel olup olmadığını anlamaya çalışıyordu. Heyhat kimse onu bu konuda aydınlatmadı. "Eee bizimle ofise geliyor musun? Yapacak dünya kadar iş var, görünüşe bakılırsa sabahlaman gerekecek."</p>

  <p class="Standard" style="margin-left:0;margin-right:0;text-indent:24.0px;text-align:left">"Sağolun," dedi Chuck. "Ama taşınmaya başlamam gerekiyor. Bu daireyi dekore etmeliyim hiç olmazsa bir yere kadar." İyi niyetlerini takdir etmekle birlikte yalnız kalmak istiyordu. Bu bir içgüdüydü adeta, sürünerek gözlerden kaçınmak, kimsenin kendisini bulamayacağı bir köşeye saklanmak. Elinde değildi, kanında vardı.</p>

  <p class="Standard" style="margin-left:0;margin-right:0;text-indent:24.0px;text-align:left">JoanTrieste iki CIA görevlisine, "Ben onunla kalabilirim," dedi. "Hiç değilse bir süre. Acil bir çağrı gelmezse tabii. Genellikle saat beş dolaylarında bir çağrı olur, trafik yoğunlaşınca ama o zamana kadar..."</p>

  <p class="Standard" style="margin-left:0;margin-right:0;text-indent:24.0px;text-align:left">"Beni dinleyin," dedi Chuck sert bir sesle.</p>

  <p class="Standard" style="margin-left:0;margin-right:0;text-indent:24.0px;text-align:left">Üçü birden soran gözlerini ona çevirdiler.</p>

  <p class="Standard" style="margin-left:0;margin-right:0;text-indent:24.0px;text-align:left">"Birisi kendini öldürmeyi aklına koymuşsa," dedi Chuck, "onu durduramazsınız. Olsa olsa geciktirebilirsiniz. Belki Joan gibi bir psi de onu zorla geri getirebilir. Ama geciktirilse de yapacaktır, geri getirilse de tekrar yapmanın bir yolunu mutlaka bulur. Yani iyisi mi beni kendi halime bırakın." Kendini yorgun hissediyordu. "Saat dörtte avukatımla randevum var; yapacak yığınla işim var. Burada oturup sizinle çene çalamam."</p>

  <p class="Standard" style="margin-left:0;margin-right:0;text-indent:24.0px;text-align:left">Elwood saatine bakarak, "Seni avukatına bırakırım," dedi. "Ancak yetişiriz." Petri'ye bir işaret çaktı.</p>

  <p class="Standard" style="margin-left:0;margin-right:0;text-indent:24.0px;text-align:left">Chuck Joan'a dönerek, "Belki başka bir zaman yine görüşürüz," dedi. Bir daha görüşüp görüşmeyeceklerine aldıramayacak kadar bezgindi. "Teşekkürler," diye ekledi sonra belli belirsiz; tam olarak ne için teşekkür ettiğini bilmiyordu.</p>

  <p class="Standard" style="margin-left:0;margin-right:0;text-indent:24.0px;text-align:left">Joan, sözcüklerini özenle vurgulayarak, "Lord Koşan İstiridye odasında ve düşüncelerini okuyabiliyor. Eğer bir kez daha intihar etmeye kalkarsan duyar ve engel olur. O yüzden eğer böyle bir niyetin varsa..."</p>

  <p class="Standard" style="margin-left:0;margin-right:0;text-indent:24.0px;text-align:left">"Pekâlâ," dedi Chuck, "ben de burada denemem." Bir tarafında Elwood diğer yanında Petri, kapıya doğru gitti, Joan da peşlerinden geldi.</p>

  <p class="Standard" style="margin-left:0;margin-right:0;text-indent:24.0px;text-align:left">Koridora çıktıklarında çamur-hamurun kapısının açık olduğunu fark etti, devasa sarı kütle, onlara selam vermek amacıyla hafifçe dalgalandı.</p>

  <p class="Standard" style="margin-left:0;margin-right:0;text-indent:24.0px;text-align:left">"Sana da teşekkürler,"dedi Chuck yarı ironik bir ses tonuyla; sonra CIA'dan iki meslektaşıyla birlikte yürüyüp gitti.</p>

  <p class="Standard" style="margin-left:0;margin-right:0;text-indent:24.0px;text-align:left"> </p>

  <p class="Standard" style="margin-left:0;margin-right:0;text-indent:24.0px;text-align:left"> </p>

  <p class="Standard" style="margin-left:0;margin-right:0;text-indent:24.0px;text-align:left">Nat Wilder'ın San Francisco'daki ofisine tekerlekle giderken Jack Elwood, "Şu Elli Dakika Operasyonu var ya," dedi, "ilk inişi gerçekleştirecek grubun arasına bir adamımızın alınmasını talep ettik. Rutin bir talepti ve tabii ki ricamız saygıyla kabul edildi." Düşünceli bir ifadeyle Chuck'a baktı. "Sanırım bu sefer bir simulakrum kullanacağız.</p>

  <p class="Standard" style="margin-left:0;margin-right:0;text-indent:24.0px;text-align:left">Chuck Rittersdorf boş boş kafasını salladı. Şiddet olasılığının bulunduğu durumlarda simulakrum kullanmak standart prosedürdü. ClA'nın işletme bütçesi sınırlıydı ve bu yüzden adamlarını kaybetmeyi göze akmıyorlardı.</p>

  <p class="Standard" style="margin-left:0;margin-right:0;text-indent:24.0px;text-align:left">"Aslına bakarsan," dedi Elwood, "söz konusu simulakrum Palo Alto'da G.D tarafından yapıldı ve tamamlandı bile, istersen ofise uğrayıp bir göz atabilirsin." Paltosunun cebinden çıkardığı küçük bir not defterine bakarak, "Adı Daniel Mageboom. Yirmi altı yaşında. Anglo-Sakson. Stanford Üniversitesi'nde okudu, Poli bilimler alanında yüksek lisans yaptı. San Jose Devlet Üniversitesi'nde bir yıl kadar çalıştıktan sonra CIA'ya katıldı. Projedekilere bunları söyleyeceğiz. Bizden başka kimse onun, adımıza bilgi toplayan bir sim olduğunu bilmeyecek." Dedi ve sözlerini bağladı, "Henüz Dan Mageboom'un belirleyici rehberinin kim olacağına karar vermedik. Belki Johnstone olur."</p>

  <p class="Standard" style="margin-left:0;margin-right:0;text-indent:24.0px;text-align:left;font-style:normal">"O salak mı?" dedi Chuck. Simler bir dereceye kadar kendi başlarına hareket edebiliyorlardı ama birçok kararın verilmesini gerektiren böylesi bir operasyonda tek başına bırakıldığı takdirde Dan Mageboom'un foyası kısa sürede meydana çıkardı. Yürüyüp konuşabilirdi ama iş politik kararlar vermeye geldiğinde, San Francisco CIA binasının birinci katında tam güvenlik içinde oturan bir operatör devreye girmeliydi.</p>

  <p class="Standard" style="margin-left:0;margin-right:0;text-indent:24.0px;text-align:left">Nat Wilder'ın ofisinin bulunduğu binanın çatıalanına ederlerken Elwood düşünceli bir edayla, "Düşünüyordum da Chuck, belki de Danny'yi sen yönetmek istersin. Senin de dediğin gibi Johnstone en iyi adamımız değil."</p>

  <p class="Standard" style="margin-left:0;margin-right:0;text-indent:24.0px;text-align:left">Chuck gafil avlanmış gibi şaşkın şaşkın bakarak, "Neden?" diye sordu. "Bu benim işim değil ki." CIA'da simulakrum kontrolü için yetiştirilmiş bir araba dolusu adam vardı.</p>

  <p class="Standard" style="margin-left:0;margin-right:0;text-indent:24.0px;text-align:left">"Sana kıyak olsun diye," dedi Elwood yavaş yavaş ve şehrin tepesinde bir sis bulutu gibi asılı duran akşamüstü trafiğine gözlerini dikerek. "Böylece bir bakıma karınla birlikte olabilirsin."</p>

  <p class="Standard" style="margin-left:0;margin-right:0;text-indent:24.0px;text-align:left">Bir süre sonra Chuck, "Kesinlikle olmaz," dedi.</p>

  <p class="Standard" style="margin-left:0;margin-right:0;text-indent:24.0px;text-align:left">"Öyleyse, onu izlersin."</p>

  <p class="Standard" style="margin-left:0;margin-right:0;text-indent:24.0px;text-align:left">"Ne diye?" Şaşkın ve öfkeliydi. Çok öfkeli.</p>

  <p class="Standard" style="margin-left:0;margin-right:0;text-indent:24.0px;text-align:left">"Gel gerçekçi olalım," dedi Elwood, "CIA'nın psilerine göre, hâlâ ona âşık olduğun ayan beyan ortada. Bizim de Dan Mageboom'u yirmi dört saat yönetecek birine ihtiyacımız var. Petri birkaç hafta senin yerine senaryoları idare eder, bu işi al bir dene. Eğer hoşuna gitmezse bırakır, senaryolarına dönersin. Tanrı aşkına, yıllardır simulakrum programlıyorsun, uzaktan kumanda senin için çocuk oyuncağı olur. Bahse girmeye hazırım. Sen de böylece Mary ile aynı gemiye biner, aynı anda Alfa III M2'ye inersin..."</p>

  <p class="Standard" style="margin-left:0;margin-right:0;text-indent:24.0px;text-align:left">"Hayır," dedi Chuck bir kez daha. Tekerleğin kapısını açıp, çatı alanına çıktı, "Görüşürüz, beni getirdiğiniz için teşekkürler."</p>

  <p class="Standard" style="margin-left:0;margin-right:0;text-indent:24.0px;text-align:left">"Senin de gayet iyi bildiğin gibi," dedi Elwood, "sana bu kumanda işini almanı emredebilirim. Senin çıkarına olacağından emin olsam emrederdim. Pekâlâ da olabilir ya. Sana ne yapacağımı söyleyeyim, FBI'dan karının dosyasını alıp inceleyeceğim ve nasıl bir insan olduğunu anlayınca ona göre bir karar vereceğim."</p>

  <p class="Standard" style="margin-left:0;margin-right:0;text-indent:24.0px;text-align:left">"Söyler misin bana karım ne mene bir insan çıkmalı ki benim onu bir CIA simulakrumu aracılığıyla dikizlemem mazur görülebilsin?"</p>

  <p class="Standard" style="margin-left:0;margin-right:0;text-indent:24.0px;text-align:left">Elwood, "Yeniden birlikte olmana değecek bir kadın," diyerek kapıyı kapattı. Petri motoru çalıştırdı ve tekerlek akşam göğüne doğru fırlayıp gözden kayboldu. Chuck arkasından bakakaldı.</p>

  <p class="Standard" style="margin-left:0;margin-right:0;text-indent:24.0px;text-align:left">"CIA mantığı," dedi kendi kendine kınarcasına. "Eh ben de şimdiye kadar alışmış olmalıydım."</p>

  <p class="Standard" style="margin-left:0;margin-right:0;text-indent:24.0px;text-align:left">Ama Elwood bir konuda haklıydı. Gerçekten de birçok simulakrum programlamıştı, hem de hesaplı kitaplı, ikna edici bir retorikle. Eğer uzaktan kumandayı eline geçirirse sadece Dan Mageboom, ya da adı her neyse, onu başarıyla yönetmekle kalmaz, aynı zamanda -ki bu fikir onun bir an duraklamasına neden oldu- bu simulakrumu ince ayarlı bir alete, etrafındakileri yönlendiren, ayartan ve hatta yoldan çıkartan bir makineye dönüştürebilirdi. Kendisi orada olsa, kendini bu kadar rahat ifade edemezdi, bir tek zanaatında ustaydı.</p>

  <p class="Standard" style="margin-left:0;margin-right:0;text-indent:24.0px;text-align:left">Chuck'ın ellerinde Dan Mageboom, Mary Rittersdorf ile büyük işler başarabilirdi. Ve patronu Jack Elwood bunu gayet iyi biliyordu. Tevekkeli değil, Elwood böyle bir teklifte bulunmuştu.</p>

  <p class="Standard" style="margin-left:0;margin-right:0;text-indent:24.0px;text-align:left">Gelgelelim bu işin potansiyel olarak da kalsa kötücül bir yönü de vardı. Fikir ona itici geliyor, iğrençliğini sezerek ondan kaçınıyordu.</p>

  <p class="Standard" style="margin-left:0;margin-right:0;text-indent:24.0px;text-align:left">Diğer yandan elinin tersiyle itebileceği bir öneri de değildi. Hiçbir şey, yaşamın kendisi, dünyadaki varoluş, bu derece dürüst değildi.</p>

  <p class="Standard" style="margin-left:0;margin-right:0;text-indent:24.0px;text-align:left">Belki de en iyi çözüm güvendiği birinin uzaktan kumandaya geçmesine izin vermekti. Petri mesela. Onun çıkarlarını da gözetecek birisi.</p>

  <p class="Standard" style="margin-left:0;margin-right:0;text-indent:24.0px;text-align:left">Sonra birden şu aklına geldi: Peki nedir benim çıkarlarım?</p>

  <p class="Standard" style="margin-left:0;margin-right:0;text-indent:24.0px;text-align:left">Kendi içine dönmüş, düşüncelerine gömülmüş halde iç rampayla aşağı indi. Zira yeni bir fikir, patronu Jack Elwood' un önermediği başka bir fikir, farkına varmaksızın zihnini işgal edivermişti.</p>

  <p class="Standard" style="margin-left:0;margin-right:0;text-indent:24.0px;text-align:left">Böylesi şartlar altında başarılabilecek tek bir şey var, diye düşündü. Tamamen başka bir yıldız sistemindeki uzak bir ayda Mary ile bir CIA simulakrumu... Dejenere bir toplumun psikotik üyelerinin arasında. Böylesine olağanüstü şartlar göz önüne alındığında kabul edilebilecek bir şey.</p>

  <p class="Standard" style="margin-left:0;margin-right:0;text-indent:24.0px;text-align:left">Bu kimse ile tartışabileceği bir fikir değildi, aslına bakılırsa kendi kendisine ifade etmekte bile güçlük çekiyordu. Gelgelelim, intihara nazaran daha avantajlı olduğu su götürmezdi, ki intihan da az kalsın başaracaktı.</p>

  <p class="Standard" style="margin-left:0;margin-right:0;text-indent:24.0px;text-align:left">Bu şartlar altında onu öldürmeyi başarabilirim, diye düşündü. CIA yapımı, daha doğrusu General Motors yapımı o nesne sayesinde. İşe hukuki açıdan bakarsak, beraat etme şansım oldukça yüksek, ne de olsa bu kadar uzak mesafeden yönlendirilen simulakrumlar çoğu zaman kendi bildiklerini okurlar, otomatik devreler, uzaktan kumandadan gelen uzun menzilli talimatların önüne geçer. Her halükârda denemeye değer. Mahkemede simulakrumun kendi başına hareket ettiğini söylerim ve simulakrumların sık sık böyle işlere kalkıştığım gösterecek yığınla raporu burunlarına dayarım... CIA. operasyon tarihi, can alıcı anlarda yaşanan böyle aksaklıklardan geçilmiyor nasıl olsa.</p>

  <p class="Standard" style="margin-left:0;margin-right:0;text-indent:24.0px;text-align:left">Nat Wilder'ın kapısına vardı, kapı açıldığında hâlâ düşüncelerine dalmış halde içeri girdi.</p>

  <p class="Standard" style="margin-left:0;margin-right:0;text-indent:24.0px;text-align:left">Bu iyi bir fikir olabilirdi ya da olmayabilirdi. Kuşkusuz erdemleri tartışmaya açıktı, salt pratik açıdan değilse bile en azından ahlaki açıdan. Yine de bu bir kez insanın aklına düştü mü kolay kolay kurtulamadığı düşüncelerden biriydi. Bir sabit fikir gibi zihnine yerleşmişti ve artık onu geri almak mümkün değildi.</p>

  <p class="Standard" style="margin-left:0;margin-right:0;text-indent:24.0px;text-align:left">Nerden bakarsanız bakın, teorik olarak bile "kusursuz cinayet" değildi bu. Anında bütün şüpheler üzerinde yoğunlaşacaktı, il ya da eyalet savcısı, bu tür işlerle her kim ilgileniyorsa, kısa zamanda neler olup bittiğini tahmin edebilecekti. Keza aralarında Amerika'nın en hırçın zihinlerinin bulunduğu gazeteciler de. Ama şüphelenmek ile kanıtlamak arasında dağlar kadar fark vardı.</p>

  <p class="Standard" style="margin-left:0;margin-right:0;text-indent:24.0px;text-align:left">Hem bir yere kadar CIA'nın tüm etkinliklerini görünmez kılan "çok gizli" perdesinin arkasında saklanabilirdi.</p>

  <p class="Standard" style="margin-left:0;margin-right:0;text-indent:24.0px;text-align:left">Arz ile Alfa sistemi arasında üç ışık yılı mesafe vardı bu devasa bir uzaklıktı. Normal şartlar altında idamlık bir suçun işlenemeyeceği kadar uzak. Hiperuzaya girip çıkan elektromanyetik sinyallerde sapmalar, mantıken sabit bir veri kabul edilmeliydi. İşini bilen bir savunma avukatı sadece bu noktadan hareketle iyi bir dava sunabilirdi.</p>

  <p class="Standard" style="margin-left:0;margin-right:0;text-indent:24.0px;text-align:left">Ve Nat Wilder bu türden bir avukattı.</p>
</body>
</html>
