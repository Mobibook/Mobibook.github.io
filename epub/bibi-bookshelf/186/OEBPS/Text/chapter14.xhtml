<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 id="toc11" style="page-break-before:always"><a id="bookmark13"></a>ON İKİNCİ BÖLÜM</h2>

  <p class="Standard" style="text-align:left"> </p>

  <p class="Standard" style="text-align:left"> </p>

  <p class="Standard" style="text-align:left"> </p>

  <p class="Standard" style="margin-left:0;margin-right:0;text-indent:24.188976px;text-align:left">Mary'nin yanında duran Dan Mageboom, "Çamur-hamurun ifadesini sen de duydun," dedi. "Gemide arananlar listemizin başında yer alan TV komedyeni Bunny Hentman var." Heyecana kapılan Mageboom yakasını çekiştirdi. Belli ki onu yakınlarda bir yerde bekleyen Arz gemilerindeki CIA üstleriyle bağlantısını sağlayacak telsize ulaşmaya çalışmaktaydı.</p>

  <p class="Standard" style="margin-left:0;margin-right:0;text-indent:24.0px;text-align:left">"Çamur-hamur aynı zamanda," dedi Mary, "senin insan değil simulakrum olduğunu da ifade etti."</p>

  <p class="Standard" style="margin-left:0;margin-right:0;text-indent:24.0px;text-align:left">"İnsan, minsan," dedi Mageboom. "Ne fark eder?" Sonunda mikrofonunu bulmuştu ve Mary'ye aldırmadan üstlerine nihayet Bunny Hentman'ı bulduklarını bildirmekteydi. Tüm bunlar da Ganymedeli bir mantar çeşidinin beyanına dayanıyor, diye düşündü Mary. CIA'nın ahmaklığı akıl almaz boyutlardaydı. Gelgelelim bu bilgi de büyük olasılıkla doğruydu. Hentman’ın gemide olduğu su götürmez bir gerçekti. Ne de olsa geminin üzerinde TV programının izleyicilerinin aşina oldukları tavşan sembolü bulunuyordu.</p>

  <p class="Standard" style="margin-left:0;margin-right:0;text-indent:24.0px;text-align:left">Birden Chuck'a senaryo yazarı olarak iş bulmak amacıyla Hentman organizasyonuyla ilişkiye geçtiğinde yaşadığı tatsız olayları anımsadı. Maharet ve zarafetle ona ahlaksız bir teklifte bulunduklarını ne unutabilmişti ne de unutmaya niyeti vardı. Kibarca "yan anlaşma" demişlerdi buna. Dev bir futbol topuna benzeyen geminin inişini izlerken, pis kokarcalar, diye düşündü.</p>

  <p class="Standard" style="margin-left:0;margin-right:0;text-indent:24.0px;text-align:left">Mageboom aniden konuştu: "Hentman gemisine yaklaşma ve Bay Hentman'ı tutuklamayı deneme emri aldım. Mageboom ayağa kalktı ve Mary'nin hayret dolu bakışları altında park eden gemiye doğru seğirtti. Gitmesine izin vermeli miyim? diye sordu Mary kendi kendine. Neden olmasın? diyerek lazer tabancasını indirdi. Mageboom'la bir alıp veremediği yoktu; ister insan olsun ister simulakrum. Her halükârda Chuck'la geçirdiği yıllar boyunca tanıştığı tüm CIA personeli gibi tümüyle işe yaramazdı. Chuck! Hemen dikkatini Annette Golding'le oturan Chuck'a yöneltti. Sırf intikam almak için amma yol teptin sevgilim, değer miydi buna? diye düşündü. Ama aynı zamanda kendine yeni bir kadın da buldun. Polimorf şizofren bir metres hoşuna gidecek mi bakalım? Laser silahıyla nişan alıp ateş etti.</p>

  <p class="Standard" style="margin-left:0;margin-right:0;text-indent:24.0px;text-align:left">Yukarıdan gelen göz tırmalayıcı ışık aniden söndü, karanlık geri döndü. Mary bir an için ne olduğunu anlayamadı, ama sonra artık inişi tamamlayan geminin ışığa ihtiyacı kalmadığını dolayısıyla ışığı kapattığını kavradı. Kitaplığın arkasına yuvalanan ışıktan korkan bir böcek gibi, karanlığı, aydınlığa yeğliyordu.</p>

  <p class="Standard" style="margin-left:0;margin-right:0;text-indent:24.0px;text-align:left">Yolladığı lazer ışınının Chuck'a ulaşıp ulaşmadığından emin değildi.</p>

  <p class="Standard" style="margin-left:0;margin-right:0;text-indent:24.0px;text-align:left">Lanet olsun, diye düşündü öfkeli bir yılgınlıkla. Sonra da korkuya kapıldı. Ne de olsa tehlikede olan kendisiydi, Chuck katile dönüşmüş ve onu avlamaya gelmişti. Bu durumun tümüyle, kusursuzca ve rasyonel biçimde farkındaydı. Profesyonel sezgileriyle çoktandır şüphelendiği bir gerçek, Chuck'ın aya gelişiyle doğrulanmıştı. Birden Alfa III M2'ye ilk geliş yolculuğu ve buradaki ilk günler boyunca Mageboom simulakrumunu Chuck'ın yönetiyor olabileceğini fark etti. Öyleyse neden işi o zaman bitirmemişti de beklemişti? Her neyse şu anda simulakrumu yönetmediğinden emindi zira Chuck'ın sayısız ifadesinden bildiği üzere CIA politikası tüm simulakrumların Arz'dan yönetilmesini şart koşuyordu.</p>

  <p class="Standard" style="margin-left:0;margin-right:0;text-indent:24.0px;text-align:left">Chuck beni öldürmeden uzaklaşmalıyım, diye düşündü Nereye gidebilirim? Bu çatlaklar ve zır deliler kalkanı kaldırmadıkları için savaş gemilerine ulaşamam. Gerçi gemiler hâl; kalkanın içinden geçebilecekleri bir delik açmaya çabalıyorlardı, ama her nedense Arz kuvvetleriyle iletişimi kopmuştu Şimdi de Mageboom gittiğine göre, onun üzerinden gemilerle iletişim kurma şansını da kaybetmiş oluyordu. Yıkılmış halde, keşke dünyaya dönebilsem, diye düşündü. Bu projeni neresinden tuttuysam elimde kaldı. Chuck'la birbirimizi boğazlamaya çalışmamız delilikten başka bir şey değil. Bu denli korkunç ve psikotik bir durum nasıl meydana geldi? Birbirimizden kopmayı başardık sanıyordum... Boşanma bunun için değil miydi?</p>

  <p class="Standard" style="margin-left:0;margin-right:0;text-indent:24.0px;text-align:left">Avukatım Bob Alfson'ın Chuck ile o kızın fotoğraflarını çekmesine izin vermemeliydim. Herhalde Chuck'ı çileden çıkaran bu oldu. Fakat artık işleri düzeltmek için çok geçti. Sadece fotoğrafları almakla kalmamış, bunları mahkemede delil olarak bile kullanmıştı. Fotoğraflar artık kamuya malolmuştu. Marazi bir merakın pençesindeki her vatandaş, mahkeme tutanaklarını karıştırıp canlı fotoğrafları bulabilir ve Chuck ile Trieste'nin sevişmesini izlemenin tadını çıkarabilirdi. Hem de dolby stero sesler eşliğinde. Aman tanrım...</p>

  <p class="Standard" style="margin-left:0;margin-right:0;text-indent:24.0px;text-align:left">Chuck, diye düşündü, teslim olmak istiyorum, bu durumdan çıkmak istiyorum, senin için değilse bile kendim için istiyorum. Dost olamaz mıyız?</p>

  <p class="Standard" style="margin-left:0;margin-right:0;text-indent:24.0px;text-align:left">Cılız bir ihtimaldi.</p>

  <p class="Standard" style="margin-left:0;margin-right:0;text-indent:24.0px;text-align:left">Ufukta tuhaf bir şey kıpırdanmaktaydı. Boyutları karşısında şaşkınlığını gizleyemeyerek gözlerini buraya dikti, insan yapımı olamayacak kadar devasaydı. Adeta atmosfer canlanmaktaydı. Yıldızlar sönükleşti, gökyüzünün o bölgesinde tümüyle yok oldu ve bu devasa nesne her neyse, ışıltılı bir biçime kavuşmaya başladı.</p>

  <p class="Standard" style="margin-left:0;margin-right:0;text-indent:24.0px;text-align:left">Söz konusu nesne bir yılandı ve Mary anında şizofrenik bir yansıtmaya tanık olduğunu anladı, ilerlemiş psikotik vakalarda deneyimlenen tarihöncesi dünyalar -ki Alfa III M2'de bu tür vakaların bir hayli yaygın olduğu anlaşılıyordu. Tek sorun şuydu: Nasıl oluyordu da kendisi de bunu görebiliyordu?</p>

  <p class="Standard" style="margin-left:0;margin-right:0;text-indent:24.0px;text-align:left">Bir şizofrenik, ya da daha büyük bir olasılıkla birlikte çalışan birkaç şizofrenik, psikotik algılarını telepatik bir yetenekle işbirliğine sokmuş olabilirler miydi? Tuhaf bir fikir, diye düşündü asabi bir halde, doğru açıklamanın bu olmadığını umarak. Zira bu insanlar geçirdikleri çeyrek yüzyıllık özgürlük döneminde bu karışıma ulaşmanın yolunu buldularsa, sonuçlar ölümcül olurdu.</p>

  <p class="Standard" style="margin-left:0;margin-right:0;text-indent:24.0px;text-align:left">Gandiköy'de tanıştığı hebefrenik'i anımsadı... Belki de haklı olarak aziz olduğu söylenen adamı, Ignatz Ledebur'u. O zaman tüm iğrençliğine rağmen, böyle bir şey hissetmişti onunla ilgili olarak, nereye yöneldiği belirsiz doğaüstü yeteneklerin heyecan ve dehşet verici kokusu. Sonunda adama hayran kalmıştı işte.</p>

  <p class="Standard" style="margin-left:0;margin-right:0;text-indent:24.0px;text-align:left">Gayet gerçek görünen sürüngen gerindi, uzun boynunu kıvırıp ağzını açtı. Ağzında ateş topu gibi bir hayal fışkırıp gökyüzünü ateşe verdi. Ateş topu atmosferde yüzüyormuş gibi yükseldi. Mary derin bir nefes aldı, hiç olmazsa üstlerine geleceği yerde yükseliyordu. Açıkçası pek güvenmiyordu bu duruma. Bu görüntüden de hiç hoşlanmamıştı. Kendi uyurken de gördüğü o örtük rüya parçacıklarına fazlasıyla benziyordu -gördüğü ama asla tartışmadığı ve üstünde düşünmediği, gizli gizli bile anlamaya çalışmadığı, hele profesyonel bir psikiyatriste (Tanrı korusun) açmayı hiç aklına getirmediği rüyalardı bunlar.</p>

  <p class="Standard" style="margin-left:0;margin-right:0;text-indent:24.0px;text-align:left">Ateş topu durdu ve ışıklı kollara ayrılmaya başladı. Kolların aşağıya doğru akmasını ve elle yazılmışa benzer kelimeler oluşturmasını donuk bir şaşkınlıkla izledi Mary.</p>

  <p class="Standard" style="margin-left:0;margin-right:0;text-indent:24.0px;text-align:left">Kelimeler bir işaretti. Kelimenin gerçek anlamıyla. Ve Mary bu işaretin kendine yönelik olduğunu utanç ve dehşetle fark etti.</p>

  <p class="Standard" style="margin-left:0;margin-right:0;text-indent:24.0px;text-align:left"> </p>

  <p class="Standard" style="text-align:center">DR. RİTTERSDORF, KAN DÖKMEZSENİZ</p>

  <p class="Standard" style="text-align:center">GİTMENİZE İZİN VERİRİZ.</p>

  <p class="Standard" style="margin-left:24.0px;margin-right:0;text-indent:-24.0px;text-align:left"> </p>

  <p class="Standard" style="margin-left:24.0px;margin-right:0;text-indent:-24.0px;text-align:left">Ardından sanki sonradan akıl edilmişcesine</p>

  <p class="Standard" style="margin-left:24.0px;margin-right:0;text-indent:-24.0px;text-align:left"> </p>

  <p class="Standard" style="margin-left:24.0px;margin-right:0;text-indent:-24.0px;text-align:center">KUTSAL ÜÇLÜ</p>

  <p class="Standard" style="margin-left:24.0px;margin-right:0;text-indent:-24.0px;text-align:left"> </p>

  <p class="Standard" style="margin-left:0;margin-right:0;text-indent:24.0px;text-align:left">Bunlar kafayı üşütmüş, dedi Mary Rittersdorf kendi kendine; bunu der demez de isterik bir kahkahanın boğazına kadar yol aldığını hissetti. Kan dökmek isteyen ben değilim ki Chuck! Ne demeye bana taktılar ki? Madem kutsalsınız, bu kadar bariz bir gerçeği de görebilmeniz gerekirdi. Gelgelelim belki de o kadar bariz değildi durum. Ne de olsa Chuck'a ateş etmiş, ondan önce de tankına dönmeye çalışan Man askerini öldürmüştü. Belki de vicdanı -niyeti- sandığı kadar pir-ü pak değildi.</p>

  <p class="Standard" style="margin-left:0;margin-right:0;text-indent:24.0px;text-align:left">Yeni sözcükler belirdi.</p>

  <p class="Standard" style="margin-left:0;margin-right:0;text-indent:24.0px;text-align:left"> </p>

  <p class="Standard" style="text-align:center">LÜTFEN CEVAP VERİN!</p>

  <p class="Standard" style="margin-left:0;margin-right:0;text-indent:24.0px;text-align:left"> </p>

  <p class="Standard" style="margin-left:0;margin-right:0;text-indent:24.0px;text-align:left">"Aman tanrım," diye isyan etti Mary. "Nasıl?" Gökyüzüne ateşten sözcükler nakşetmesini beklemiyorlardı herhalde. Sanki ben kendi başıma hebefrenik azizi psikopatların kutsal üçlüsünün işini yapabilirmişim gibi. Bu bir facia, dedi kendi kendine. Buna katlanmak iğrenç. Hem onları dinlersem, onlara inanırsam, bu bir biçimde suçu üstlenmek, Chuck'la aramdaki husumetten bir biçimde sorumlu olduğumu kabullenmek anlamına gelir, ki bu doğru değil.</p>

  <p class="Standard" style="margin-left:0;margin-right:0;text-indent:24.0px;text-align:left">Aniden Bunny Hentman'ın gemisinin bulunduğu bölgede lazer ışınlı bir hareketlilik başladı. CIA simulakrumu ve görev başındaki ajanı Dan Mageboom belli ki çatışmaya girişmişti. Mary, acaba ne denli başarı kaydediyordur, diye düşündü. CIA görevlisi olduğuna göre hiç kaydetmiyordur herhalde. Yine de içinden ona iyi şanslar dilemekten kendini alıkoyamadı.</p>

  <p class="Standard" style="margin-left:0;margin-right:0;text-indent:24.0px;text-align:left">Kutsal üçlünün simulakrum için de talimat yayınlayıp yayınlamayacağını merak etti. Mageboom'un yönlendirilmeye ihtiyacı olduğu ortadaydı; tek başına Hentman'ın gemisine bodoslama saldırmış, şimdi hakkındaki gerçekleri öğrendiği için insandışı bir kararlılık olarak nitelendirdiği bir azimle ateş etmekteydi. Simulakrum olabilir, aslında öyle de, ama kimse korkak olduğunu söyleyemez. Geri kalanlarımız, diye düşündü, ben, Chuck, yanındaki kız, çamur-hamur hatta tankının korumasına doğru boş yere atılan Man askeri, her birimiz korkuyla yerlerimize çakıldık ve kendi kıçımızı kurtarma hayvani içgüdümüzden başka motivasyonumuz yok. Hepsinin arasından sadece Dan Mageboom saldırıyı seçmişti. Ve Mageboom'un Hentman'ın gemisine saldırısı korkunç bir hezimetle sonuçlanmaya yazgılıydı, ya da en azından buradan ona öyle gözüküyordu.</p>

  <p class="Standard" style="margin-left:0;margin-right:0;text-indent:24.0px;text-align:left">Gökyüzünde yeni devasa ve parlak harfler belirmeye başladı. Çok şükür ki bu sefer doğrudan kendisine yönelik değildiler. Bu kez olsun parmakla gösterilmiş olmanın utancından yırtmıştı.</p>

  <p class="Standard" style="margin-left:0;margin-right:0;text-indent:24.0px;text-align:left"> </p>

  <p class="Standard" style="text-align:center">SAVAŞMA SEVİŞ!</p>

  <p class="Standard" style="margin-left:0;margin-right:0;text-indent:24.0px;text-align:left"> </p>

  <p class="Standard" style="margin-left:0;margin-right:0;text-indent:24.0px;text-align:left">Tamam o zaman, diye düşündü makul bir tavırla Mary Rittersdorf. Ben başlayacağım, buraya beni öldürmeye gelmiş olan eski kocam Chuck'ı seveceğim. Tüm bu arapsaçının ortasında böyle bir yeni başlangıca ne demeli?</p>

  <p class="Standard" style="margin-left:0;margin-right:0;text-indent:24.0px;text-align:left">Hentman'ın park etmiş gemisinin yakınlarında ve etrafındaki lazer ışınlarının kırmızı parlaklığı yoğunlaştı. Simulakrum uyarıcı sözcüklerden etkilenmemiş gözüküyordu. Umutsuz ama cesurca saldırısını sürdürdü.</p>

  <p class="Standard" style="margin-left:0;margin-right:0;text-indent:24.0px;text-align:left">Mary yaşamında ilk kez birisine gerçekten hayran kalmıştı.</p>

  <p class="Standard" style="margin-left:0;margin-right:0;text-indent:24.0px;text-align:left">Bunny Hentman'ın gemisi belirdiği andan itibaren çamur-hamur huysuzlaşmıştı. Chuck Rittersdorf'a ulaşan düşünceleri kaygı doluydu.</p>

  <p class="Standard" style="margin-left:0;margin-right:0;text-indent:24.0px;text-align:left">"Olmakta olan şeyler hakkında korkunç yanlış değerlendirmeler algılıyorum," diye düşüncelerini yolladı çamur-hamur Chuck'a. "Hepsi Hentman'ın gemisinden geliyor; o ve adamları, bir de çevresindeki çeşitli Alfalılar, sizin merkezinde olduğunuz müthiş bir uyduruk komplo felsefesi hayal etmekteler Bay Rittersdorf." Çamur-hamur bir süre sessiz kaldı, sonra, "Bir iniş kapsülü fırlattılar," diye düşündü.</p>

  <p class="Standard" style="margin-left:0;margin-right:0;text-indent:24.0px;text-align:left">"Neden?" diye sordu Chuck kalp atışları hızlanarak.</p>

  <p class="Standard" style="margin-left:0;margin-right:0;text-indent:24.0px;text-align:left">"İşaret fişeğinin ışığında çektikleri fotoğraflarda sizin burada olduğunuzu görmüşler. Kapsül inecek, siz de yakalanacaksınız. Bu kaçınılmaz."</p>

  <p class="Standard" style="margin-left:0;margin-right:0;text-indent:24.0px;text-align:left">Apar topar ayağa fırlayan Chuck, "Kaçmaya çalışacağım," dedi Annette Golding'e. "Sen burada kal.”</p>

  <p class="Standard" style="margin-left:0;margin-right:0;text-indent:24.0px;text-align:left">Oradan uzaklaşmak için, ne yöne gittiğine aldırmadan koşmaya başladı; engebeli zeminde elinden geldiğince ayakta kalmaya çalışarak ilerliyordu. Bu arada, Hentman'ın gemisi inmişti. Koşarken tuhaf bir şey fark etti: Yere inen geminin yakınında bir yerden kızıl lazer ışınları geliyordu. Biri, ya da bir grup, daha kapağını açar açmaz Hentman'ın gemisindekilerle açık çatışmaya girmişti.</p>

  <p class="Standard" style="margin-left:0;margin-right:0;text-indent:24.0px;text-align:left">Kim acaba, diye düşündü. Mary değildir mutlaka. Aydaki kabilelerden biri mi? Belki bir Man öncü kolu... Ama onlar zaten Arz güçleriyle dövüşerek Da Vinci Tepesi'ndeki koruyucu kalkanı ayakta tutmaya çalışmıyorlar mıydı? Zaten Manlar eski moda lazer ışını değil daha yeni bir silah kullanıyorlardı; bu CIA'ya benziyordu daha çok.</p>

  <p class="Standard" style="margin-left:0;margin-right:0;text-indent:24.0px;text-align:left">Mageboom, dedi kendi kendine. Simulakrum Hentman'ın gemisiyle çatışmaya girme direktifini almıştı demek ki. Makine olduğu için de aldığı emirlere uyuyordu.</p>

  <p class="Standard" style="margin-left:0;margin-right:0;text-indent:24.0px;text-align:left">Manlar, diye düşündü, Arz'la çatışıyorlar; CIA'yı temsil eden Mageboom, Hentman'la savaşmakla meşgul. Eski karım benimle dövüşüyor. Hentman da benim düşmanım. Mantıksal olarak bundan ne çıkar? Bu şekilsiz çatışmaların bir şekilde basitleştirilebilmesi, akla yakın bir denklem çıkarılabilmesi gerek. Manlar Arz'la çatışıyorsa, Hentman da Arz'la çatışıyorsa, Manlarla Hentman'ın müttefik olması gerekir. Hentman benimle savaşıyor, dolayısıyla ben onun düşmanı, Arz'ın da müttefikiyim. Mary benimle dövüşüyor, ben de Hentman'la dövüşüyorum, öyleyse Mary, Hentman'ın müttefiki, Arz'ın düşmanı. Ama Mary buraya Arz'ın temsilcisi olarak, o sözümona iyiliksever psikologların başında geldi. Öyleyse mantıki olarak Mary Arz'ın hem düşmanı hem de müttefiki.</p>

  <p class="Standard" style="margin-left:0;margin-right:0;text-indent:24.0px;text-align:left">Bir denklem çıkmıyordu bir türlü. Mücadelede çok fazla mantıksız eylemde bulunan çok fazla unsur vardı; bazıları da Mary örneğinde olduğu gibi tamamen kendi adlarına çalışıyorlardı.</p>

  <p class="Standard" style="margin-left:0;margin-right:0;text-indent:24.0px;text-align:left">Ama bir dakika; bu durumdan akılcı bir denklem çıkarma gayretleri gene de bir meyva vermişti: Karanlıkta koşarken kendi açmazıyla ilgili bir içgörü belirmişti içinde. O, Alfalıların dostu ve Arz'ın düşmanı olan Hentman'dan kurtulmak için savaşıyordu; bu da sarsılmaz bir mantıkla, onu Arz'ın müttefiki yapardı -kendisi bunun farkında olmasa da. Bir an için Mary'yi unutalım -kuşkusuz onun yaptıkları Arz tarafından onaylanan şeyler değil- o zaman durum açıklık kazanacaktır: Kişisel ümidi, bir Arz savaş gemisine ulaşıp oraya sığınmaktı. Bir Arz gemisinde güvende olurdu; yalnızca ve yalnızca bir Arz gemisinde.</p>

  <p class="Standard" style="margin-left:0;margin-right:0;text-indent:24.0px;text-align:left">Ama birden Alfa III M2 kabilelerinin Arz'la savaştıklarım hatırladı; denklem ilk düşündüğünden daha da karmaşıktı demek ki. Eğer mantıki olarak kendisi Arz'ın müttefiki ise, o zaman kabilelerin, Annette Golding'in ve Ay yüzeyindeki herkesin de düşmanı oluyordu.</p>

  <p class="Standard" style="margin-left:0;margin-right:0;text-indent:24.0px;text-align:left">Önüne gölgesi düştü soluk bir şekilde. Gökten gelen bir ışık belirmişti. İşaret fişeği mi gene acaba? Dönerek durdu.</p>

  <p class="Standard" style="margin-left:0;margin-right:0;text-indent:24.0px;text-align:left">Gökte dev, alevden harflerin belirdiğini gördü, hem de o kadar insan içinde karısına hitaben. <span style="font-style:italic">Kan dökmezseniz</span>, diyordu yazı, <span style="font-style:italic">gitmenize izin veririz</span>. Belli ki burada yaşayan psikotiklerin, muhtemelen de Gandiköy'deki çürümüş hebefreniklerin geri zekâlı, aptalca taktiklerinin bir ifadesiydi bu da. Ancak bu ışıklı işaret bir unsuru daha kavramasını sağladı; Bu ayın kabileleri Mary'yi düşmanları olarak kabul ediyorlardı. Mary kendisinin de düşmanıydı; birbirlerini öldürmeye çalışmışlardı. Demek ki mantıken kabilelerin müttefiki olması gerekiyordu. Ama Arz ile ilişkisi onu kabilelerin düşmanı yapıyordu. Demek ki bu mantık yürütmenin sonucu kendisi açısından acıklı olsa da kabul etmek zorundaydı: Alfa III M2 kabilelerin hem dostu hem de düşmanıydı; hem onlardan yana, hem de onlara karşıydı.</p>

  <p class="Standard" style="margin-left:0;margin-right:0;text-indent:24.0px;text-align:left">Bu noktaya varınca artık vazgeçti. Mantık kullanmaktan caydı ve dönüp yeniden koşmaya başladı.</p>

  <p class="Standard" style="margin-left:0;margin-right:0;text-indent:24.0px;text-align:left">Antik Hindistan'ın bilge savaşçı krallarının tefekkür yoluyla buldukları o klasik doktrin, "Düşmanımın düşmanı dostumdur," doktrini bu durumda işlemiyordu. O kadar.</p>

  <p class="Standard" style="margin-left:0;margin-right:0;text-indent:24.0px;text-align:left">Kafasının üzerinde bir şey vızıldamaya başladı. Suni olarak güçlendirilmiş bir ses, "Rittersdorf!" diye uludu. "Dur, kıpırdama! Yoksa seni derhal öldürürüz." Ses gürleyip yerden yansıyarak yankılandı; tepesinde duran Hentman'ın kapsülünden kendisine yöneltilmişti. Çamur-hamurun öngördüğü gibi, yerini bulmuşlardı.</p>

  <p class="Standard" style="margin-left:0;margin-right:0;text-indent:24.0px;text-align:left">Nefes nefese durdu.</p>

  <p class="Standard" style="margin-left:0;margin-right:0;text-indent:24.0px;text-align:left">Kapsül yerden üç metre kadar yukarıda, havada asılı kaldı. Madeni bir merdiven gürültüyle açılarak yere indi. Suni olarak yükseltilmiş ses bir kere daha talimat vermeye başladı. "Merdivenden yukarı çık Rittersdorf. Oyalanmaya kalkma!" Yalnızca gökteki alevden harflerle aydınlanan gecenin alacakaranlığında, magnezyum merdiven doğaüstü bir şeylerle arasında bir bağ oluştururcasına, bir hayal gibi titreşiyordu.</p>

  <p class="Standard" style="margin-left:0;margin-right:0;text-indent:24.0px;text-align:left">Chuck Rittersdorf merdiveni yakalayıp ağır bir isteksizlikle tırmanmaya başladı. Bir an sonra kendini kapsülün kontrol odacığında buldu. Ellerinde lazer tabancaları olan iki gözü dönmüş Arzlı vardı karşısında. Bunların Bunny Hentman'ın adamları olduğunu anladı. Biri Gerald Feld'di adamların.</p>

  <p class="Standard" style="margin-left:0;margin-right:0;text-indent:24.0px;text-align:left">Merdiven yukarı çekildi ve kapsül mümkün olan en büyük hızla ana gemiye dönmeye koyuldu.</p>

  <p class="Standard" style="margin-left:0;margin-right:0;text-indent:24.0px;text-align:left">"Hayatını kurtardık," dedi Feld. "Dışarıda kalsaydın eski karın olacak o kadın canına okuyacaktı."</p>

  <p class="Standard" style="margin-left:0;margin-right:0;text-indent:24.0px;text-align:left">"Eee?" dedi Chuck.</p>

  <p class="Standard" style="margin-left:0;margin-right:0;text-indent:24.0px;text-align:left">"Kötülüğüne iyilikle karşılık veriyoruz yani. Daha ne isteyebilirsin? Bunny sana kızgın değil; o böyle şeyleri takmayacak kadar büyük bir adam. Ne de olsa, işler çok kötü giderse Alfa imparatorluğuna iltica edebilir." Bu çok mutlu bir düşünceymiş gibi gülümsemeyi başardı Feld. Demek Hentman'ın bakış açısından işler dayanılmaz derecede kötü gitmiyordu, bir çıkış yolu vardı.</p>

  <p class="Standard" style="margin-left:0;margin-right:0;text-indent:24.0px;text-align:left">Kapsül ana gemiye vardı; geminin yan tarafında bir tüpün ağzı açıldı, kapsül bu ağza girerek içeri kaydı ve koca geminin içinde bir yerlerde durdu.</p>

  <p class="Standard" style="margin-left:0;margin-right:0;text-indent:24.0px;text-align:left">Kapsülün kapağı açıldığında Chuck kaygılı bir yüzle alnındaki terleri silmekte olan Bunny Hentman'ı karşısında buldu. "Kaçığın biri bize saldırıyor," dedi adam. "Buradaki psikotiklerden biridir mutlaka, davranışlarına bakılırsa." Gemi titredi. "Gördün mü?" dedi Hentman, "bize tabancayla saldırıyor." Chuck'a elini sallayarak işaret etti: "Benimle gel Rittersdorf, seninle bir görüşme yapmak istiyorum. Seninle aramda kötü bir anlaşmazlık oldu, ama halledebiliriz bence. Değil mi?"</p>

  <p class="Standard" style="margin-left:0;margin-right:0;text-indent:24.0px;text-align:left">"Aramızda," diye düzeltti Chuck otomatik olarak.</p>

  <p class="Standard" style="margin-left:0;margin-right:0;text-indent:24.0px;text-align:left">Hentman öne geçip dar bir koridor boyunca yürüdü; Chuck da peşinden gitti. Şu anda elinde üzerine çevrilmiş bir lazer tabancası olan kimse yoktu ortalıkta, ama gene de itaat etti. Muhtemelen böyle biri her an ortaya çıkabilirdi; hâlâ örgütün tutsağı sayılırdı.</p>

  <p class="Standard" style="margin-left:0;margin-right:0;text-indent:24.0px;text-align:left">Yarı beline kadar çıplak, bir tek şort giymiş bir kız, elinde sigara, düşünceli bir tavırla koridordan geçti. Kız bir şekilde Chuck'a tanıdık gelmişti. Kız bir kapıdan girip ortadan kaybolduğunda birden kim olduğunu anlayıverdi. Patty Weaver. Güneş sisteminden kaçarken Hentman metreslerinden en azından birini yanına alacak kadar öngörülü davranmıştı.</p>

  <p class="Standard" style="margin-left:0;margin-right:0;text-indent:24.0px;text-align:left">"Buraya," dedi Hentman bir kapıyı açarak.</p>

  <p class="Standard" style="margin-left:0;margin-right:0;text-indent:24.0px;text-align:left">Küçük, çıplak kamaraya girdiklerinde Hentman kapıyı üstlerine kapattı ve hemen huzursuz, gergin bir şekilde volta atmaya başladı. Şimdilik bir şey söylemiyordu; dalgındı. Arada bir gemi altlarında lazer saldırısıyla sarsılıyordu. Bir keresinde tepelerindeki ışık sönükleşti, ama hemen düzeldi. Hentman başını kaldırıp ışığa baktı, sonra voltasını sürdürdü.</p>

  <p class="Standard" style="margin-left:0;margin-right:0;text-indent:24.0px;text-align:left">"Rittersdorf," dedi Hentman, "seçeneğim kalmadı. Galiba..." Kapı çalındı. "Hay aksi şeytan," dedi Hentman gidip kapıyı aralarken. "Sen misin?"</p>

  <p class="Standard" style="margin-left:0;margin-right:0;text-indent:24.0px;text-align:left">Dışarıda üstüne bu kez pamuklu bir gömlek giymiş ama eteklerini içine sokmamış ve düğmelerini iliklememiş olan Patty Weaver duruyordu. "Bay Rittersdorf tan özür dilemek..." diye söze başladı.</p>

  <p class="Standard" style="margin-left:0;margin-right:0;text-indent:24.0px;text-align:left">"Git buradan," dedi Hentman kapıyı kapatarak. Tekrar Chuck'a döndü. "Alfalılara sığınmak zorundayım." Alnında kocaman ter taneleri belirdi, ama silmeye kalkışmadı bile. "Beni suçlar mısın? O tanrının cezası CIA yüzünden TV hayatım bitti; Arz'da hiçbir şeyim kalmadı. Eğer..."</p>

  <p class="Standard" style="margin-left:0;margin-right:0;text-indent:24.0px;text-align:left">"Göğüsleri çok büyük," dedi Chuck.</p>

  <p class="Standard" style="margin-left:0;margin-right:0;text-indent:24.0px;text-align:left">"Kimin? Patty'nin mi? Evet," dedi Hentman başıyla onaylayarak. "Hollywood ve New York'ta ameliyatını yapıyorlar bunun. Meme ucu büyüttürmenin modası geçti, şimdi revaçta olan bu. Zaten öteki ameliyatı da yaptırmıştı. Şov gerçekleşseydi Patty için çok iyi olurdu. Ama maalesef birçok şey gibi o da olmadı. Az kalsın Brahekent'ten kaçamıyordum. Beni yakaladıklarını sandılar, ama tabii ki haber almıştım. Tam zamanında." Chuck'a suçlayarak baktı. "Eğer Alfa III M2'yi Alfalılara verebilirsem, paçayı kurtarırım; hayatımın geri kalanını huzur içinde yaşayabilirim. Eğer beceremezsem ve Arz bu ayı ele geçirirse, o zaman beni almazlar." Yorgun ve bezgin görünüyordu, küçülmüş gibiydi sanki. Bunu Chuck'a anlatmak onuruna dokunmuştu belli ki. "Ne diyorsun?" dedi Hentman. "Konuşsana!"</p>

  <p class="Standard" style="margin-left:0;margin-right:0;text-indent:24.0px;text-align:left">"Hmm," dedi Chuck.</p>

  <p class="Standard" style="margin-left:0;margin-right:0;text-indent:24.0px;text-align:left">"Bu yorum mu yani?"</p>

  <p class="Standard" style="margin-left:0;margin-right:0;text-indent:24.0px;text-align:left">"Eğer eski karım ve onun ARZPLAN'a yazacağı rapor üzerinde bir etkim olduğunu sanıyorsan..." diye söze başladı Chuck.</p>

  <p class="Standard" style="margin-left:0;margin-right:0;text-indent:24.0px;text-align:left">"Hayır," dedi Hentman başını sallayarak. "Onun bu operasyon hakkındaki kararını etkileyebileceğini düşünmüyorum; aşağıda birbirinize ateş ettiğinizi herkes gördü. Hayvanlar gibiydiniz." Sırıttı, gücü yerine gelir gibiydi. "Kayınbiraderim Cherigan'ı öldürdün; karını öldürmeye hazırsın, hatta niyetlisin... Nasıl bir hayatınız var siz insanların? Hayatta böyle bir şey görmemiştim. Üstelik yerimi de CIA'ya bildirdin."</p>

  <p class="Standard" style="margin-left:0;margin-right:0;text-indent:24.0px;text-align:left">"Şefaat meleği bizi terketti," dedi Chuck.</p>

  <p class="Standard" style="margin-left:0;margin-right:0;text-indent:24.0px;text-align:left">"Şeftali çiçeği mi? Ne şeftalisi?" Hentman burnunu kırıştırdı.</p>

  <p class="Standard" style="margin-left:0;margin-right:0;text-indent:24.0px;text-align:left">"Burada bir savaş sürüyor. Bunu kabullenelim. Belki olanların bir kısmını açıklar bu. Açıklamıyorsa..." Omuzunu silkti. Elinden gelen bu kadardı.</p>

  <p class="Standard" style="margin-left:0;margin-right:0;text-indent:24.0px;text-align:left">"O yerde yanında yatan tombulca kız," dedi Hentman. "Hani eski karın üstünüze ateş ederken. Buralı çatlaklardan biri o, değil mi? Buradaki yerleşim birimlerinden?" Chuck'ın cevabım merakla beklemeye başladı.</p>

  <p class="Standard" style="margin-left:0;margin-right:0;text-indent:24.0px;text-align:left">"Öyle denebilir," dedi Chuck istemeye istemeye; Hentman'ın seçtiği kelimeler hoşuna gitmemişti.</p>

  <p class="Standard" style="margin-left:0;margin-right:0;text-indent:24.0px;text-align:left">"Buradaki yerleşimler arası yüksek konseye onun yoluyla ulaşabilir misin?"</p>

  <p class="Standard" style="margin-left:0;margin-right:0;text-indent:24.0px;text-align:left">"Herhalde."</p>

  <p class="Standard" style="margin-left:0;margin-right:0;text-indent:24.0px;text-align:left">"Bak olabilecek bir çözüm sana," dedi. "O senin şeftali çiçeği olsa da olmasa da. Onlara Arz'a karşı Alfa'nın korumasını istemelerini söyle. Alfalıları gelip ayı işgal etmeye davet etsinler. O zaman burası o lanet protokollere göre Alfa toprağı olur; ben anlamıyorum o lanet olasıca şeyleri, ama Alfalılarla Arzlılar anlıyor. Buna karşılık..." Gözlerini Chuck'ın yüzünden ayırmıyordu; o minik, hiç kırpılmayan gözleri herkese, her şeye meydan okuyordu. "Alfalılar da kabilelerin insan haklarını tanırlar. Hastane yok. Terapi yok. Size kaçık muamelesi yapılmayacak; bütün insan haklarına sahip kolonistler gibi görüleceksiniz, toprak sahibi olup üretim ve ticarette söz sahibi olacaksınız, filan."</p>

  <p class="Standard" style="margin-left:0;margin-right:0;text-indent:24.0px;text-align:left">"'Siz' deme," dedi Chuck. "Ben burada kabile üyesi filan değilim."</p>

  <p class="Standard" style="margin-left:0;margin-right:0;text-indent:24.0px;text-align:left">"Bunu kabul ederler mi dersin Rittersdorf?"</p>

  <p class="Standard" style="margin-left:0;margin-right:0;text-indent:24.0px;text-align:left">"Açıkçası, bilmiyorum."</p>

  <p class="Standard" style="margin-left:0;margin-right:0;text-indent:24.0px;text-align:left">"Nasıl bilmezsin? Daha önce burada bulundun, o CIA simulakrumunun içinde. CIA'daki ajanımız, muhbirimiz attığın her adımı bildirdi bize."</p>

  <p class="Standard" style="margin-left:0;margin-right:0;text-indent:24.0px;text-align:left">Demek gerçekten CIA'da bir Hentman ajanı vardı. Haklıydı, CIA'ya sızmışlardı. Zaten öyle olması da beklenirdi.</p>

  <p class="Standard" style="margin-left:0;margin-right:0;text-indent:24.0px;text-align:left">"Bana öyle bakma," dedi Hentman. "Onlar da kendi ispiyoncularını soktular benim örgütüme, unutma. Maalesef kim olduğunu anlayamadım. Bazen Jerry Feld olduğunu düşünüyorum, bazen de Dark. Her neyse, CIA'daki adamımızdan senin görevden alındığını öğrendik, o yüzden de işine son verdik. Yani Alfa III M2'deki karına ulaşamayacaksan ne işimize yarardın ki? Mantıklı olalım biraz."</p>

  <p class="Standard" style="margin-left:0;margin-right:0;text-indent:24.0px;text-align:left">"Onlar da senin örgütüne soktukları muhbir yoluyla..." dedi Chuck.</p>

  <p class="Standard" style="margin-left:0;margin-right:0;text-indent:24.0px;text-align:left">"Ya, senaryodan vazgeçip seni kovduğumu anında öğrendi CIA, hemen harekete geçip beni kapana kıstıracaklarını sandılar, gazeteden öğrendiğin gibi. Ama ben de kendi ajanım yoluyla kapanın kuruduğunu öğrenip tüydüm. Onların ajanı Arz'dan ayrıldığımı onlara bildirdi, ama nerede olduğumu o da bilmiyordu. Sadece Cherigan ve Feld biliyordu nereye gittiğimi." Feylesofça bir tavırla ekledi: "Belki CIA'nın örgüte kimi soktuğunu asla öğrenemeyeceğim. Ama artık önemli değil. Alfalılarla yürüttüğüm işleri hep gizli tuttum, kendi adamlarımdan bile, çünkü ilk günden beri örgüte sızdıklarını biliyordum. Amma da karıştı işler." Başını salladı.</p>

  <p class="Standard" style="margin-left:0;margin-right:0;text-indent:24.0px;text-align:left">"CIA'daki adamın kim?" diye sordu Chuck.</p>

  <p class="Standard" style="margin-left:0;margin-right:0;text-indent:24.0px;text-align:left">"Jack Elwood," dedi Hentman çarpık bir sırıtışla, Chuck'ın tepkisiyle eğlenerek. "Elwood'un o pahalı gemiyi sana neden verdiğini sanıyorsun? Ona ben söyledim de ondan. Buraya gelmeni istiyordum. En başta Elwood'un sana Mageboom simulakrumunu kontrol etmen için neden ısrar ettiğini sanıyorsun? O da benim planımdı. En baştan beri. Şimdi şu kabileler hakkında bildiklerini anlat bakalım. Ne yapacaklar?"</p>

  <p class="Standard" style="margin-left:0;margin-right:0;text-indent:24.0px;text-align:left">Hentman ile yazarlarının o sözümona senaryoyu kucağına atıvermelerine şaşmamak gerek; demek Elwood üzerinden her şeyi biliyorlardı, Hentman'ın şu anda kabullendiği gibi.</p>

  <p class="Standard" style="margin-left:0;margin-right:0;text-indent:24.0px;text-align:left">Ama bu tamamen doğru değildi. Elwood Hentman'a Mageboom simulakrumunu, onu kimin yönettiğini ve nereye gideceğini bildirebilirdi, ama o kadar. Elwood geri kalanı bilemezdi.</p>

  <p class="Standard" style="margin-left:0;margin-right:0;text-indent:24.0px;text-align:left">"Daha önce burada bulundum, evet," dedi Chuck. "Bir süre burada kaldım, ama Heb yerleşiminde, o da bu ayın tamamım temsil etmiyor. Hebler hiyerarşinin en altında. Ne Paraları ne de Manları tanıyorum, işleri yönetense onlar." Mary'nin buradaki durum hakkındaki analizini, Alfa III M2' deki karmaşık kast sistemi hakkındaki raporunu hatırladı. Tamamen haklı çıkmıştı Mary.</p>

  <p class="Standard" style="margin-left:0;margin-right:0;text-indent:24.0px;text-align:left">Hentman, "Bir deneyemez misin?" dedi dik dik bakarak. "Bence hepsi bundan kazançlı çıkar; ben olsam kabul ederdim. Diğer seçenek zorla hastaneye yatırılmak, o kadar. Onlara de ki, ya kabul ederler ya da... Bundan senin ne kazanacağını da söyleyeyim..."</p>

  <p class="Standard" style="margin-left:0;margin-right:0;text-indent:24.0px;text-align:left">"Tabii," dedi Chuck. "Bu konuyu biraz açalım."</p>

  <p class="Standard" style="margin-left:0;margin-right:0;text-indent:24.0px;text-align:left">"Eğer bunu becerirsen Elwood'a seni CLA'ya geri almasını söylerim."</p>

  <p class="Standard" style="margin-left:0;margin-right:0;text-indent:24.0px;text-align:left">Chuck sesini çıkarmadı.</p>

  <p class="Standard" style="margin-left:0;margin-right:0;text-indent:24.0px;text-align:left">"Yapma yahu," dedi Hentman yalvarırcasına, "cevap vermeye bile tenezzül etmiyorsun. Peki, Patty'nin gemide olduğunu gördün. Sana iyi davranmasını söylerim, çaktın mı?" Sinirli sinirli göz kırptı.</p>

  <p class="Standard" style="margin-left:0;margin-right:0;text-indent:24.0px;text-align:left">"Hayır," dedi Chuck kesin bir tavırla. Çok nahoş bir hikâye olmuştu bu.</p>

  <p class="Standard" style="margin-left:0;margin-right:0;text-indent:24.0px;text-align:left">"Pekâlâ Rittersdorf." Hentman içini çekti. "O zaman çıtayı yükseltelim. Eğer bize bu işi yaparsan, sana büyük bir kemik veririz, saydıklarımın hepsinden farklı bir şey." Derin bir nefes aldı gergin bir şekilde. "Karını senin için garantili bir şekilde öldürürüz. Mümkün olduğu kadar çabuk ve acısız bir şekilde. Hemen ve hiç acı çektirmeden."</p>

  <p class="Standard" style="margin-left:0;margin-right:0;text-indent:24.0px;text-align:left"> </p>

  <p class="Standard" style="margin-left:0;margin-right:0;text-indent:24.0px;text-align:left"> </p>

  <p class="Standard" style="margin-left:0;margin-right:0;text-indent:24.0px;text-align:left">İkisine de sonsuz gibi gelen bir sessizlikten sonra, "Neden Mary'nin ölmesini istediğimi sandığını anlayamıyorum," dedi Chuck. Hentman'ın kurnaz gözlerine bakmayı başarmıştı, ama büyük bir gayretle ancak.</p>

  <p class="Standard" style="margin-left:0;margin-right:0;text-indent:24.0px;text-align:left">"Dedim ya," dedi Hentman, "az önce ikinizin vahşi hayvanlar gibi birbirinize ateş ettiğinizi gördüm."</p>

  <p class="Standard" style="margin-left:0;margin-right:0;text-indent:24.0px;text-align:left">"Kendimi koruyordum."</p>

  <p class="Standard" style="margin-left:0;margin-right:0;text-indent:24.0px;text-align:left">"Tabii, tabii," dedi Hentman alayla başını sallayarak.</p>

  <p class="Standard" style="margin-left:0;margin-right:0;text-indent:24.0px;text-align:left">"Bu ay üzerinde gördüğün hiçbir şey, sana Mary ile ikimiz hakkında bu bilgiyi vermiş olamaz. Alfa III M2'ye geldiğinde bunu biliyordun. Elwood'dan da öğrenmiş olamazsın, çünkü onun da biliyor olmasına imkân yok, o yüzden bana Elwood hikâyesi anlatmaya..."</p>

  <p class="Standard" style="margin-left:0;margin-right:0;text-indent:24.0px;text-align:left">"Peki, peki," dedi Hentman sözünü keserek. "Elwood bize simulakrum hikâyesini, senin Mageboom'u yöneteceğini söyledi, senaryonun o kısmı oradan geldi. Ama gerisini nereden öğrendiğimi söylemeyeceğim. O kadar."</p>

  <p class="Standard" style="margin-left:0;margin-right:0;text-indent:24.0px;text-align:left">"Ben de konseyle konuşmayacağım," dedi Chuck. "O kadar."</p>

  <p class="Standard" style="margin-left:0;margin-right:0;text-indent:24.0px;text-align:left">"Nereden öğrendiğimin ne önemi var?" dedi Hentman pis pis bakarak. "Biliyorum işte. Merak edip araştırmadım üstelik, senaryoya sonradan ekledik, çünkü kız bana demişti ki..." Aniden sustu.</p>

  <p class="Standard" style="margin-left:0;margin-right:0;text-indent:24.0px;text-align:left">"Joan Trieste," dedi Chuck. Çamur-hamurla birlikte -başka türlü olamazdı. Şimdi anlaşılıyordu her şey. Ama artık fark etmiyordu ne de olsa.</p>

  <p class="Standard" style="margin-left:0;margin-right:0;text-indent:24.0px;text-align:left">"Konuyu dağıtmayalım. Karının öldürülmesini istiyor musun, istemiyor musun? Karar ver." Sabırsızlıkla beklemeye başladı Hentman.</p>

  <p class="Standard" style="margin-left:0;margin-right:0;text-indent:24.0px;text-align:left">"Hayır," dedi Chuck. Başım salladı. Hiç şüphesi yoktu. Çözüm elindeydi, ama reddediyordu. Kesin olarak.</p>

  <p class="Standard" style="margin-left:0;margin-right:0;text-indent:24.0px;text-align:left">"Kendin yapmak istiyorsun, değil mi?" dedi Hentman irkilerek.</p>

  <p class="Standard" style="margin-left:0;margin-right:0;text-indent:24.0px;text-align:left">"Hayır," dedi Chuck. Mesele bu değildi. "Önerin bana Cherigan'ın apartmanımın koridorunda çamur-hamuru öldürmesini hatırlattı. Aynı şeyin tekrarlandığını hayal edebiliyorum, ama bu kez Lord Koşan İstiridye yerine Mary olacak." Bunu da hiç istemiyorum, diye düşündü. Demek ki hatalıymışım. O korkunç olay bana bir şey öğretti ve bunu unutamam artık. Peki ama Mary'den ne istiyorum ben? Bilmiyordu; orası karanlıktı ve belki de hep öyle kalacaktı.</p>

  <p class="Standard" style="margin-left:0;margin-right:0;text-indent:24.0px;text-align:left">Hentman gene mendilini çıkarıp alnını kurulamaya koyuldu. "Ne rezalet! Sen ve özel hayatın; iki yıldızlararası imparatorluğun, Arz'ın ve Alfa'nın planlarını mahvediyor, hiç böyle düşündün mü? Vazgeçiyorum. Açıkçası hayır demene de sevindim, ama seni razı edecek başka bir yol bulamamıştık. İstediğin tek şeyin bu olduğunu sanıyorduk."</p>

  <p class="Standard" style="margin-left:0;margin-right:0;text-indent:24.0px;text-align:left">"Ben de öyle sanmıştım," dedi Chuck. Belki de hâlâ âşığımdır ona, diye düşündü. Tankına dönmeye çalışan Man askerini öldüren o kadına. Ama Mary kendini korumaya çalışıyordu, en azından öyle sanıyordu, kim suçlayabilir ki onu?</p>

  <p class="Standard" style="margin-left:0;margin-right:0;text-indent:24.0px;text-align:left">Tekrar kapı çalındı: "Bay Hentman?"</p>

  <p class="Standard" style="margin-left:0;margin-right:0;text-indent:24.0px;text-align:left">Bunny Hentman kapıyı açtı ve Gerald Feld hızla içeri daldı.</p>

  <p class="Standard" style="margin-left:0;margin-right:0;text-indent:24.0px;text-align:left">"Bay Hentman, bir Ganymedeli çamur-hamurun düşünce gönderilerini aldık. Geminin dışında yakınlarda bir yerde. İçeri gelmek istiyor, çünkü..." Chuck'a bir göz attı. "Çünkü Rittersdorf'un yanında olup onun 'kaderini paylaşmak' istiyormuş. Onunla çok ilgileniyor belli ki." Feld yüzünü buruşturdu, iğrenmiş gibiydi.</p>

  <p class="Standard" style="margin-left:0;margin-right:0;text-indent:24.0px;text-align:left">"Alın içeri tanrının cezası yaratığı," dedi Hentman. "Doğrusu sana ne olacağını bilmiyorum Rittersdorf; her açıdan hayatının canına okumayı başarmış gibisin. Evliliğin, işin, ta buraya kadar gelip fikrini değiştirmen... Ne kaldı elinde?"</p>

  <p class="Standard" style="margin-left:0;margin-right:0;text-indent:24.0px;text-align:left">"Belki de şefaat meleği geri dönmüştür," dedi Chuck. Son anda Hentman'ın Mary hakkındaki teklifini reddettiğine göre, öyle olmalıydı.</p>

  <p class="Standard" style="margin-left:0;margin-right:0;text-indent:24.0px;text-align:left">"Nedir bu geveleyip durduğun şey?"</p>

  <p class="Standard" style="margin-left:0;margin-right:0;text-indent:24.0px;text-align:left">"Kutsal Ruh," dedi Chuck. "Herkeste vardır, ama bulması güçtür."</p>

  <p class="Standard" style="margin-left:0;margin-right:0;text-indent:24.0px;text-align:left">"Niye bu boşluğu asilâne bir şey yaparak doldurmuyorsun?" dedi Hentman. "Alfa III M2'deki çatlakları hastaneden kurtarmak gibi bir şey mesela? Hiç olmazsa CIA'dan intikamını almış olursun. Gemimde iki tane değerli Alfa askeri şahsiyeti var. Birkaç saat içinde resmi gemileri buraya gelip ayı resmen ilhak edebilirler. Tabii Arz savaş gemileri de var etrafta, ama bu da ne kadar dikkatli olmamız gerektiğini gösterir. Sen eski bir CIA görevlisisin, bu tür numaraları becerebilmen gerekir."</p>

  <p class="Standard" style="margin-left:0;margin-right:0;text-indent:24.0px;text-align:left">"Acaba," dedi Chuck, "hayatımın geri kalanını sadece psikotiklerin yaşadığı bir ayda geçirmek nasıl bir şey olurdu?"</p>

  <p class="Standard" style="margin-left:0;margin-right:0;text-indent:24.0px;text-align:left">"Bugüne kadar nasıl yaşadığını sanıyorsun ki? Karınla aranızdaki ilişkiye psikotik bir ilişki derdim ben olsam. Başarırsın; Mary'nin yerine yatağa atacak bir fıstık da bulursun. Hatta işaret fişeğinin ışığında çektiğimiz resimlere bakılırsa, yanında hoş bir kız vardı. Fena değildi, değil mi?"</p>

  <p class="Standard" style="margin-left:0;margin-right:0;text-indent:24.0px;text-align:left">"Annette Golding," dedi Chuck. "Polimorf şizofren."</p>

  <p class="Standard" style="margin-left:0;margin-right:0;text-indent:24.0px;text-align:left">"Öyle de olsa, idare etmez mi?"</p>

  <p class="Standard" style="margin-left:0;margin-right:0;text-indent:24.0px;text-align:left">Kısa bir sessizlikten sonra, "Olabilir," dedi Chuck. Doktor değildi, ama Annette ona pek hasta gibi gelmemişti. Aslında Mary'ye oranla hiç hasta sayılmazdı. Ama tabii Mary'yi daha iyi tanıyordu. Gene de...</p>

  <p class="Standard" style="margin-left:0;margin-right:0;text-indent:24.0px;text-align:left">Kapı bir daha çalındı; açıldığında, "Bay Hentman," dedi Gerald Feld, "bize saldıranın kimliğini öğrendik. CIA simulakrumu Daniel Mageboom'muş. Ganymedeli çamur-hamur, onu içeri aldığımız için şükranlarım sunmak amacıyla bu bilgiyi verdi. Bir fikrim var."</p>

  <p class="Standard" style="margin-left:0;margin-right:0;text-indent:24.0px;text-align:left">"Aynı fikir," dedi Hentman, "benim de aklıma geldi. Ya da, aynı fikir değilse bile şeninkini duymak istemiyorum.." Chuck'a döndü. "San Francisco'daki CIA ofisinden Jack Elwood ile temas kuracağız; simulakrumun operatörü her kimse -muhtemelen Petri'dir- onu uzaklaştıracak." Belli ki Hentman CIA'nin San Francisco ofisinin nasıl çalıştığını iyi biliyordu. "Sonra, Rittersdorf, simulakrumun yönetimini sen devralacaksın. Radyo bağlantısı çalıştığı sürece bunu yapabilirsin. Zaten bir-iki direktif vermen yeterli. Eylemi bırakıp kenara çekilecek. Bu kadarım yapabilir misin?"</p>

  <p class="Standard" style="margin-left:0;margin-right:0;text-indent:24.0px;text-align:left">"Neden yapayım?" dedi Chuck.</p>

  <p class="Standard" style="margin-left:0;margin-right:0;text-indent:24.0px;text-align:left">"Ç-çünkü o lanet olasıca lazer ışınıyla enerji kaynağımıza ulaşıp gemiyi havaya uçurmak üzere," dedi Hentman gözlerini kırpıştırarak.</p>

  <p class="Standard" style="margin-left:0;margin-right:0;text-indent:24.0px;text-align:left">"Öyle olursa, sen de ölürsün," dedi Feld Chuck'a. "Sen ve Ganymedeli çamur-hamurun."</p>

  <p class="Standard" style="margin-left:0;margin-right:0;text-indent:24.0px;text-align:left">"Eğer aydaki yüksek konseye gidip de Alfa'dan koruma istemelerini söylersem," dedi Chuck Hentman'a, "bu Alfa ile Arz arasında büyük bir savaş çıkmasına neden olabilir."</p>

  <p class="Standard" style="margin-left:0;margin-right:0;text-indent:24.0px;text-align:left">"Yok canım," dedi Hentman heyecanla. "Arz'ın bu aya pek aldırdığı yok; Elli Dakika Operasyonu, neden sonra akıllarına gelen, çok küçük bir adım. Çok önemsiz inan bana. Bir sürü bağlantım olduğu için biliyorum bunu. Arz bu aya önem verseydi, yıllar önce gelirdi buraya. Haksız mıyım?"</p>

  <p class="Standard" style="margin-left:0;margin-right:0;text-indent:24.0px;text-align:left">"Doğru söylüyor," dedi Feld. ARZPLAN'daki adamımız çok önceleri doğruladı bunu."</p>

  <p class="Standard" style="margin-left:0;margin-right:0;text-indent:24.0px;text-align:left">"Fikir fena değil," dedi Chuck.</p>

  <p class="Standard" style="margin-left:0;margin-right:0;text-indent:24.0px;text-align:left">Hentman da Feld de gözle görünür biçimde rahatladılar.</p>

  <p class="Standard" style="margin-left:0;margin-right:0;text-indent:24.0px;text-align:left">"Simulakrumu Adolfkent'e götüreceğim," dedi Chuck. "Eğer kabileler yüksek konseyi toplayabilirlerse, fikri onlara sunacağım. Ama bunu kendi bildiğim gibi yapacağım."</p>

  <p class="Standard" style="margin-left:0;margin-right:0;text-indent:24.0px;text-align:left">"Bu da ne demek," dedi Hentman kaygılı bir tavırla.</p>

  <p class="Standard" style="margin-left:0;margin-right:0;text-indent:24.0px;text-align:left">"Ben politikacı ya da konuşmacı değilim," dedi Chuck. "işim simulakrumlar için program yazmak. Eğer Mageboom'un kontrolünü ele geçirebilirsem, onu konseyin karşısına çıkarabilirim; ona kendi yapacağımdan daha anlamlı sözler söyletebilir, daha iyi tartışmalar yaptırabilirim." Üstelik, diye düşündü içinden, ben de Hentman'ın gemisinde Adolfkent'te olacağımdan çok daha güvende olurum. Çünkü Arz askeri güçleri her an Man kalkanım aşabilir ve ilk yapacakları da kabilelerarası konseyi tutuklamak olur. Tam o sırada konseye Alfa imparatorluğuna bağlanmaları gerektiğini söyleyen birinin durumu biraz tuhaf kaçacak. Kendisi gibi bir Arz vatandaşından gelen böyle bir teklif, haklı bir biçimde, ihanet olarak değerlendirilebilir.</p>

  <p class="Standard" style="margin-left:0;margin-right:0;text-indent:24.0px;text-align:left">Chuck şaşkınlıkla, şu anda yaptığı şeyin kaderini Hentman'ınkine bağlamaktan başka bir şey olmadığını fark etti.</p>

  <p class="Standard" style="margin-left:0;margin-right:0;text-indent:24.0px;text-align:left">Çamur-hamurun onaylayan düşüncelerini duydu o anda: "Akıllıca bir seçim yaptınız Bay Rittersdorf. Önce karınızın yaşamasına için vermekle, şimdi de bu kararla. En kötü ihtimalle hepimiz Alfa imparatorluğunun tebaası oluruz. Onların yönetimi altında hayatta kalabiliriz eminim."</p>

  <p class="Standard" style="margin-left:0;margin-right:0;text-indent:24.0px;text-align:left">Düşünceleri Hentman da duymuştu. Sırıtıp, "El sıkışalım mı?" dedi Chuck'a elini uzatarak.</p>

  <p class="Standard" style="margin-left:0;margin-right:0;text-indent:24.0px;text-align:left">El sıkıştılar. Sonucu her ne olacaksa, ihanet anlaşması yapılmıştı.</p>
</body>
</html>
