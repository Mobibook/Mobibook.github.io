<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 id="toc7" style="page-break-before:always"><a id="bookmark9"></a>SEKİZİNCİ BÖLÜM</h2>

  <p class="Standard" style="text-align:left"> </p>

  <p class="Standard" style="text-align:left"> </p>

  <p class="Standard" style="text-align:left"> </p>

  <p class="Standard" style="margin-left:0;margin-right:0;text-indent:24.188976px;text-align:left">Chuck Rittersdorf, sabaha karşı canından bezmiş bir halde Kaliforniya'nın Marin ilçesindeki derme çatma apartmanına döndüğünde, koridorda <span style="font-weight:normal">Ganymedeli</span> sarı çamur-hamurla karşılaştı. Saat sabahın üçüydü ve Chuck bir de bununla uğraşamayacağını düşündü.</p>

  <p class="Standard" style="margin-left:0;margin-right:0;text-indent:24.0px;text-align:left">"Dairende bir çift insan bulunuyor," diye bildirdi Lord Koşan İstiridye. "Önceden haberdar olmanda yarar var, diye düşündüm."</p>

  <p class="Standard" style="margin-left:0;margin-right:0;text-indent:24.0px;text-align:left">Chuck, "Sağol," dedi kendisini bu kez nasıl bir belanın beklemekte olduğunu merak ederek.</p>

  <p class="Standard" style="margin-left:0;margin-right:0;text-indent:24.0px;text-align:left">"Biri CIA'daki üstün," dedi çamur-hamur. "Jack Elwood yani. İkincisi ise Bay Elwood'un üstü Bay Roger London. Buraya seni öteki işin hakkında sorguya çekmeye gelmişler."</p>

  <p class="Standard" style="margin-left:0;margin-right:0;text-indent:24.0px;text-align:left">"Öbür işimi hiç gizlemedim ki," dedi Chuck. "Hatta Hentman beni işe aldığında Pete Petri'nin yönettiği Mageboom da olay yerindeydi." Huzursuzlanarak üstlerinin neden bu işe burunlarını sokma gereği duyduklarını düşündü.</p>

  <p class="Standard" style="margin-left:0;margin-right:0;text-indent:24.0px;text-align:left">"Haklısın," diye onayladı çamur-hamur, "ama öyle anlaşılıyor ki önce Joan Trieste sonra da Florida'da Bay Hentman'la konuştuğun videofon hattını dinlemişler. Yani sadece Bay Hentman için çalıştığını değil, onun için geliştirdiğin senaryo fikrini de biliyorlar artık."</p>

  <p class="Standard" style="margin-left:0;margin-right:0;text-indent:24.0px;text-align:left">İşin aslı şimdi anlaşılmıştı. Çamur-hamuru geçerek dairesinin kapısına vardı. Kapı kilitli değildi, açıp iki CIA görevlisinin karşısına dikildi. "Gecenin bu vaktinde geldiğinize göre bu kadar önemli demek ki?" Gardroba giderek -elle çalışan antika dolaplardandı bu- paltosunu astı. Daire sıcacıktı, besbelli CIA görevlileri termostatı olmayan ısıtıcıyı açmışlardı.</p>

  <p class="Standard" style="margin-left:0;margin-right:0;text-indent:24.0px;text-align:left">"Adam bu mu?" diye sordu London. Ellilerinin sonlarında, uzun boylu, kamburu çıkmış, saçları ağarmaya başlamış bir adamdı. Chuck birkaç kez bu adamla uğraşmak zorunda kalmış ve kolay olmadığı sonucuna varmıştı. "Rittersdorf bu mu?</p>

  <p class="Standard" style="margin-left:0;margin-right:0;text-indent:24.0px;text-align:left">"Evet," dedi Elwood. "Chuck beni iyi dinle. Bunny Hentman hakkında bilmediğin bazı veriler var. Güvenlik verileri. Bu işi niye kabul ettiğini bilmiyor değiliz. Aslında bu işi istemediğini ama kabul etmeye mecbur kaldığını da biliyoruz."</p>

  <p class="Standard" style="margin-left:0;margin-right:0;text-indent:24.0px;text-align:left">"Ya?" dedi Chuck ihtiyatla. Koridorun karşısında oturan çamur-hamurun zorlamaları hakkında hiçbir fikirleri olamazdı tabii.</p>

  <p class="Standard" style="margin-left:0;margin-right:0;text-indent:24.0px;text-align:left">"Eski karın Mary yüzünden içine düştüğün zor durumu gayet iyi anlıyoruz. Koparmayı başardığı inanılmaz nafaka miktarının farkındayız. Bu yükümlülüklerini karşılaman için paraya ihtiyacın olduğunun da bilincindeyiz. Gelgelelim..." Elwood London'a kaçamak bir bakış fırlattı. London başını sallayınca Elwood çantasını açmak için eğildi. "Yanımda Hentman’ın dosyasını getirdim. Gerçek adı Sam Little. Savaş sırasında tarafsız ülkelerle ticaret yasalarını ihlal etmekten hüküm giydi. Başka bir değişle Hentman aracı bir ülkeyi kullanarak kıymetli mallarımızı düşmana sattı. Fakat çok iyi bir avukat ordusuna sahip olduğu için sadece bir yıl yattı. Devam edeyim mi?"</p>

  <p class="Standard" style="margin-left:0;margin-right:0;text-indent:24.0px;text-align:left">"Evet," dedi Chuck. "Ne de olsa on beş yıl önce olan bir şey yüzünden işimi bırakmamı bekleyemezsiniz."</p>

  <p class="Standard" style="margin-left:0;margin-right:0;text-indent:24.0px;text-align:left">"Pekâlâ," dedi Elwood üstü London'la bir kez daha bakıştıktan sonra. "Savaştan sonra Sam Little ya da bugünkü adıyla Bunny Hentman, Alfa sisteminde yaşadı. Orada ne işler karıştırdığını kimse bilmiyor, zira bilgi kaynaklarımız Alfa denetimindeki bölgelerde işe yaramıyor. Her neyse, altı yıl önce cebi yüklü olduğu halde Arza döndü. Gece klüplerinde komedyenlik yapmaya başladı; sonra Pubtrans Anonim Şirketi sponsorluğunu üstlendi..."</p>

  <p class="Standard" style="margin-left:0;margin-right:0;text-indent:24.0px;text-align:left">Chuck araya girerek, "Pubtrans'ın sahibi de Alfa'lı değil mi? Biliyorum, zira onunla tanıştım. RBX 303."</p>

  <p class="Standard" style="margin-left:0;margin-right:0;text-indent:24.0px;text-align:left">"Onunla tanıştın mı?" Elwood da, London da hayret içinde Chuck'a bakıyorlardı. "RBX 303 hakkında ne biliyorsun?" dedi Elwood. "Savaş zamanında ailesi Alfa sistemindeki en büyük savaş malları ticareti işinin başındaydı. Ağabeyi halen Alfa bakanlar kurulunun üyesi, doğrudan Alfa yönetimine bağlı çalışıyor. Kısacası RBX 303'le çalışıyorsan, Alfa hükümetiyle çalışıyorsun demektir." Elindeki dosyayı Chuck'a fırlattı. "Al gerisini kendin oku."</p>

  <p class="Standard" style="margin-left:0;margin-right:0;text-indent:24.0px;text-align:left">Chuck özenle daktiloya çekilmiş sayfaları gözden geçirdi. Sondaki özet bölümünün içeriğini tahmin etmek güç değildi. Dosyayı hazırlayan CIA ajanları, RBX'in yabancı bir gücün gayri resmi temsilcisi olarak Arz'da bulunduğunu ve Hentman'ın bu durumun farkında olduğunu düşünüyorlardı. Dolayısıyla Hentman'ın tüm hareketleri izleniyordu.</p>

  <p class="Standard" style="margin-left:0;margin-right:0;text-indent:24.0px;text-align:left">"Seni işe almasının sebebi," dedi Elwood, "sandığın şey değil. Hentman'ın yeni bir yazara ihtiyacı yok; elinin altında beş tane yazar var zaten. Sana bizim fikrimizi söyleyeyim. Bence durum karınla ilgili."</p>

  <p class="Standard" style="margin-left:0;margin-right:0;text-indent:24.0px;text-align:left">Chuck cevap vermedi, boş gözlerle dosyayı oluşturan sayfaları karıştırmaya devam etti.</p>

  <p class="Standard" style="margin-left:0;margin-right:0;text-indent:24.0px;text-align:left">"Alfalılar," dedi Elwood, "Alfa III M2'yi yeniden ele geçirmek istiyorlar ve bunu yapmanın tek yasal yolu da orada oturan Arzlıları gitmeye ikna etmek. Aksi takdirde 2040 tarihli interplan protokolü devreye giriyor ve ay orada oturanların mülkiyetine geçiyor; orada oturanlar Arzlı olduğu için de dolaylı yoldan Arzın mülkü sayılıyor. Alfalılar oraya yerleşmiş durumdaki Arzlıları gitmeye ikna edemiyorlar ama gözlerini de üzerlerinden ayırmıyorlar. Bu halkın savaştan önce kurulan Harry Stack Sullivan Nöropskiyatri Hastanesi'nin eski ruh hastalarından müteşekkil olduğunun da pekâlâ farkındalar. Alfa III M2'yi boşaltma yetkisi sadece Arz'ın elinde, Arz bu yetkiyi ister ARZPLAN, isterse ABD Uluslararası Sağlık ve Sosyal Güvenlik Servisi aracılığıyla kullansın, ayı tahliye edebilir ve böylece ay kapanın elinde kalır."</p>

  <p class="Standard" style="margin-left:0;margin-right:0;text-indent:24.0px;text-align:left">"iyi ama," dedi Chuck, "kimse tahliye önerisinde bulunmayacak ki." Chuck'a kalırsa bu hayal bile edilemeyecek bir karar olurdu. Olası iki seçenek vardı: Ya Arz aydakileri kendi başlarının çaresine bakmaya bırakacaktı, ya da yeni bir hastane kurulacak ve aydakiler zorla buraya sokulacaktı.</p>

  <p class="Standard" style="margin-left:0;margin-right:0;text-indent:24.0px;text-align:left">"Haklı olabilirsin ama bakalım Alfalılar bunu biliyorlar mı?" dedi Elwood.</p>

  <p class="Standard" style="margin-left:0;margin-right:0;text-indent:24.0px;text-align:left">"Hem unutma ki," dedi London kısık, boğuk sesiyle, "Alfalılar kumarbaz ruhlu. Savaş bile onlar açısından dev boyutlarda şansını deneme anlamına geliyordu ve kaybettiler. Bildikleri tek yöntem bu."</p>

  <p class="Standard" style="margin-left:0;margin-right:0;text-indent:24.0px;text-align:left">Bak bu doğruydu işte; Chuck başını sallayarak onayladı. Yine de manasızdı. Mary'nin kararları üzerinde en ufak bir etkisi yoktu ki kendisinin. Hentman Mary'le yasal olarak ayrıldığını biliyordu. Mary Alfa III M2’de, kendisi ise Arz'daydı. Üstelik ikisi de Alfa ayında olsalardı bile, Mary asla onun sözünü dinlemez, kendi kararlarını kendi verirdi.</p>

  <p class="Standard" style="margin-left:0;margin-right:0;text-indent:24.0px;text-align:left">Fakat eğer Alfalılar, Daniel Mageboom simulakrumunun kontrolünün onda olduğunu biliyorlarsa iş değiştirdi.</p>

  <p class="Standard" style="margin-left:0;margin-right:0;text-indent:24.0px;text-align:left">Ama yok buna inanamazdı, bilmeleri imkânsızdı.</p>

  <p class="Standard" style="margin-left:0;margin-right:0;text-indent:24.0px;text-align:left">"Bir teorimiz var," dedi Elwood, dosyayı Chuck'ın elinden alıp çantasına geri koyarken. "Alfalıların..."</p>

  <p class="Standard" style="margin-left:0;margin-right:0;text-indent:24.0px;text-align:left">"Bana," dedi Chuck, "Mageboom'u bildiklerini söyleme sakın. Bu onların CIA'ya sızdıklarını gösterir."</p>

  <p class="Standard" style="margin-left:0;margin-right:0;text-indent:24.0px;text-align:left">"Tam olarak böyle ifade etmeyecektim," dedi Elwood rahatsız olduğunu belli ederek. "Bizim gibi onlar da, Mary ile ayrılığınızın sadece yasal olduğunu, duygusal açıdan hâlâ her zamanki gibi ona bağlı olduğunu biliyorlar. Bizce şöyle bir görüşe sahipler: İkiniz de böyle bir beklenti içinde olmasanız da, Mary ile aranızdaki kontrat kısa sürede yeniden işlerliğe kavuşacak."</p>

  <p class="Standard" style="margin-left:0;margin-right:0;text-indent:24.0px;text-align:left">"Peki bu onlara ne kazandıracak?" dedi Chuck.</p>

  <p class="Standard" style="margin-left:0;margin-right:0;text-indent:24.0px;text-align:left">"Tam bu noktada amaçları belirsiz bir hal alıyor," dedi Elwood. "Biz tüm bunları ikincil kaynaklardan, oradan buradan toplanmış bilgi kırıntılarından devşirdik ve yanılıyor olabiliriz, ama öyle sanıyoruz ki Alfalılar karını öldürmeye teşebbüs etmeni sağlamaya çalışıyorlar."</p>

  <p class="Standard" style="margin-left:0;margin-right:0;text-indent:24.0px;text-align:left">Chuck ağzını açmadı, yüzü ifadesiz kaldı. Zaman geçti, kimse konuşmadı. Elwood ve Roger London merakla Chuck'ı inceliyor neden bir tepki göstermediğini çıkarmaya çalışıyorlardı.</p>

  <p class="Standard" style="margin-left:0;margin-right:0;text-indent:24.0px;text-align:left">Sonunda London dayanamayarak, "Dürüst olmak gerekirse," diye homurdandı, "Hentman'ın yakın çevresinde, ismi lazım değil, bir ajanımız var. Bu ajanın söylediğine göre Hentman ile yazarlarının Florida'da sana sundukları senaryo, bir kadını öldürmeye çalışan CLA simulakrumuyla ilgili. Söz konusu kadın bir adamın karısı. Söz konusu adam ise bir CIA ajanı. Doğru değil mi?"</p>

  <p class="Standard" style="margin-left:0;margin-right:0;text-indent:24.0px;text-align:left">Chuck, gözleri Elwood ile London'ın sağındaki duvarda, hayali bir noktaya saplanmış halde başını salladı.</p>

  <p class="Standard" style="margin-left:0;margin-right:0;text-indent:24.0px;text-align:left">"Bu öykü," diye sözlerine devam etti Elwood, "Bayan Rittersdorf'u CIA simi aracılığıyla öldürme fikrini aklına düşürmek için kullanılıyor. Tabii Hentman ile Alfalı ahbap çavuşları, bir simulakrumun halihazırda Alfa III M2'de olduğunu ve onu da senin yönettiğini bilmiyorlar. Bilselerdi..." sözünü kesti ve sonra ağır ağır, kendi kendine konuşurcasına devam etti: "Bilselerdi, sana bu fikri vermek için böyle karmaşık bir yöntem kullanmalarına gerek olmadığını da bilirlerdi." Chuck'ı inceledi. "Büyük olasılıkla zaten aklından geçmiştir bu fikir."</p>

  <p class="Standard" style="margin-left:0;margin-right:0;text-indent:24.0px;text-align:left">Kısa bir duraksamadan sonra, "İlginç bir spekülasyon," diye ekledi Elwood. "Doğrusu daha önce hiç aklıma gelmemişti ama eninde sonunda ben de bu sonuca varırdım herhalde." Chuck'a döndü: "Mageboom simulakrumu operasyonundaki görevini iade etmek ister misin? Böyle bir niyetin olmadığını şüpheye yer bırakmayacak biçimde kanıtlamak için. Ne dersin?"</p>

  <p class="Standard" style="margin-left:0;margin-right:0;text-indent:24.0px;text-align:left">Chuck kelimelerini özenle seçerek cevap verdi: "Tabii ki hayır." Görevi iade etmesinin, haklı olduklarını, niyetleri hakkında bir şeyleri açığa çıkarmış olduklarını itiraf etmek anlamına geleceği çok açıktı. Dahası, Mageboom işini feda etmeye hiç niyeti yoktu ve bunun için haklı nedenleri vardı. Mary'yi öldürme planını yarıda bırakmak istemiyordu.</p>

  <p class="Standard" style="margin-left:0;margin-right:0;text-indent:24.0px;text-align:left">"Bu şartlar altında," dedi London, "Bayan Rittersdorf'un başına bir şey gelirse, zan altında kalırsın."</p>

  <p class="Standard" style="margin-left:0;margin-right:0;text-indent:24.0px;text-align:left">"Farkındayım," dedi Chuck ifadesiz bir sesle.</p>

  <p class="Standard" style="margin-left:0;margin-right:0;text-indent:24.0px;text-align:left">"Öyleyse Mageboom simini yönetirken dikkat et de," dedi London, "Bayan Rittersdorf u korumak için elinden geleni yapsın."</p>

  <p class="Standard" style="margin-left:0;margin-right:0;text-indent:24.0px;text-align:left">"Samimi fikrimi bilmek istiyor musunuz?" dedi Chuck.</p>

  <p class="Standard" style="margin-left:0;margin-right:0;text-indent:24.0px;text-align:left">"Elbette," dedi London, Elwood da onaylayarak başım salladı.</p>

  <p class="Standard" style="margin-left:0;margin-right:0;text-indent:24.0px;text-align:left">"Tüm bunlar saçmalık. Hayalgücü geniş, televizyon yıldızlarıyla fazla haşır neşir olmuş bir ajanın, birbirinden bağımsız verileri karıştırarak yarattığı bir çorba. Mary'yi öldürmem Alfa III M2 ve oradaki delilerin geleceği hakkında verilecek kararı nasıl değiştirecek söyler misiniz? O ölürse yerine başkası geçer ve kararı da o verir."</p>

  <p class="Standard" style="margin-left:0;margin-right:0;text-indent:24.0px;text-align:left">"Bence," dedi Elwood üstüne hitaben, "burada bir cinayetle değil, cinayet teşebbüsüyle karşı karşıyayız. Dr. Rittersdorf'un kararını etkilemeyi amaçlayan bir cinayet tehdidi." Chuck'a dönerek ekledi: "Tabii Hentman'ın planı meyve verirse ve senaryoda dile getirilen plandan etkilenirsen."</p>

  <p class="Standard" style="margin-left:0;margin-right:0;text-indent:24.0px;text-align:left">"Belli ki etkileneceğimi düşünüyorsunuz," dedi Chuck.</p>

  <p class="Standard" style="margin-left:0;margin-right:0;text-indent:24.0px;text-align:left">"Bence," dedi Elwood, "Hentman'ın senaryosunun öngördüğü gibi, Mary'nin yakınlarında bulunan bir CIA simulakrumunu yönetiyor olman çok ilginç bir tesadüf. Böyle bir tesadüfün oluşma şansı nedir?"</p>

  <p class="Standard" style="margin-left:0;margin-right:0;text-indent:24.0px;text-align:left">Chuck araya girdi: "Bunun çok daha mantıklı bir açıklaması var bence. Belli ki Hentman bir şekilde benim Mageboom simulakrumunu yönettiğimi öğrendi ve senaryo fikrini bu veriden yola çıkarak oluşturdu. Bunun ne anlama geldiğini de biliyorsunuz sanırım." îma fazlasıyla barizdi. Ne kadar inkâr etmeye çalışsalar da CIA'ya sızılmıştı. Ya da...</p>

  <p class="Standard" style="margin-left:0;margin-right:0;text-indent:24.0px;text-align:left">Bir ihtimal daha vardı. Lord Koşan İstiridye verileri Chuck'ın zihninden derleyip Bunny Hentman’a aktarmış olabilirdi. Çamur-hamur önce Chuck'ı şantaj yoluyla Hentman'ın yanında işe girmeye zorlamıştı. Şimdi de hep birlikte Alfa III M2 için geliştirdikleri planı yürürlüğe koyması için şantaj yapmaktaydılar. Televizyon senaryosu Mary'yi öldürme fikrini zihnine yerleştirmek için değil, çamur-hamur aracılığıyla Hentman organizasyonunun bu fikrin zaten zihninde olduğunu bildiğini belli etmek için kullanılmıştı.</p>

  <p class="Standard" style="margin-left:0;margin-right:0;text-indent:24.0px;text-align:left">Senaryo dolaylı yoldan olsa da şüpheye yer bırakmayacak biçimde her şeyden haberdar oldukları mesajını iletiyordu. Ve istediklerini yapmadığı takdirde de, plan yayınlanacak ve tüm Sol sistemine ifşa edilecekti. Karısını öldürme planını tam yedi milyar insan öğrenecekti.</p>

  <p class="Standard" style="margin-left:0;margin-right:0;text-indent:24.0px;text-align:left">İtiraf etmek gerekirdi ki bu durum onu, Hentman organizasyonuyla ilişkisini sağlam tutmaya, istediklerini yapmaya zorluyordu. Daha şimdiden başına açtıkları işlere bakmak yeterliydi: CIA'nın Batı Sahili şubesinin üst düzey yetkililerinin şüphelenmesine neden olmuşlardı bile! Ve London'ın da söylediği gibi Mary'ye bir şey olacak olursa...</p>

  <p class="Standard" style="margin-left:0;margin-right:0;text-indent:24.0px;text-align:left">Yine de planını uygulamakta ısrarlıydı. Üstelik Hentman organizasyonun beklediği gibi Mary'yi psikotikler hakkında belli bir politikayı desteklemeye zorlayacak bir tehditle yetinmeye de hiç niyeti yoktu. Başta planladığı gibi işi sonuna kadar götürmeye kararlıydı. Neden bu kadar kararlı olduğunu da bilmiyordu. Ne de olsa artık Mary'yi görmesi, onunla yaşaması gerekmiyordu... Neden Mary'nin ölmesini şart görüyordu?</p>

  <p class="Standard" style="margin-left:0;margin-right:0;text-indent:24.0px;text-align:left">İşin ilginç yanı, eline fırsat geçse bu soruyu cevaplandırabilecek, zihnine girip gerçek motivasyonlarını açığa çıkarabilecek yegâne insan Mary'di. Ne de olsa bu onun mesleğiydi.</p>

  <p class="Standard" style="margin-left:0;margin-right:0;text-indent:24.0px;text-align:left">Durumdaki ironi hoşuna gitti. Burnunun dibinde iki kurnaz CIA görevlisi olmasına karşın -koridorun karşısında her şeye kulak misafiri olan sarı çamur-hamuru saymıyordu bile- kendini hiç de kötü hissetmediğini fark etti. Son derece deneyimli ve birbirinden farklı iki grupla akıl yarıştırıyordu. Bir yanda CIA, diğer yanda eski tüfek profesyonellerden müteşekkil Hentman organizasyonu. Yine de altıncı hissi ona son gülenin kendisi olacağım, onların istediklerini değil kendi istediklerini gerçekleştireceğini söylüyordu.</p>

  <p class="Standard" style="margin-left:0;margin-right:0;text-indent:24.0px;text-align:left">Tabii çamur-hamur bu düşüncelerine de kulak misafiri oluyordu. Duyduklarını Hentman'a yetiştireceğini umdu; zira Hentman'ın bilmesini istiyordu.</p>

  <p class="Standard" style="margin-left:0;margin-right:0;text-indent:24.0px;text-align:left"> </p>

  <p class="Standard" style="margin-left:0;margin-right:0;text-indent:24.0px;text-align:left"> </p>

  <p class="Standard" style="margin-left:0;margin-right:0;text-indent:24.0px;text-align:left">CIA görevlileri gider gitmez, çamur-hamur dairenin kilitli kapısının altından akarak, modası geçmiş duvardan duvara halı kaplı salonun orta yerinde beliriverdi. Haksızlığa uğramış birinin tavrıyla, suçlayarak konuşmaya başladı: "Bay Rittersdorf, sizi temin ederim ki Bay Hentman'la hiçbir ilişkim yok. Buraya, iş sözleşmesini size imzalatmaya geldiği geceye kadar onu görmemiştim bile."</p>

  <p class="Standard" style="margin-left:0;margin-right:0;text-indent:24.0px;text-align:left">"Sizi gidi namussuzlar," diye söylendi Chuck, kendine mutfakta kahve yaparken. Saat sabahın dördünü geçiyordu ama Lord Koşan îstiridye'nin tedarik ettiği yasadışı uyarıcılar sağ olsun, en ufak bir yorgunluk hissetmiyordu. "Hep kulak kabartıyorsun değil mi," dedi Chuck. "Kendine ait bir hayatın yok mu senin?"</p>

  <p class="Standard" style="margin-left:0;margin-right:0;text-indent:24.0px;text-align:left">Çamur-hamur doğrudan lafa girdi: "Size bir konuda katılıyorum. Bay Hentman o senaryoyu karınızla ilgili niyetlerinizi bilerek hazırlamış olmalı. Aksi takdirde ortada kabul edilemeyecek kadar büyük bir tesadüf var demektir. Belki de bir telepat daha var, benden başka bir telepat."</p>

  <p class="Standard" style="margin-left:0;margin-right:0;text-indent:24.0px;text-align:left">Chuck ona ters ters baktı.</p>

  <p class="Standard" style="margin-left:0;margin-right:0;text-indent:24.0px;text-align:left">"CIA'daki bir meslektaşınız olabilir," dedi çamur-hamur. "Ya da Alfa III M2'deki Mageboom simulakrumunu idare ettiğiniz sırada telepatiyle düşünceleriniz okunuyor olabilir. Oradaki psikotiklerden biri telepatik olabilir. Bundan böyle size mümkün olan her türlü yardımda bulunarak iyi niyetimi elle tutulur biçimde sergilemeyi görev addediyorum. Gözünüzde adımı temize çıkarmalıyım. Hentman’a laf yetiştiren telepati bulmak için elimden geleni ardıma koymayacağım; dolayısıyla..."</p>

  <p class="Standard" style="margin-left:0;margin-right:0;text-indent:24.0px;text-align:left">"Joan Trieste olabilir mi?" diye aniden araya girdi Chuck.</p>

  <p class="Standard" style="margin-left:0;margin-right:0;text-indent:24.0px;text-align:left">"Hayır. Onun zihnine aşinayım. Bu tür güçlere sahip değil. Bildiğiniz gibi bir psi ama yeteneği zamanla sınırlı." Çamur-hamur düşüncelere daldı. "Tabii bildiğiniz gibi Bay Rittersdorf, niyetinizi açık etmenin başka yolları da var. Öngörü adı verilen psişik güç mesela... Günün birinde niyetinizin kamuya mal olacağını varsayarsak, bir öngörür, geleceğe bakarak bunu görebilir ve böylece şimdiden bu bilgiye sahip olabilir. Bu ihtimali de hesaba katmalıyız. En azından Hentman'ın karınızla ilgili niyetleriniz hakkında bilgi sahibi olmasında sadece telepati faktörünün göz önüne alınamayacağını kanıtlıyor bu."</p>

  <p class="Standard" style="margin-left:0;margin-right:0;text-indent:24.0px;text-align:left">Chuck çamur-hamurun mantığının işe yarayabileceğini kabul etmek durumunda kaldı.</p>

  <p class="Standard" style="margin-left:0;margin-right:0;text-indent:24.0px;text-align:left">"Aslına bakarsanız," dedi çamur-hamur heyecanla zonklayarak, "size yakın biri böyle bir güce sahip olduğunun farkına bile varmaksızın istemsiz olarak öngörüde bulunuyor bile olabilir. Hentman organizasyonunda çalışan biri mesela. Hatta Bay Hentman'ın kendisi bile olabilir bu."</p>

  <p class="Standard" style="margin-left:0;margin-right:0;text-indent:24.0px;text-align:left">"Hımm," dedi Chuck tüm dikkatini bardağına kahve doldurmaya vererek.</p>

  <p class="Standard" style="margin-left:0;margin-right:0;text-indent:24.0px;text-align:left">"Gelecek yaşam çizginiz," dedi çamur-hamur, "korktuğunuz ve nefret ettiğiniz kadının öldürülmesinin göz alıcı şiddetiyle dolu. Bu devasa görüntü Bay Hentman'ın gizli öngörü yeteneğini harekete geçirmiş olabilir ve o da 'ilhamı' nereden aldığını bile fark etmeden senaryoyu oluşturmuş olabilir... Çoğu zaman psişik güçler böyle çalışır. Düşündükçe olup bitenin tam da bu olduğuna daha çok inanasım geliyor. Dolayısıyla CIA görevlilerinin teorisinin beş para etmez olduğu sonucu çıkıyor. Hentman ile Alfalı meslektaşı sizi niyetlerinizin sözde 'kanıtı'yla yüzleştirmeye çalışmıyorlar... Sadece ne diyorlarsa onu yapıyorlar, yani işe yarar bir televizyon senaryosu devşirmeye çalışıyorlar."</p>

  <p class="Standard" style="margin-left:0;margin-right:0;text-indent:24.0px;text-align:left">"Ya CIA'lıların Alfalıların Alfa III M2'yi ele geçirmeye çalıştıkları yolundaki iddialarına ne demeli?"</p>

  <p class="Standard" style="margin-left:0;margin-right:0;text-indent:24.0px;text-align:left">"Büyük olasılıkla çıkarımlarının bu kısmı doğru," dedi çamur-hamur. "Vazgeçmemek, umut etmeye devam etmek tipik bir Alfalı tepkisi doğrusu... Ne de olsa ay da onların sisteminde. Yine de açık konuşmak gerekirse -açık konuşmamın bir mahzuru yok değil mi?- sizin CIA'lıların teorisi bana bir avuç gelişigüzel şüpheden oluşan acınası bir demet gibi geliyor. Hemen herkese devasa bir komplo gücü atfetmek pahasına, doğaçlama bir teoriyle yaratılmış karmaşık bir yapıda bir araya gelen, birkaç bağımsız veriden başka bir şey yok ortada. Sağduyudan yararlanarak daha basit bir açıklama geliştirilebilirdi, lâkin bir CIA çalışanı olarak senin de fark etmiş olacağın gibi, tüm haberalma teşkilatları gibi CIA'da da sağduyudan eser yok."</p>

  <p class="Standard" style="margin-left:0;margin-right:0;text-indent:24.0px;text-align:left">Chuck omuz silkti.</p>

  <p class="Standard" style="margin-left:0;margin-right:0;text-indent:24.0px;text-align:left">"Aslına bakarsan," dedi çamur-hamur, "darılma ama, karınla ilgili pek renkli intikam planlarının da, yıllardır haberalma teşkilatı görevlileriyle düşüp kalkmana bağlı olduğunu düşünüyorum."</p>

  <p class="Standard" style="margin-left:0;margin-right:0;text-indent:24.0px;text-align:left">"Kabul etmen gereken bir şey var ki," dedi Chuck, "Hentman ile yazarlarının tam da bu konuda bir senaryo yazmaya girişmiş olmaları muazzam bir talihsizlik örneği."</p>

  <p class="Standard" style="margin-left:0;margin-right:0;text-indent:24.0px;text-align:left">"Talihsizlik olmasına talihsizlik de, pek yakında oturup senaryonun diyaloglarını yazacak olman pek hoş bir durum doğrusu," diye kıkırdadı çamur-hamur. "Kimbilir belki de diyaloglarına gerçekçi bir tını katabilirsin. Eminim Hentman, ZiggyTrots'un niyetleri hakkında bu denli içgörü sahibi olduğunu görünce zevkten çıldıracaktır."</p>

  <p class="Standard" style="margin-left:0;margin-right:0;text-indent:24.0px;text-align:left">"Karakterin adının ZiggyTrots olduğunu nereden biliyorsun?" Bir anda Chuck'ın kuşkuları yeniden kabarmıştı.</p>

  <p class="Standard" style="margin-left:0;margin-right:0;text-indent:24.0px;text-align:left">"Zihninden."</p>

  <p class="Standard" style="margin-left:0;margin-right:0;text-indent:24.0px;text-align:left">"Öyleyse zihnimden biliyor olmalısın ki, gitmeni ve beni yalnız bırakmanı arzuluyorum." Gerçi Chuck uykusuzluk hissetmiyordu ama, bir an önce oturup senaryoya girişmek istiyordu.</p>

  <p class="Standard" style="margin-left:0;margin-right:0;text-indent:24.0px;text-align:left">"Pek tabii," diyen çamur-hamur kapıdan akıp giderek Chuck'ı dairesinde yalnız başına bıraktı. Alttaki sokaktan gelen hafif trafiğin sesi sayılmazsa ortalıkta çıt çıkmıyordu. Chuck bir süre pencerede durup kahvesini yudumladıktan sonra daktilosunun başına oturdu ve bir adet beyaz kâğıdı yerine yerleştiren düğmeye bastı.</p>

  <p class="Standard" style="margin-left:0;margin-right:0;text-indent:24.0px;text-align:left">Ziggy Trots, diye düşündü tiksintiyle. Tanrım, ne isim ama! Bu isimden ne mene bir adam çıkar? Bir mankafa, Hacivat gibi biri. Karısını öldürme fikrini takıntıya dönüştürecek kadar hasarlı biri, diye düşündü alayla.</p>

  <p class="Standard" style="margin-left:0;margin-right:0;text-indent:24.0px;text-align:left">Profesyonel bir soğukkanlılıkla ilk sahneyi tasarlamaya başladı. Elbette bu sahne, Ziggy'yi evde zararsız bir iş yapmaya çalışırken göstermeliydi. Diyelim Ziggy akşam gazetesini okumaya çalışıyordu. Ve karısı da bir çeşit cadı gibi, burnunun dibinde canına okumakta olacaktı. Evet, diye düşündü Chuck, bu sahneye inandırıcılık katabileceğime şüphe yok, yılların deneyiminden faydalanmam yeterli. Yazmaya başladı.</p>

  <p class="Standard" style="margin-left:0;margin-right:0;text-indent:24.0px;text-align:left">Birkaç saat hiç durmaksızın yazdı ve yasadışı hekso-amfetaminlerin başarısına şaştı kaldı. En ufak bir yorgunluk hissetmiyordu, hatta âdeti olduğundan daha canla başla çalışmaktaydı. Saat yedi buçukta, aşağıdaki caddeye yatay, altın rengi güneş ışınları düşmeye başladığında, kaskatı bir halde yerinden kalktı, mutfağa gitti ve kahvaltı hazırlamaya başladı. Sıra öbür işimde, dedi kendi kendine. Saat sekiz buçukta yallah, San Francisco'daki CIA binasına ve Daniel Mageboom'a gidecekti.</p>

  <p class="Standard" style="margin-left:0;margin-right:0;text-indent:24.0px;text-align:left">Elinde bir dilim kızarmış ekmekle daktilosunun başında durdu ve yazmış olduğu sayfalara göz gezdirdi, iyi gözüküyorlardı; zaten diyalog yıllardır uzmanlık alanıydı. Bunları şimdi hava postasına verse bir saat sonra New York'taki Hentman'ın elinde olurlardı.</p>

  <p class="Standard" style="margin-left:0;margin-right:0;text-indent:24.0px;text-align:left">Sekizi yirmi beş geçe banyoda tıraş olurken, videofonun çaldığını duydu. Bu videofonu bağlattığından beri ilk çalışıydı.</p>

  <p class="Standard" style="margin-left:0;margin-right:0;text-indent:24.0px;text-align:left">Gidip videofonu açarak, "Merhaba," dedi.</p>

  <p class="Standard" style="margin-left:0;margin-right:0;text-indent:24.0px;text-align:left">Minik ekranda şaşırtıcı derecede güzel, İrlandalı hatlarına sahip bir kızın yüzü belirdi. "Bay Rittersdorf? Ben Patricia Weaver. Bunny Hentman'ın beni, sizin yazdığınız bir senaryoda oynatmak istediğini öğrendim. Senaryonun bir kopyasını görebilir miyim, diye merak ediyordum. Meraktan çatlıyorum. Yıllardır Bunny'nin programına çıkayım diye dua ediyorum. Bu programa delicesine hayranım."</p>

  <p class="Standard" style="margin-left:0;margin-right:0;text-indent:24.0px;text-align:left">Doğal olarak bir Termofaks kopyalama aletine sahipti ve canının çektiği kadar kopya çıkartabilirdi. "Elimdekileri gönderirim ama daha bitmediği gibi, yazdıklarım da Bunny'nin onayından geçmedi. Ne kadarını kullanmaya karar verir bilemem. Belki de hepsini çöpe atar."</p>

  <p class="Standard" style="margin-left:0;margin-right:0;text-indent:24.0px;text-align:left">"Bunny'nin sizin hakkınızda söylediklerine bakılırsa," dedi Patricia Weaver, "tümünü kullanacağından eminim. Gerçekten bana yollayabilir misiniz? Adresimi vereyim. Aslında size çok yakın sayılırım. Siz kuzey Kaliforniya'dasınız bense Los Angeles'ta, Santa Monica'da. Buluşabiliriz de, ister misiniz? Hem kendi rolümü size okuyabilirim böylece."</p>

  <p class="Standard" style="margin-left:0;margin-right:0;text-indent:24.0px;text-align:left">Kendi rolü mü? Aman Tanrım. Chuck birdenbire Patricia Weaver'ı içeren tek satırlık diyalog yazmamış olduğunu fark etti. Tabii ya seksi, koca memeli, meme uçları ameliyatla büyütülmüş kadın casus. Şimdiye kadar sadece Ziggy Trots ile şirret karısı arasında geçen diyalogları kaleme almıştı.</p>

  <p class="Standard" style="margin-left:0;margin-right:0;text-indent:24.0px;text-align:left">CIA'daki işinden yarım gün izin almak ve odasında oturup yazmaya devam etmekten başka çıkar yol yoktu.</p>

  <p class="Standard" style="margin-left:0;margin-right:0;text-indent:24.0px;text-align:left">"Bak ne diyeceğim," dedi. "Sana bir kopya getiririm ama bana bu akşama kadar zaman tanı." Kâğıt kalem buldu. "Adresini ver." Mageboom simulakrumunun canı cehennemeydi, hayatında hiç bu kadar çekici bir kadın görmemişti. Bir anda geri kalan her şey gözüne önemsiz gözükmeye başlamış, küçülerek doğru perspektife oturmuştu.</p>

  <p class="Standard" style="margin-left:0;margin-right:0;text-indent:24.0px;text-align:left">Kızın adresini aldı, titreyerek videofonu kapattı ve hemen yazmış olduğu senaryo sayfalarını Bunny Hentman için paketledi. San Franscisco'ya gitmek için yola koyulduğunda paketi roket ekspres kutusuna attı ve bu iş de bitmiş oldu. CIA' daki işinde çalışırken büyük olasılıkla Bayan Weaver için diyaloglar hayal edebilirdi. Yemek vaktine kadar bunları kâğıda geçirilecek hale getirirdi ve saat sekizde sayfalar sunulmaya hazır ve nazır hale gelmiş olurdu. İşler yolunda gidiyor galiba, diye düşündü. Bunun Mary ile kâbus gibi yaşamıma nazaran bir ilerleme olduğuna şüphe yok.</p>

  <p class="Standard" style="margin-left:0;margin-right:0;text-indent:24.0px;text-align:left">San Francisco'nun Sansome Caddesindeki CIA binasına geldi ve o bildik geniş ana kapıdan geçmek için adımını attı.</p>

  <p class="Standard" style="margin-left:0;margin-right:0;text-indent:24.0px;text-align:left">"Rittersdorf," dedi bir ses. "Odama gel lütfen.” Roger London'dı bu. Kocaman ve asık suratıyla gördüklerinden hiç haz etmiyormuş gibi bakıyordu Chuck'a.</p>

  <p class="Standard" style="margin-left:0;margin-right:0;text-indent:24.0px;text-align:left">Yine mi konuşacağız? diye düşündü Chuck, London'ın peşi sıra odasına giderken.</p>

  <p class="Standard" style="margin-left:0;margin-right:0;text-indent:24.0px;text-align:left">"Bay Rittersdorf," dedi London kapıyı arkasından kapatır kapatmaz, "dün gece dairenizi izlemeye aldık, biz gittikten sonra ne yaptığınızı biliyoruz."</p>

  <p class="Standard" style="margin-left:0;margin-right:0;text-indent:24.0px;text-align:left">"Ne yaptım ki?" Doğrusu CIA'yı ilgilendirecek bir şey yaptığını hatırlamıyordu... Tabii çamur-hamurla konuşurken ağzından çok fazla şey kaçırmadıysa. Çamur-hamurun düşüncelerini ise dinleme cihazının duymasına olanak yoktu. Hatırlayabildiği kadarıyla kendi ağzından çıkan tek şey Hentman'ın yazdığı senaryonun CIA simulakrumu aracılığıyla karısını öldürmeye çalışan bir adamı konu edinmesinin devasa bir talihsizlik olduğuydu, ki bu da...</p>

  <p class="Standard" style="margin-left:0;margin-right:0;text-indent:24.0px;text-align:left">London düşüncelerini böldü: "Bütün gece ayaktaydınız ve çalışıyordunuz. Bu da, halihazırda Arz'da yasadışı olan kimi ilaçlara sahip olmadığınız takdirde olanaksız. Demek ki size bu ilacı temin eden Arz dışı bazı ilişkileriniz var. Bu şartlar altında..." Dikkatle Chuck'a baktı. "Güvenlik riski oluşturduğunuz gerekçesiyle geçici olarak görevden alındınız."</p>

  <p class="Standard" style="margin-left:0;margin-right:0;text-indent:24.0px;text-align:left">Ağzı açık kalan Chuck derdini anlatmaya çalıştı: "Ama her iki işimi de yapabilmek için..."</p>

  <p class="Standard" style="margin-left:0;margin-right:0;text-indent:24.0px;text-align:left">"Arz dışı uyarıcı ilaçları kullanacak kadar aptal bir CIA görevlisi hiçbir biçimde kendisine verilen görevleri yerine getirebilecek beceriye sahip değil demektir," dedi London. "Bugünden itibaren Mageboom simulakrumu Pete Petri ve senin tanımadığın Tom Schneider'dan oluşan bir ekip tarafından yönetilecek." London'ın sert hatları çarpılarak alaycı bir gülümseme oluşturdu. "Hâlâ öbür işinde çalışıyorsun nasılsa... Yoksa yanılıyor muyum?"</p>

  <p class="Standard" style="margin-left:0;margin-right:0;text-indent:24.0px;text-align:left">"Ne demek istiyorsun?" Tabii ki Hentman'la çalışıyordu, sözleşme imzalamışlardı.</p>

  <p class="Standard" style="margin-left:0;margin-right:0;text-indent:24.0px;text-align:left">London cevap verdi: "Eğer CIA'nın teorisi doğruysa, Mageboom simulakrumuyla ilişkinin kesildiğini öğrendiği anda Hentman'ın sana ihtiyacı kalmayacak. Dolayısıyla yaklaşık on iki saat sonra... " London kol saatine bir göz attı. "Yani bu gece saat dokuzda tamamen işsiz kaldığın tatsız gerçeğini öğreneceksin. Ve sanırım o andan itibaren bizimle işbirliği yapmaya daha hevesli olacaksın ve eskiden olduğu gibi burada tek bir işte çalışmaktan gocunmayacaksın, o kadar." London odasının kapısını açıp Chuck'ı dışarı çıkarırken, "Bu arada," dedi, "ilaçların kaynağının adını vermek zahmetinde bulunur muydun acaba?"</p>

  <p class="Standard" style="margin-left:0;margin-right:0;text-indent:24.0px;text-align:left">"Yasadışı ilaç kullandığımı inkâr ediyorum," dedi Chuck, ama sözleri kendi kulağına bile inandırıcı gelmedi. London onu avucunun içine almıştı ve ikisi de bu gerçeğin farkındaydı.</p>

  <p class="Standard" style="margin-left:0;margin-right:0;text-indent:24.0px;text-align:left">"Neden kolay yolu seçip işbirliği yapmıyorsun?" diye sordu London. "Hentman'ın yanındaki işini bırak, uyarıcıların kaynağını açıkla ve on beş dakika sonra Daniel Mageboom simulakrumunun başına geç. Bunu kendim ayarlayacağıma söz veriyorum. Neden bundan vazgeçmek isteyesin ki."</p>

  <p class="Standard" style="margin-left:0;margin-right:0;text-indent:24.0px;text-align:left">"Para için," dedi Chuck. "Her iki işten alacağım paraya ihtiyacım var." Bir de şantajla uğraşmak zorundayım, diye ekledi kendi kendine. Lord Koşan İstiridye'nin şantajı. Ama tabii bunu London'a söylemedi.</p>

  <p class="Standard" style="margin-left:0;margin-right:0;text-indent:24.0px;text-align:left">"Pekâlâ," dedi London, "gidebilirsin. Hentman işinden vazgeçmeye hazır olduğunda bizimle temasa geç. Bakarsın sırf bu şartı yerine getirmen de yeterli olur."</p>

  <p class="Standard" style="margin-left:0;margin-right:0;text-indent:24.0px;text-align:left">Chuck kendini şaşkın bir halde CIA binasının geniş giriş merdivenlerinin başında buldu. Yıllarını verdiği işini bahaneden öteye gitmezmiş gibi görünen bir sebeple kaybetmişti. Artık Mary'ye ulaşmasına imkân kalmamıştı. Maaş kaybının cehenneme kadar yolu vardı, nasılsa Hentman organizasyonundan elde ettiği gelir bu kaybı fazlasıyla karşılıyordu, ama Mageboom simulakrumu elinin altında olmayınca planını uygulamaya koyamayacaktı -bunu yapmakta yeterince geciktirmişti zaten. Bu beklentinin ortadan kalkmasıyla oluşan boşluk, içini güçlü ve yıkıcı bir hiçlik duygusunun kaplamasına neden olmuştu. Varlık sebebi bir anda havaya karışıp yok olmuştu.</p>

  <p class="Standard" style="margin-left:0;margin-right:0;text-indent:24.0px;text-align:left">Ne yaptığım bilmez halde bir kez daha CIA binasının ana kapısına ulaşan merdivenleri tırmanmaya başladı. Anında üniformalı bir bekçi belirip yolunu kesti. "Bay Rittersdorf üzgünüm, özür dilerim, ama anlarsınız ya, sizi içeri sokmama emri aldım."</p>

  <p class="Standard" style="margin-left:0;margin-right:0;text-indent:24.0px;text-align:left">"Bay London'ı bir daha görmek istiyorum, sadece bir dakikalığına," dedi Chuck.</p>

  <p class="Standard" style="margin-left:0;margin-right:0;text-indent:24.0px;text-align:left">Bekçi telsiz telefonuyla bir görüşme yaptı. "Pekâlâ Bay Rittersdorf, Bay London'ın odasına gidebilirsiniz." Bekçi kenara çekildi ve turnike Chuck'ın geçmesi için açılıverdi.</p>

  <p class="Standard" style="margin-left:0;margin-right:0;text-indent:24.0px;text-align:left">Bir dakikaya kalmadan tekrar büyük tahta kaplamalı ofisinde London'ın karşısındaydı. "Bir karar verdin mı verdin?" diye sordu London.</p>

  <p class="Standard" style="margin-left:0;margin-right:0;text-indent:24.0px;text-align:left">"Bir noktayı açıklığa kavuşturmak istiyorum. Eğer Hentman beni işten atmazsa bu şüphelerinizin asılsız olduğunun en iyi kanıtı sayılmaz mı?" London kaşlarını çatmış, cevap vermeksizin kendisine bakarken, bekledi. "Eğer Hentman beni kovmazsa," dedi Chuck, "beni işimden uzaklaştırma kararınıza itiraz edeceğim. Sosyal Hizmet Komisyonuna başvuracağım ve kanıtlayacağım ki..."</p>

  <p class="Standard" style="margin-left:0;margin-right:0;text-indent:24.0px;text-align:left">"İşinden uzaklaştırıldın, çünkü," dedi London sesini tatlılaştırarak, "yasadışı uyarıcılar kullandığın tesbit edildi. Açık konuşmak gerekirse apartman daireni aradık ve uyarıcıları ele geçirdik bile. GB-40 kullanıyorsun değil mi? GB-40 kullanarak sonsuza kadar yirmi dört saatlik bir çalışma temposu tutturabilirsin. Gelgelelim artık bizimle çalışmadığına göre gece gündüz çalışabilmek avantaj olmaktan çıkıyor. Dolayısıyla sana iyi şanslar dilerim."</p>

  <p class="Standard" style="margin-left:0;margin-right:0;text-indent:24.0px;text-align:left">"Ama yanıldığınızı anlamış olacaksınız," dedi Chuck. "Hentman beni kovmadığında yani. Tek dileğim bu gerçekleştiğinde durumu yeniden gözden geçirmenizdir. Hoşça kalın." Kapıyı gürültülü biçimde kapayarak ofisten çıktı. Kimbilir ne zamana kadar bu veda, diye düşündü kendi kendine.</p>

  <p class="Standard" style="margin-left:0;margin-right:0;text-indent:24.0px;text-align:left">Bir kez daha kendini dışarıda, sağdan soldan onu iterek geçen insan sürülerinin arasında kararsız ve şaşkın dikilirken buldu. Şimdi ne olacak? diye sordu kendi kendine. Bir ay içinde yaşamı ikinci kez altüst olmuştu: önce Mary'den ayrılmanın şoku, şimdi de bu. Bu kadarı da fazla, düşündü; sırada ne olduğunu merak ediyordu doğrusu.</p>

  <p class="Standard" style="margin-left:0;margin-right:0;text-indent:24.0px;text-align:left">Hiç değilse Hentman işi duruyordu. Tek kalan da Hentman işiydi zaten.</p>

  <p class="Standard" style="margin-left:0;margin-right:0;text-indent:24.0px;text-align:left">Otomatik taksiyle apartman dairesine döndü ve alelacele -doğrusunu söylemek gerekirse çaresizlik içinde- daktilosunun başına geçti. Bayan Weaver'ın diyaloglarına girişme zamanı, dedi kendi kendine. Geri kalan her şeyi aklından çıkardı ve tüm dünyasını boş kâğıtlı daktilosundan ibaret kalacak şekilde kısıtladı. Sana hayatının rolünü vereceğim bebek, diye düşündü. Kimbilir, belki de karşılığında sen de bana bir şeyler verirsin.</p>

  <p class="Standard" style="margin-left:0;margin-right:0;text-indent:24.0px;text-align:left">Çalışmaya başladı; saat üçte işini bitirmişti bile, iki büklüm yerinden kalktı gerindi ve bedeninin uyuşukluğunu silkelemeye çalıştı. Fakat zihni tıkır tıkır işlemekteydi. Demek evimi dinliyorlar, diye düşündü. Hem sesli, hem görüntülü izleme cihazlarıyla hem de. Dinleme aletlerine hitaben sesli konuştu: "Ofisteki o piçler beni gözetliyorlar. Hasta bunlar. O şüphe dolu atmosferden kurtulduğuma seviniyorum, hem de..." Birden durdu. Ne anlamı vardı ki bunun? Mutfağa geçip öğle yemeğini hazırladı.</p>

  <p class="Standard" style="margin-left:0;margin-right:0;text-indent:24.0px;text-align:left">Saat dörtte bayramlık Titan malı örgü mavi-siyah takım elbisesini giydi, pudralandı, tıraş oldu ve ancak en modern kimya laboratuvarının üretebileceği denli erkeksi kokular süründü. Senaryosunu koltuğunun altına alıp, yayan yola düştü ve bir jet taksi aranmaya başladı. Santa Monica'ya, Patty Weaver'ın apartmanına yolcuydu. Orada neler olacağı meçhuldü, ama Chuck'ın umutları devasaydı.</p>

  <p class="Standard" style="margin-left:0;margin-right:0;text-indent:24.0px;text-align:left">Bu işi de beceremezse ne olacaktı?</p>

  <p class="Standard" style="margin-left:0;margin-right:0;text-indent:24.0px;text-align:left">Bak, bu iyi bir soruydu işte ve asla cevaplamak zorunda kalmayacağını ümit ediyordu. Halihazırda yeterince kayıp yaşamıştı. Karısını ve onca yıllık işini bu kadar kısa bir sürede art arda kaybedince, dünyasının temel direkleri sezdirilmeden budanmıştı. Algı sistemi şaşkınlık içindeydi, geceleri Mary'yi, gündüzleri de San Francisco CIA binasını algılamaya alışmışken, şimdi her ikisinden birden ayrı kalmıştı. Bu boşluğu neyle olursa olsun doldurması gerekiyordu. Tüm duyuları bunun için yalvarıyordu.</p>

  <p class="Standard" style="margin-left:0;margin-right:0;text-indent:24.0px;text-align:left">Bir jet taksi durdurdu ve Patty Weaver'm Santa Monica'daki adresini verdi. Arkasına yaslanıp biraz önce kaleme aldığı diyalogları, son dakika değişiklikleri yapmak amacıyla- gözden geçirmeye başladı.</p>

  <p class="Standard" style="margin-left:0;margin-right:0;text-indent:24.0px;text-align:left">Bir saat sonra, beşi biraz geçe, taksi Patty Weaver'ın dikkat çekecek kadar şık, büyük ve havalı apartmanının çatısına inmeye başladı. Bugün senin şanslı günün oğlum, dedi Chuck içinden. Memeleri dolgun bir TV yıldızıyla mercimeği fırına vereceksin... Daha ne istiyorsun ki?</p>

  <p class="Standard" style="margin-left:0;margin-right:0;text-indent:24.0px;text-align:left">Taksi inişi gerçekleştirdi. Zorlu bir iniş olmuştu. Chuck ücreti ödedi.</p>
</body>
</html>
