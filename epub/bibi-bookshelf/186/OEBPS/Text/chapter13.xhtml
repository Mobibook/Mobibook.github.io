<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 id="toc10" style="page-break-before:always"><a id="bookmark12"></a>ON BİRİNCİ BÖLÜM</h2>

  <p class="Standard" style="text-align:left"> </p>

  <p class="Standard" style="text-align:left"> </p>

  <p class="Standard" style="text-align:left"> </p>

  <p class="Standard" style="margin-left:0;margin-right:0;text-indent:24.188976px;text-align:left">Arz ültimatomunun süresinin dolmasına ve düşmanın Da Vinci Tepeleri'ne saldırıya geçmesine şahit olan Adolfkent'teki konsey toplantısından eve dönmekte olan Annette Golding, intihar olasılığım tartmaktaydı. Başlarına gelen, Manlar için bile başa çıkılamaz bir şeydi Daha yeni Alfa imparatorluğunu yenmiş bir gezegene nasıl karşı koyabilirlerdi ki?</p>

  <p class="Standard" style="margin-left:0;margin-right:0;text-indent:24.0px;text-align:left">Durumun ümitsiz olduğu ortadaydı. Bu gerçeği biyolojik bir düzlemde hissedebiliyordu... Ve bunun önünde boyun eğmeye hazırdı. Tıpkı Dino Watters gibiyim, diye düşündü. Farları, Adolfkent'le Hamlet Hamlet'i bağlayan plastik hattı parlatırken, önünde uzanan kasvetli yola baktı. Şansım yaver gitmeyince mücadeleden kaçınıyorum, hemen teslim oluyorum. Üstelik kimsenin beni teslim olmaya zorladığı da yok: Bunu ben istiyorum.</p>

  <p class="Standard" style="margin-left:0;margin-right:0;text-indent:24.0px;text-align:left">Kendisi hakkındaki bu gerçeği fark edince gözleri doldu. Herhalde Manlara hayranlık duymalıyım. Olmadığım şeye hürmet göstermeliyim. Ben sert, mesafeli, boyun eğmez bir insan değilim. Aslında Poliler teorik olarak Mana dönüşebilirler ama ben bunun yerine...</p>

  <p class="Standard" style="margin-left:0;margin-right:0;text-indent:24.0px;text-align:left">Tam o anda sağında retro-roket egzosunun gece göğünde bıraktığı izi fark etti. Hamlet Hamlet'e çok yakın bir noktaya bir uzay gemisi inişe geçmişti. Hatta bu yolda devam ederse tam karşısına çıkacaktı. Aynı anda birbirine taban tabana zıt iki duygu hissetti. Tipik bir Poli tavrıydı bu. Korkudan sinmiş haldeydi, ama aynı zamanda merak, heves, beklenti ve heyecan karışımı bir duygu sayesinde gaza bastı.</p>

  <p class="Standard" style="margin-left:0;margin-right:0;text-indent:24.0px;text-align:left">Gelgelelim uzay gemisine varmadan korkusu ağır basmaya başladı. Arabayı yavaşlatıp, yoldan çıkardı. Yumuşak topraktan bankete çıkıp, anahtarı çevirdi. Araba sesizce kayarak durdu. Farları kapalı halde, gecenin seslerini dinleyerek ve ne yapsam, diye dertlenerek bekledi.</p>

  <p class="Standard" style="margin-left:0;margin-right:0;text-indent:24.0px;text-align:left">Oturduğu yerden uzay gemisini belli belirsiz görebiliyordu. Zaman zaman geminin yakınında bir ışık yanıp sönmekteydi. Belki de Arzlı askerler Hamlet Hamlet'i istila etmeye hazırlanmaktaydı. Gelgelelim çıt çıkmıyordu. Doğrusu gemi de pek büyük gözükmüyordu.</p>

  <p class="Standard" style="margin-left:0;margin-right:0;text-indent:24.0px;text-align:left">Tabii ki silahlıydı. Her konsey üyesi silah taşımak zorundaydı ama Heb temsilcileri bu zorunluluğu unutmayı gelenek haline getirmişlerdi. Torpido gözüne uzanarak eski model kurşun atar tabancasını çıkardı. Tabancayı hayatında hiç kullanmamıştı ve birazdan kullanmak durumunda kalabileceği fikri bile inanılmazdı. Ama başka şansı yoktu.</p>

  <p class="Standard" style="margin-left:0;margin-right:0;text-indent:24.0px;text-align:left">Ses çıkarmamaya dikkat ederek fırça gibi çalıların arasından yürüdü ve aniden kendini gemiyle burun buruna buldu. Şaşırarak geri çekildi. Tekrar bir ışık yanıp söndü, geminin yakınındaki hareket devam etmekteydi.</p>

  <p class="Standard" style="margin-left:0;margin-right:0;text-indent:24.0px;text-align:left">Adamın biri elinde kürek, bir çukur kazma işine gömülmüş durumdaydı. Yüzü harcadığı emekle kırışmış, ter içinde kendini tümüyle yaptığı işe vermiş gözüküyordu. Aniden işi bırakıp gemiye yöneldi.</p>

  <p class="Standard" style="margin-left:0;margin-right:0;text-indent:24.0px;text-align:left">Tekrar belirdiğinde kucağında karton bir kutu taşımaktaydı. Kutuyu çukurun yanına koydu. Işık karton kutunun içine doğrultulunca Annette Golding beş greyfurt biçimli, nemli ve kalp gibi atan küre gördü. Yaşıyorlardı ve Annette ne olduklarını anlamıştı. Yeni doğmuş Ganymedeli çamur-hamurların ilk nüveleriydi bunlar... Eğit-metin kasetlerinde fotoğraflarını görmüştü. Tabii adam bunları gömmeye çalışıyordu çünkü toprak altında büyük bir hızla büyüyebilirlerdi. Yaşam döngülerinin bu aşaması anında tamamlanıyordu. Dolayısıyla adam acele etmekteydi. Acele edilmezse küreler ölebilirdi.</p>

  <p class="Standard" style="margin-left:0;margin-right:0;text-indent:24.0px;text-align:left">Kendini de şaşırtarak, "Hepsini zamanında gömemezsin," deyiverdi. Kürelerden biri kararıp büzüşmüştü bile, gözlerinin önünde can çekişmekteydi. "Dinle," diyerek hâlâ küreğe kuvvet kazmakta olan adama yaklaştı. "Onları nemli tutmalıyız. Suyun var mı?" Adamın yanına çömelerek bekledi. "Gerçekten ölüp gidecekler." Belli ki adam da bu durumun farkındaydı.</p>

  <p class="Standard" style="margin-left:0;margin-right:0;text-indent:24.0px;text-align:left">Adam sert bir tavırla, "Gemide," dedi. "Büyükçe bir kap al. Musluğu görürsün, üzerinde yazıyor." Can çekişmekte olan küreyi alıp, şefkatle çukura yerleştirdi. Parmaklarıyla parçaladığı toprakla üzerini örtmeye başladı.</p>

  <p class="Standard" style="margin-left:0;margin-right:0;text-indent:24.0px;text-align:left">Annette gemiye girdi önce musluğu sonra da bir kap buldu.</p>

  <p class="Standard" style="margin-left:0;margin-right:0;text-indent:24.0px;text-align:left">Tekrar dışarı çıktığında bir yandan hızla çürümekte olan küreleri sularken bir yandan da mantargiller hakkında felsefi düşüncelere daldı: Bu türde her şey fazlasıyla hızlıydı. Doğum, büyüme hatta ölüm. Belki de şanslıydılar. Azıcık zamanlarıyla böbürlenebilirlerdi.</p>

  <p class="Standard" style="margin-left:0;margin-right:0;text-indent:24.0px;text-align:left">"Sağol," dedi adam ikinci -artık nemlendirilmiş durumdaki- küreyi alıp gömerken. "Hepsini kurtarmayı ummuyordum zaten. Çekirdekler yolculuk sırasında patladı. Bitki için yerim yoktu sadece mikroskopik çekirdekler için bir saksım vardı." Kafasını kaldırıp Annette'e kısa bir bakış fırlattı ve "Bayan Golding," dedi.</p>

  <p class="Standard" style="margin-left:0;margin-right:0;text-indent:24.0px;text-align:left">Kürelerle dolu kartonun yanına çömelmiş olan Annette, "Nasıl oluyor da sizi daha önce hiç görmediğim halde siz beni tanıyabiliyorsunuz?" diye sordu.</p>

  <p class="Standard" style="margin-left:0;margin-right:0;text-indent:24.0px;text-align:left">"Buraya ikinci gelişim," diye muğlak bir cevap verdi adam.</p>

  <p class="Standard" style="margin-left:0;margin-right:0;text-indent:24.0px;text-align:left">İlk gömülen küre büyümeye başlamıştı bile. Annette, el fenerinin ışığı altında, kürenin çapı radikal biçimde büyürken, toprağın titreyip, sarsılarak kabardığını görebiliyordu. Tuhaf, komik bir görüntüydü bu ve gülmesine yol açtı. "Kusura bakma," dedi. "Ama bir düşün, ne kadar acele ettin ve daha şimdiden şu hale bak. Birazdan bizim kadar büyümüş olacak, hemen ardından da yürüyüp gitmeye hazır hale gelecek." Çamur-hamurlar evrendeki tek hareketli mantar çeşidiydiler. Annette bu yüzden onlara hayranlık besliyordu.</p>

  <p class="Standard" style="margin-left:0;margin-right:0;text-indent:24.0px;text-align:left">"Tüm bunları nereden öğrendin?"</p>

  <p class="Standard" style="margin-left:0;margin-right:0;text-indent:24.0px;text-align:left">"Yıllarca kendimi eğitmekten başka yapacak işim yoktu. Şeyden, herhalde sen oraya hastane derdin, her neyse oradan işte, yıkılmadan önce biyoloji ve zooloji kasederini aldım. Tümüyle olgunlaştıkları anda konuşacak kadar zekâya sahip oldukları doğru değil mi?"</p>

  <p class="Standard" style="margin-left:0;margin-right:0;text-indent:24.0px;text-align:left">"Çok daha fazlasını yapabilecek kadar zekiler." Adam hızla bir küreyi daha gömdü, jöle gibi, yumuşak küre ellerinin arasında kıvranmaktaydı.</p>

  <p class="Standard" style="margin-left:0;margin-right:0;text-indent:24.0px;text-align:left">"Ne güzel," dedi Annette. "Çok heyecan verici. Kalıp seyretmeye değer." Adamın yaptıklarını görebilmek için karton kutunun öteki tarafına dizüstü oturdu. "Sence de harika değil mi? Gecenin kokuları, havanın güzelliği, yaratıkların, parmak kurbağalarının ve çan çekirgesi gibi minik yaratıkların sesleri ve şu yaptığın şey: Mantarları ölüme terk etmektense büyümelerine olanak sağlamak. Çok insancıl bir adamsın. Belli oluyor. Bana ismini söyle."</p>

  <p class="Standard" style="margin-left:0;margin-right:0;text-indent:24.0px;text-align:left">Yan gözle Annette'e bakarak, "Neden?" diye sordu adam.</p>

  <p class="Standard" style="margin-left:0;margin-right:0;text-indent:24.0px;text-align:left">"Çünkü. Seni anımsayabileyim diye."</p>

  <p class="Standard" style="margin-left:0;margin-right:0;text-indent:24.0px;text-align:left">"Bende birisinin adı var," dedi adam; "hatırlayabileyim diye."</p>

  <p class="Standard" style="margin-left:0;margin-right:0;text-indent:24.0px;text-align:left">Gömecek tek bir küre kalmıştı, ilk gömülen küre toprağı delip geçmiş, görünür olmuştu. Annette şimdi birbirine yapışmış sayısız küreden bir bütün haline gelmiş olduğunu fark etti. "Ama," dedi adam, "ismini sordum çünkü..." Cümlesini bitirmedi ama Annette ne demek istediğini anladı. "Adım Chuck Rittersdorf," dedi.</p>

  <p class="Standard" style="margin-left:0;margin-right:0;text-indent:24.0px;text-align:left">"Arz gemisindeki psikolog Dr. Rittersdorf'la akraba mısın? Evet kocası olmalısın." Buna hiç şüphesi yoktu gerçek alenen ortadaydı. Gabriel Baines'in planını hatırlayınca afacan bir çocuk edasıyla ağzını kapatarak kıkırdamaya başladı. "Ah," dedi, "bir bilsen, ama sana söyleyemem." Gabriel Baines, hatırlaman gereken bir isim daha, diye düşündü. Dr. Rittersdorf'u sevişerek ikna etme planının nasıl gittiğini merak etti. Başarısız olduğuna dair bir his vardı içinde. Yine de Gabe için eğlenceli olmuş olmalıydı, belki de hâlâ öyleydi.</p>

  <p class="Standard" style="margin-left:0;margin-right:0;text-indent:24.0px;text-align:left">Tabii Bay Rittersdorf olay mahaline geldiğine göre tüm bunlar geçmişte kalacaktı artık.</p>

  <p class="Standard" style="margin-left:0;margin-right:0;text-indent:24.0px;text-align:left">"Daha önceki gelişinde adın neydi?" diye sordu.</p>

  <p class="Standard" style="margin-left:0;margin-right:0;text-indent:24.0px;text-align:left">Chuck Rittersdorf kadına bir bakış fırlatıp, "Adımı değiştirdiğimi nereden çıkarıyorsun..." diye sordu.</p>

  <p class="Standard" style="margin-left:0;margin-right:0;text-indent:24.0px;text-align:left">"Başka biri olarak gelmiş olmalısın." Tabii ya öyle olmalıydı, yoksa onu hatırlardı, tanırdı.</p>

  <p class="Standard" style="margin-left:0;margin-right:0;text-indent:24.0px;text-align:left">Kısa bir duraksamadan sonra Rittersdorf cevap verdi: "Buraya geldim, seninle tanıştım, sonra Arz'a geri döndüm ve şimdi yine buradayım. Bu kadarını bilmen yeterli." Sanki bu kadının suçuymuş gibi sert bir bakış fırlattı. Son küre de ekilmiş olduğundan, otomatik olarak küçük küreği ve boş karton kutuyu toparlayıp gemiye doğru yürümeye başladı.</p>

  <p class="Standard" style="margin-left:0;margin-right:0;text-indent:24.0px;text-align:left">Peşine takılan Annette, "Ayımızı çamur-hamurlar mı ele geçirecek?" diye sordu. Birden tüm bu olanların Arzın istila planının bir parçası olabileceği gelmişti aklına. Fakat bu fikir pek doğru gibi gelmedi Annette'e. Adam tek başına gizli kapaklı bir iş yapar gibi gözüküyordu. Yaptıklarının bir planın parçası olduğunu düşünmek fazla Para bir fikirdi.</p>

  <p class="Standard" style="margin-left:0;margin-right:0;text-indent:24.0px;text-align:left">"Daha kötüsü de olabilirdi," dedi Rittersdorf manalı bir ifadeyle. Gemiye girip kayboldu. Bir an tereddütten sonra Annette de, göz kamaştırıcı tepe ışığında gözlerini kırpıştırarak peşinden seğirtti.</p>

  <p class="Standard" style="margin-left:0;margin-right:0;text-indent:24.0px;text-align:left">Tezgâhın üstünde kurşun atar tabancası durmaktaydı. Su doldurmakla meşgulken oraya bırakmış ve unutmuştu.</p>

  <p class="Standard" style="margin-left:0;margin-right:0;text-indent:24.0px;text-align:left">Rittersdorf tabancayı kaldırıp inceledikten sonra Annette'e dönüp, tuhaf bir yüz ifadesiyle neredeyse sırıtarak, "Senin mi?" diye sordu.</p>

  <p class="Standard" style="margin-left:0;margin-right:0;text-indent:24.0px;text-align:left">"Hım," dedi Annette utanarak. Geri alacağını umarak elini uzattı. Fakat eli boş kaldı. "Lütfen ama," dedi Annette. "Benim o; sana yardım etmeye çalışırken burada bıraktım, sen de biliyorsun."</p>

  <p class="Standard" style="margin-left:0;margin-right:0;text-indent:24.0px;text-align:left">Rittersdorf Annette'i uzun uzun süzdükten sonra silahı iade etti.</p>

  <p class="Standard" style="margin-left:0;margin-right:0;text-indent:24.0px;text-align:left">"Sağol," dedi Annette. Gerçekten de müteşekkir hissediyordu kendini. "Bunu unutmayacağım."</p>

  <p class="Standard" style="margin-left:0;margin-right:0;text-indent:24.0px;text-align:left">"Ayı bununla mı kurtarmayı umuyordun?" dedi Rittersdorf bu sefer açıkça sırıtarak. Annette her ne kadar kaygının izlerini taşıyan darmadağınık bir hali ve bol kırışıklı bir yüzü olsa da, Rittersdorf'un yakışıklı olduğunu düşündü. Gözleri temiz, hoş bir maviydi. Otuzlarında olmalı, diye düşündü. Yaşlı değil ama Annette'den yaşlıca. Gülümseyişinde acılı bir yan vardı; tam olarak çarpık bir gülümseme değil ama... Doğru kelimeyi bulmak için kafa patlattı. Adeta gülümsemek onun için doğal bir edim değilmiş, kısacık bir süre için bile mutlu olmaya alışık değilmiş gibi. Belki de Dino Watters gibi karamsarlığa bağımlıydı kim bilir. Korkunç bir hastalıktı bu. Diğerlerinden çok daha kötü.</p>

  <p class="Standard" style="margin-left:0;margin-right:0;text-indent:24.0px;text-align:left">"Ayı kurtarabileceğimizi sanmıyorum, sadece kendimi korumak istemiştim. Durumumuzu biliyorsun değil mi? Biz..."</p>

  <p class="Standard" style="margin-left:0;margin-right:0;text-indent:24.0px;text-align:left">Kafasının içinde aniden çatlak, henüz tam gelişmemiş bir ses duydu; "Bay Rittersdorf..." Ses tizleşip yok oldu sonra kristalli bir radyo yayını gibi, kesik kesik patlamalarla geri döndü "...Akıllıca... Görüyorum ki Joan..." Ses kesildi.</p>

  <p class="Standard" style="margin-left:0;margin-right:0;text-indent:24.0px;text-align:left">Dehşete kapılan Annette, "Bu da neydi Tanrı Aşkına?" diye sordu.</p>

  <p class="Standard" style="margin-left:0;margin-right:0;text-indent:24.0px;text-align:left">"Çamur-hamur. Onlardan biri, hangisi olduğunu bilmiyorum." Chuck Rittersdorf'un üzerinden büyük bir yük kalkmış gibiydi. Yüksek sesle, "Devamlılık bozulmamış!" dedi sonra, sanki kız on metre ötede duruyormuş gibi bağırarak. "Geri döndü! Buna ne diyorsunuz Bayan Golding? Bir şey söyleyin!" Annette'in ellerini kapıp, dans eder gibi daireler çizerek döndürmeye, çocukça coşkulu bir kutlamaya girişti. "Bir şey söyleyin Bayan Golding!"</p>

  <p class="Standard" style="margin-left:0;margin-right:0;text-indent:24.0px;text-align:left">"Memnun oldum," dedi Annette görev icabı. "Sizi böyle mutlu görmek beni memnun etti. Sık sık böyle coşkulu olmalısınız. Tabii ben ne olup bittiğini anlamış değilim, ama yine de..." ellerini Chuck'ınkilerden kurtardı. "Her ne ise bunu hak ettiğinize eminim."</p>

  <p class="Standard" style="margin-left:0;margin-right:0;text-indent:24.0px;text-align:left">Tam arkasında bir şey hareket etti. Dönüp baktığında, geminin kapısında yalpalayarak ilerleyen, eşikte sendeleyip içeri giren sarı bir kütle gördü. Demek böyle görünüyorlar, diye düşündü. Son halleri bu. Nefes kesiciydi. Korkudan değil hayranlıktan geri çekildi. Bu denli hızlı gelişim bir mucizeydi. Ve şimdi çok soğuk ya da çok sıcak bir iklim ya da fazla kuraklıkla karşılaşmadıkça sonsuza kadar böyle kalacaktı, doğru hatırlıyorsa. Son anda ise yeniden tohum verecek ve döngü tekrarlanacaktı.</p>

  <p class="Standard" style="margin-left:0;margin-right:0;text-indent:24.0px;text-align:left">Çamur-hamur gemiye adım attığı anda bir İkincisi arkasında belirdi. Ve onun arkasında da bir üçüncü.</p>

  <p class="Standard" style="margin-left:0;margin-right:0;text-indent:24.0px;text-align:left">Şaşıran Chuck Rittersdorf, "Hanginiz Lord Koşan İstiridye'siniz?” diye sordu.</p>

  <p class="Standard" style="margin-left:0;margin-right:0;text-indent:24.0px;text-align:left">Annette'in zihninde düşünceler belirmeye başladı: "Ebeveynin resmi kimliğini geleneksel olarak ilk doğan taşır. Fakat aslında aralarında bir fark yoktur. Bir bakıma hepimiz Lord Koşan İstiridye'yiz. Başka bir bakımdan ise hiç birimiz değiliz. Ben ilk doğan olarak, ismi alıyorum. Diğerleri ise kendilerini memnun edecek isimler icat etmekle meşguller. Bana öyle geliyor ki, bu ayda işlevsellik kazanıp yaşamımızı sürdüreceğiz. Nemlilik ve yer çekimi bize uygun. Mekânımızı farklılaştırmamıza yardım ettiniz. Bizi kaynağımızdan, izin verin hesaplayayım, tam üç ışık yılı öteye taşıdınız. Müteşekkiriz." Sonra ekledi, daha doğrusu eklediler: "Maalesef geminiz ve siz saldırıya uğramak üzeresiniz. Belki de hemen kalkışa geçseniz iyi olur. Bu yüzden gemiye girdik, sizi uyaracak kadar yetişkinleşmiş olanlarımız."</p>

  <p class="Standard" style="margin-left:0;margin-right:0;text-indent:24.0px;text-align:left">"Kim saldıracak?" dedi Chuck Rittersdorf ve aynı anda iniş rampasını kapatan düğmeye basıp, kalkış için hazırlanmaya başladı.</p>

  <p class="Standard" style="margin-left:0;margin-right:0;text-indent:24.0px;text-align:left">"Anlayabildiğimiz kadarıyla," diye Annette'in zihnine doldu üç çamur-hamurun düşünceleri, "bir grup yerli. Kendilerini, zihinlerinde Manlar olarak ananlar. Anlaşılan başka bir uzay gemisini havaya uçurmayı başarmışlar ve..."</p>

  <p class="Standard" style="margin-left:0;margin-right:0;text-indent:24.0px;text-align:left">"Aman Tanrım," diye inledi Chuck Rittersdorf "Bu Mary'nin gemisi olmalı."</p>

  <p class="Standard" style="margin-left:0;margin-right:0;text-indent:24.0px;text-align:left">"Evet," diye onayladı çamur-hamur. "Yaklaşmakta olan Manlar kendilerine özgü kibirli tavırla Dr. Rittersdorf'la mücadeleyi başarıyla tamamladıkları için övünmekteler. Lâkin Bayan Rittersdorf ölmemiş, ilk geminin mürettebatı kaçmış ve ayda bilinmeyen bir yerde saklanmaktaymışlar. Manlar onları avlamaya çıkmış durumda."</p>

  <p class="Standard" style="margin-left:0;margin-right:0;text-indent:24.0px;text-align:left">"Ya yakındaki Arz savaş gemileri?" diye sordu Rittersdorf.</p>

  <p class="Standard" style="margin-left:0;margin-right:0;text-indent:24.0px;text-align:left">"Hangi savaş gemileri? Manlar yerleşimlerinin üzerine hiç bilinmeyen bir koruyucu kalkan çeşidi yerleştirmiş dürümdalar. Dolayısıyla şimdilik güvendeler." Çamur-hamur kendi varsayımını da ekledi: "Ama bu durum uzun süremeyecek, farkındalar. Yine de buna bayılıyorlar, son derece mutlular. Tüm bunlar olup biterken de Arz gemileri amaçsızca vızıldamakta."</p>

  <p class="Standard" style="margin-left:0;margin-right:0;text-indent:24.0px;text-align:left">Annette, zavallı Manlar, diye düşündü. Geleceği göremeyen, şimdiki zamanda takılıp kalan, sanki en ufak bir şansları varmış gibi savaşa giden Manlar. Peki benim bakış açım daha mı iyi yani? Başarısızlığı kabullenmek bir gelişme mi?</p>

  <p class="Standard" style="margin-left:0;margin-right:0;text-indent:24.0px;text-align:left">Ayın tüm kabilelerinin Manlara güvenmesine şaşmamak gerek. Ne de olsa cesaret sahibi yegâne kabile onlarınki. Ve tabii bu cesaretten kaynaklanan canlılığa sahip yegâne kabile.</p>

  <p class="Standard" style="margin-left:0;margin-right:0;text-indent:24.0px;text-align:left">Geri kalanlarımız, diye düşündü Annette, çoktan kaybettik. İlk Arzlı Dr. Rittersdorf peydahlanmadan çok önce.</p>

  <p class="Standard" style="margin-left:0;margin-right:0;text-indent:24.0px;text-align:left"> </p>

  <p class="Standard" style="margin-left:0;margin-right:0;text-indent:24.0px;text-align:left"> </p>

  <p class="Standard" style="margin-left:0;margin-right:0;text-indent:24.0px;text-align:left">Saatte yetmiş beş mil gibi cüzi bir süratle Hamlet Hamlet'e doğru yol almakta olan Gabriel Baines, ufak, hızlı geminin gece göğüne doğru yükselişini gördü ve geç kaldığını anladı. Durumu tam olarak kavrayamamış olmasına karşın, artık her şey için çok geç olduğunu biliyordu. Mekânsal yakınlıkta ortaya çıkan telepatik güçleri sayesinde, Annette Golding'in ya gemide olduğunu ya da gemidekiler tarafından yok edildiğini biliyordu Her halükârda gitmişti. Acı ve çaresizlik duyguları içinde kıvranarak arabayı yavaşlattı.</p>

  <p class="Standard" style="margin-left:0;margin-right:0;text-indent:24.0px;text-align:left">Yapabileceği hiçbir şey yoktu artık. O halde Adolfkent'e, kendi yerleşimine, kendi insanlarına geri dönse de olurdu. Varoluşlarının bu son, trajik günlerini onların yanında geçirmeliydi.</p>

  <p class="Standard" style="margin-left:0;margin-right:0;text-indent:24.0px;text-align:left">Tam arabayı döndürmeye çalıştığı sırada, bir şey hızla arabasına çarparak yanından geçip, Hamlet Hamlet'e doğru uzaklaştı. Eğer bu bir süper canavar değilse bile sürüngen bir canavardı. Sadece Manlarca bilinen rafine bir demirle kaplı, güçlü ışıklarıyla önündeki manzarayı aydınlatarak ve Manların savaş simgesi kızıl kara bayrağını donanmış halde ilerlemekteydi.</p>

  <p class="Standard" style="margin-left:0;margin-right:0;text-indent:24.0px;text-align:left">Belli ki Baines, bir karşı saldırının ilk aşamalarına şahit olmaktaydı. Ama tam olarak neye karşı yapılmaktaydı bu saldırı? Manların harekete geçtiğine şüphe yoktu ama herhalde Hamlet Hamlet'e saldırmak olamazdı amaçları. Belki de kalkışa geçmeden önce küçük, hızlı gemiye yetişmek istemişlerdi. Ama kendisi gibi onlar da çok geç kalmışlardı.</p>

  <p class="Standard" style="margin-left:0;margin-right:0;text-indent:24.0px;text-align:left">Kornaya bastı. Man tankının kapağı açıldı. Tank daire çizerek yanma geldi ve tanımadığı bir Man elini salladı. Manın yüzü heyecandan al al olmuştu. Belli ki bu deneyimden, uzun zamandır hazırlığını yaptığı ayın askeri savunmasındaki görevinden büyük keyif almaktaydı.</p>

  <p class="Standard" style="margin-left:0;margin-right:0;text-indent:24.0px;text-align:left">Baines'e iç karartıcı gelen durumun Manların üzerinde ters etki bıraktığına şüphe yoktu: Bu durum sayesinde havalı bir dövüşgenlik sergilemesi, kasım kasım kasılması mümkün oluyordu. Gabriel Baines hiç şaşırmamıştı.</p>

  <p class="Standard" style="margin-left:0;margin-right:0;text-indent:24.0px;text-align:left">"Merhaba," diye bağırdı tanktaki Man tüm yüzüne yayılan bir sırıtışla.</p>

  <p class="Standard" style="margin-left:0;margin-right:0;text-indent:24.0px;text-align:left">Baines elinden geldiğince acılaştırmamaya çalıştığı bir sesle, "Bakıyorum gemiyi elinizden kaçırdınız,"dedi.</p>

  <p class="Standard" style="margin-left:0;margin-right:0;text-indent:24.0px;text-align:left">"Yakalarız." Man neşesinden hiçbir şey kaybetmeden gökyüzünü işaret etti. "Bak dostum, güdümlü bombayı kaçırma!"</p>

  <p class="Standard" style="margin-left:0;margin-right:0;text-indent:24.0px;text-align:left">Bir saniye sonra yukarıda bir ışık patlaması gerçekleşti: ışık parçaları yağmur gibi aktı ve Gabriel Baines Arz gemisinin yara aldığını fark etti. Manlar haklı çıkmıştı... Her zamanki gibi... Bu, kabilelerinin özelliklerinden biriydi ne de olsa.</p>

  <p class="Standard" style="margin-left:0;margin-right:0;text-indent:24.0px;text-align:left">Annette Golding'in gemide olduğuna dair altıncı hissi yüzünden dehşete kapılarak, "Barbar canavar Manlar..." diye haykırdı. Geminin enkazı sağ tarafına düşmekteydi; arabasının kapısını şiddetle çarpıp kapayarak kontağı çalıştırdı. Yoldan çıkıp hoplaya zıplaya kırlarda ilerlemeye başladı. Aynı anda Man tankı da kapağını kapatıp peşine düştü ve gecenin sessizliğini korkunç gıcırtılarıyla böldü.</p>

  <p class="Standard" style="margin-left:0;margin-right:0;text-indent:24.0px;text-align:left">Geminin kalıntılarına önce Baines ulaştı. Geminin arkasından bir çeşit acil durum cihazı, devasa bir gaz balonu çıkmış geminin az çok yumuşak iniş yapmasını sağlamıştı. Şimdi gemi kuyruğu havada yarı yarıya toprağa gömülmüş ve Baines'in dehşetini daha da körükleyecek biçimde her an paramparça olacakmış gibi durmaktaydı. Belli ki içindeki atomik kazan tehlikeli bir sıcaklığa ulaşmıştı ve bir kez patladı mı olan olurdu.</p>

  <p class="Standard" style="margin-left:0;margin-right:0;text-indent:24.0px;text-align:left">Arabasından çıkıp geminin rampasına doğru tabana kuvvet koştu. Kapıya vardığı anda rampa aniden açılıverdi. Kapıda zar zor ayakta duran bir Arzlı ve hemen ardında Annette Golding belirdi. Sonra büyük teknik zorluklarla rampanın ucuna kadar gelip cup diye yere atlayan sarı, homojen bir yığın göründü.</p>

  <p class="Standard" style="margin-left:0;margin-right:0;text-indent:24.0px;text-align:left">"Gabe," dedi Annette, "Manların bu adamı vurmasına engel ol. O iyi bir insan, çamur-hamurlara bile şefkat gösteriyor.</p>

  <p class="Standard" style="margin-left:0;margin-right:0;text-indent:24.0px;text-align:left">Man tankı takırdayarak gelmiş, kapağı bir kez daha kalkmış ve içerideki Man bir kez daha kafasını dışarı uzatmıştı. Heyhat bu sefer elinde Arzlıya ve Annette'e doğrulttuğu bir lazer tabancası vardı. Sırıtarak, "Yakaladık sizi," dedi. Başarısının tadını tümüyle çıkardığına emin olduğu anda onları öldüreceği barizdi. Man zihninin vahşeti akıl almaz boyutlardaydı.</p>

  <p class="Standard" style="margin-left:0;margin-right:0;text-indent:24.0px;text-align:left">"Dinle," dedi Baines Mana el sallayarak. "Bu insanları rahat bırak. Bu kadın Hamlet Hamlet'ten, bizden biri yani."</p>

  <p class="Standard" style="margin-left:0;margin-right:0;text-indent:24.0px;text-align:left">"Bizden biri mi?" diye tekrarladı Man. "Eğer Hamlet Hamlet'tense bizden biri değil demektir."</p>

  <p class="Standard" style="margin-left:0;margin-right:0;text-indent:24.0px;text-align:left">"Yapma ama," dedi Baines. "Siz Manlar kriz anında kabileler arasındaki kardeşlik bağlarını anımsayamayacak ya da göremeyecek kadar çıldırdınız mı? Silahını indir." Mandan gözünü ayırmaksızın arabasına döndü. Arabada koltuğun altında kendi silahı vardı. Eğer silahını ele geçirebilirse Manı öldürüp Annette'in hayatını kurtarabilirdi. "Seni Howard Straw'a şikâyet edeceğim," diyerek arabanın kapısını açıp içeri daldı. "Howard dostum ve meslektaşımdır; ben konseyin Para temsilcisiyim." Silahının kabzasını kavradı. Silahı kaldırıp nişan aldığı anda güvenlik pimini de boşalttı.</p>

  <p class="Standard" style="margin-left:0;margin-right:0;text-indent:24.0px;text-align:left">Gecenin sessizliğinde açıkça duyulan klik sesi Manın hızla dönmesine neden oldu. Artık silahını Gabriel Baines'e doğrultmuş durumdaydı. Ne Baines, ne de Man tek söz söyledi. Hareket ve ateş etmeksizin karşı karşıya durmaya devam ettiler. Işık yetersizdi ve ikisi de birbirini zar zor görüyordu.</p>

  <p class="Standard" style="margin-left:0;margin-right:0;text-indent:24.0px;text-align:left">Kim bilir nereden yayılan bir düşünce Gabriel Baines'in zihnine çöreklendi. "Bay Rittersdorf, karınız yakınlarda bir yerde, beyinsel aktivitelerini hissedebiliyorum. Dolayısıyla yere yatmanızı tavsiye ederim."</p>

  <p class="Standard" style="margin-left:0;margin-right:0;text-indent:24.0px;text-align:left">Arzlı ve Annette Golding aynı anda kendilerini yüz üstü yere fırlattılar. Şaşkına dönen Man, silahını Gabriel Baines'e doğrultmaktan vazgeçip, kararsızlık içinde ufku taramaya başladı.</p>

  <p class="Standard" style="margin-left:0;margin-right:0;text-indent:24.0px;text-align:left">Neredeyse kusursuz nişan alınmış bir lazer silahından fırlayan lazer ışını yerde yatan Arzlının üzerinden geçip hurda halindeki gemiye girdi ve sıvılaşmış metal yığının içinde yok oldu. Tanktaki Man sıçradı, silahın nereden ateşlendiğini kestirmeye çalışarak ve içgüdüsel bir cevap verme isteğiyle kıvranarak döndü ama ateş etmedi. Ne o ne de Gabriel Baines neler olup bittiğini kestirebiliyordu. Kim kime ateş ediyordu?</p>

  <p class="Standard" style="margin-left:0;margin-right:0;text-indent:24.0px;text-align:left">Gabriel Baines Annette'e, "Arabaya bin!" diye bağırdı. Kapıyı açık tuttu. Annette kafasını kaldırıp baktı sonra başını yanında yatan Arzlıya çevirdi. Bakıştılar sonra kalkıp hızla ama yılan kadar sessiz ve kıvrak hareketlerle arabaya doğru yürümeye başladılar.</p>

  <p class="Standard" style="margin-left:0;margin-right:0;text-indent:24.0px;text-align:left">Tankın tepesindeki Man ateş etmeye başladı, ama Annette ve Arzlıya değil, lazer ateşinin geldiği yöne, karanlığa doğru ateş ediyordu. Sonra aniden içeri girdi, kapak kapandı, tank titreyerek harekete geçti ve ileri, Manın ateş ettiği yöne doğru hantal hareketlerle yürümeye başladı. Aynı anda tanktan bir roket fırladı yere paralel düz bir çizgide ilerleyip aniden patladı. Yanı başında Annette ve Arzlı ile ön koltukta oturan Gabriel Baines, toprağın havalanıp kendisini içine çektiğini hissetti; gözlerini kapadı ama olup bitenler görmezden gelinemeyecek kadar muazzamdı.</p>

  <p class="Standard" style="margin-left:0;margin-right:0;text-indent:24.0px;text-align:left">Yanında Arzlının küfrettiğini duydu. Annette Golding ise inledi.</p>

  <p class="Standard" style="margin-left:0;margin-right:0;text-indent:24.0px;text-align:left">Patlayan roketin şok dalgalarıyla arabanın havalandığım hissettiği anda, Şu Manlar yok mu, diye düşündü Baines öfkeyle.</p>

  <p class="Standard" style="margin-left:0;margin-right:0;text-indent:24.0px;text-align:left">"Roket böyle kullanılmaz ki," diyen Arzlının sesi korkunç gürültünün arasından belli belirsiz duyuldu. "Bu kadar yakın mesafeden."</p>

  <p class="Standard" style="margin-left:0;margin-right:0;text-indent:24.0px;text-align:left">Patlamanın şiddetiyle kırbaçlanan araba döne döne yükseldi. Gabriel Baines önce tavandaki güvenlik yastığına sonra kontrol panelindeki güvenlik yastığına çarptı. Her aklı başında Paranın olası saldırılara karşı arabasına monte ettireceği güvenlik mekanizmalarının tümü birden harekete geçmişti, ama yeterli değillerdi. Araba taklalar atarak yuvarlanmaya devam etti. Arabanın içinde Gabriel Baines, Manlardan nefret ediyorum bir daha asla onlarla işbirliğini kabullenmeyeceğim, diye düşündü.</p>

  <p class="Standard" style="margin-left:0;margin-right:0;text-indent:24.0px;text-align:left">Baines'e çarpan biri, "Aman Tanrım!" dedi. Bu Annette Goding'di. Baines onu yakaladı ve tutundu. Arabanın tüm camları patlamıştı, plastik parçaları dört bir yana ve üzerine yağmaktaydı. Yanan bir şeylerin kekremsi kokusunu alıyordu. Belki de üzerindeki giyişlerdi yanan, öyle olduğunu öğrense şaşmayacaktı. Isı artışıyla birlikte yangın köpüğü fışkırtma mekanizması kendiliğinden devreye girdi. Dört bir yanından köpük kümeleri fışkırmaktaydı. Bir saniye içinde kendini, beyhude yere bir şeylere tutunmaya çalışarak gri bir köpük denizinde debelenirken buldu... Annette yine kayıplara karışmıştı. Lanet olsun, bana bu kadar zamana ve paraya mal olan güvenlik cihazları patlamanın kendisinden bile daha kötü, diye düşündü yapışkan köpüğün içinde debelenirken. Bu durumdan bir ders çıkarmam mı gerekiyor acaba? Tüm vücut kıllarını traş etmek için köpürtülmekteymiş gibi hissetti kendini. Kıvrandı, boğulur gibi oldu, bu yapışkan maddeden kurtulmak için çabalayıp durdu.</p>

  <p class="Standard" style="margin-left:0;margin-right:0;text-indent:24.0px;text-align:left">"İmdat," dedi.</p>

  <p class="Standard" style="margin-left:0;margin-right:0;text-indent:24.0px;text-align:left">Hiç kimseden ve hiçbir şeyden cevap alamadı.</p>

  <p class="Standard" style="margin-left:0;margin-right:0;text-indent:24.0px;text-align:left">Gabriel Baines debelenmeyi sürdürerek, o tankı havaya uçuracağım, diye düşündü. Yemin ederim intikamımı alacağım. Düşmanımız kibirli Manlara günlerini göstereceğim... Bize karşı olduklarını biliyordum zaten.</p>

  <p class="Standard" style="margin-left:0;margin-right:0;text-indent:24.0px;text-align:left">"Yanılıyorsunuz Bay Baines," diye sakin, mantıklı bir düşünce belirdi kafasında. "Roketi fırlatan asker size zarar vermeyi amaçlamıyordu. Ateş etmeden önce dikkatli bir hesap yaptı -ya da yaptığını sandı. Kazaların ardında bilinçli kötülük aramamalısınız. Şu anda size ulaşmaya, sizi ve beraberinizdekileri yanan arabanızdan çekip çıkarmaya çalışıyor."</p>

  <p class="Standard" style="margin-left:0;margin-right:0;text-indent:24.0px;text-align:left">"Eğer beni duyabiliyorsan," diye düşündü Baines, "yardım et bana."</p>

  <p class="Standard" style="margin-left:0;margin-right:0;text-indent:24.0px;text-align:left">"Yapabileceğim bir şey yok. Ben bir çamur-hamurum. Son olayların da gösterdiği gibi ısıya aşırı duyarlı olduğum için, hiçbir şart altında alevlere yaklaşamam. Kardeşlerimin ikisi tam da bunu denerken ölüp gittiler. Ben ise henüz tohum vermeye hazır değilim." Cömertçe ekledi: "Hem herhangi birini kurtarmaya kalkışacak olsam, bu kişi Bay Rittersdorf olurdu. Arabada sizinle birlikte sıkışmış olan Arzlı adam."</p>

  <p class="Standard" style="margin-left:0;margin-right:0;text-indent:24.0px;text-align:left">Gabriel Baines'in yakasına bir el yapıştı. Havalandığını, arabadan çıkarılıp kenara fırlatıldığını hissetti. Man o tipik, anormal kuvvetiyle yanan arabadan Annette Golding'i de güvenliğe çekti.</p>

  <p class="Standard" style="margin-left:0;margin-right:0;text-indent:24.0px;text-align:left">"Sıra Bay Rittersdorf ta," diye kaygılı bir düşünce yerde yatmakta olan Gabriel Baines'in zihnine süzüldü.</p>

  <p class="Standard" style="margin-left:0;margin-right:0;text-indent:24.0px;text-align:left">Man bir kez daha kendi güvenliğini hiçe sayarak -ki bu da hiperaktif ruh halindekiler için tipik bir tavırdı- arabanın içinde gözden kayboldu. Bu kez çıktığında Arzlıyı peşi sıra sürüklemekteydi.</p>

  <p class="Standard" style="margin-left:0;margin-right:0;text-indent:24.0px;text-align:left">"Teşekkürler," diye düşündü çamur-hamur rahatlamış ve müteşekkir bir tonda. "Bu iyiliğinize karşılık size bilgi vermeme müsaade edin... Roket Dr. Rittersdorf'a ulaşmadı; o ve CIA simulakrumu Bay Mageboom hâlâ yakınınızda, karanlıkta gizlenmiş halde, tekrar ateş etmek için fırsat kollayarak beklemekteler. Dolayısıyla hemen tankınıza dönseniz iyi edersiniz."</p>

  <p class="Standard" style="margin-left:0;margin-right:0;text-indent:24.0px;text-align:left">"Neden bana saldırdılar?" diye sordu Man öfkeyle.</p>

  <p class="Standard" style="margin-left:0;margin-right:0;text-indent:24.0px;text-align:left">"Çünkü kabileniz onların gemisini yok etti. Aranızdaki düşmanlık son derece açık. Çabuk!"</p>

  <p class="Standard" style="margin-left:0;margin-right:0;text-indent:24.0px;text-align:left">Man askeri koşar adım tankına doğru seğirtti.</p>

  <p class="Standard" style="margin-left:0;margin-right:0;text-indent:24.0px;text-align:left">Ama tanka ulaşamadı. Yolun üçte ikisini henüz katedebilmişti ki, karanlıktan fırlayan bir lazer topu ateşi bedenini yalayınca, yüzükoyun yere kapaklandı.</p>

  <p class="Standard" style="margin-left:0;margin-right:0;text-indent:24.0px;text-align:left">Şimdi başımız belada, diye düşündü Gabriel Baines oturup üzerindeki köpükleri temizlemeye çalışırken. Acaba beni tanır mı, bugün yaşadıklarımızı hatırlar mı? Hatırlarsa bu onu hayatımı bağışlamaya mı yöneltir, yoksa herkesten önce beni öldürmeye mi?</p>

  <p class="Standard" style="margin-left:0;margin-right:0;text-indent:24.0px;text-align:left">Yanıbaşındaki Arzlı -ki kaderin tuhaf bir cilvesi sonucu o da Rittersdorf adını taşımaktaydı -doğruldu. "Tabancan vardı, ona ne oldu?"</p>

  <p class="Standard" style="margin-left:0;margin-right:0;text-indent:24.0px;text-align:left">"Hâlâ arabada herhalde."</p>

  <p class="Standard" style="margin-left:0;margin-right:0;text-indent:24.0px;text-align:left">"Bizi niye öldürmek istesin ki?" diye sordu Annette Golding.</p>

  <p class="Standard" style="margin-left:0;margin-right:0;text-indent:24.0px;text-align:left">"Çünkü neden burada olduğumu biliyor. Aya onu öldürmeye geldim," dedi Rittersdorf. Sakin görünüyordu. "Bu gece sona erene kadar birimizden biri ölmüş olacak. Ya o, ya da ben." Kararlı olduğu her halinden belliydi.</p>

  <p class="Standard" style="margin-left:0;margin-right:0;text-indent:24.0px;text-align:left">Tepelerinde retro motorunun gürlemesini duydular. Yeni bir gemiydi bu, hem de devasa bir gemi. Gabriel Baines umutlandı. Belki de, tam tahmin ettiği gibi, çatlak olduğu ortaya çıkmış bulunan Dr. Rittersdorf'tan kurtulabilirlerdi Hatta gemi Arz gemisi bile olsa umut vadediyordu. Ne de olsa Dr. Rittersdorf'un herhangi bir resmi yetki olmaksızın kendi vahşi itkilerine göre hareket ettiği ortadaydı. En azından Baines öyle olduğunu umuyordu.</p>

  <p class="Standard" style="margin-left:0;margin-right:0;text-indent:24.0px;text-align:left">Üzerlerinde bir ışık parladı, gece beyaza çaldı ve yerdeki taşlara kadar en küçük nesne bile nurlu bir aydınlıkta görünür kılındı. Bay Rittersdorf'un hurdaya dönmüş gemisi, ölü Manın terk edilmiş tankı, biraz ilerisinde yatan Manın cesedi Gabriel Baines'in kül olana kadar yanmaya devam edeceğe benzeyen arabası ve 100 metre kadar ileride, roketin patladığı yerde, devasa, erimiş ve tüten bir delik. Sağda, ağaçların arasında iki insan vardı. Mary Rittersdorf ve çamur-hamurun bahsettiği diğer şahıs, artık her kimdiyse. Şimdi çamur-hamuru da görebiliyordu; geminin yıkıntılarının ardına sığınmış Nurlu ışığın altında meşum bir tabloydu bu. İçinden yükselen anırma isteğini güçlükle bastırdı.</p>

  <p class="Standard" style="margin-left:0;margin-right:0;text-indent:24.0px;text-align:left">"Arz savaş gemisi mi?" dedi Annette Golding.</p>

  <p class="Standard" style="margin-left:0;margin-right:0;text-indent:24.0px;text-align:left">"Hayır," dedi Rittersdorf. "Üstündeki tavşan amblemine baksana."</p>

  <p class="Standard" style="margin-left:0;margin-right:0;text-indent:24.0px;text-align:left">"Tavşan ha!" Gözleri faltaşı gibi açıldı. "Düşünebilen tavşanlardan oluşan bir ırk mı? Böyle bir ırk var mı gerçekten</p>

  <p class="Standard" style="margin-left:0;margin-right:0;text-indent:24.0px;text-align:left">"Hayır," diyen çamur-hamurun düşünceleri Gabriel Baines'in zihnine aktı. Çamur-hamur hayıflanır bir tonda sözlerini sürdürdü. "Bu Bunny Hentman'ın gemisi ve sizi arıyor Bay Rittersdorf. Sizin de karamsarlıkla beklediğiniz gibi, buraya, Alfa III M2'ye geldiğinizi tahmin etmesi görece kolay oldu. Arz'dan ayrılışınızdan kısa bir süre sonra, o da Brahekent'i terk etti. Bu bilgileri şu anda zihninden elde etmekteyim. Tabii ki bu ana kadar bunların farkında değildim. Henüz tohum çağımı yaşamaktaydım."</p>

  <p class="Standard" style="margin-left:0;margin-right:0;text-indent:24.0px;text-align:left">Hiçbir şey anlamıyorum, dedi kendi kendine Gabriel Baines. Tanrı aşkına, bu Bunny Hentman da kim oluyor? Tavşan Tanrısı mı? Ve neden Rittersdorf'u arıyor? Ona bakacak olursak, Rittersdorf da kim? Mary Rittersdorf'un kocası mı? Ağabeyi mi? Her şey kafasında çorbaya dönmüş durumdaydı ve Adolfkent'te, kabilesinin tam da bu tür felaketler için yıllardır geliştirdikleri güvenlik tedbirlerinin arasında olmayı diliyordu.</p>

  <p class="Standard" style="margin-left:0;margin-right:0;text-indent:24.0px;text-align:left">Son tahlilde sonumuz geldi, kararına vardı. Herkes bize karşı cepheleşiyor: Manlar, Dr. Rittersdorf, üstünde tavşan totemi bulunan şişko gemi ve yakınlarda bir yerde harekete geçmeyi bekleyen Arzlı askeri birlikler... En ufak bir şansımız var mı? Devasa bir kaybetmişlik duygusu ruhunu sardı; haksız da değilim böyle hissetmekte, diye düşündü.</p>

  <p class="Standard" style="margin-left:0;margin-right:0;text-indent:24.0px;text-align:left">Oturmuş, gönülsüzce kolundaki sıcaklık düşürücü köpüğü temizlemeye uğraşan Annette Golding'e doğru eğilerek, "Elveda," dedi.</p>

  <p class="Standard" style="margin-left:0;margin-right:0;text-indent:24.0px;text-align:left">Koca kara gözlerini açarak bakan Annette, "Nereye gidiyorsun Gabe? " diye sordu.</p>

  <p class="Standard" style="margin-left:0;margin-right:0;text-indent:24.0px;text-align:left">"Cehennemin dibine,” diye cevap verdi Baines acı bir sesle. "Ne fark eder ki?" Bu parlak ışığın altında Dr. Rittersdorf ve lazer tabancasının -Manı öldüren tabancanın- görüş alanı içinde yaşama şansları yoktu. Yalpalayarak ayağa kalktı ve üzerindeki köpükleri silkelemeye çalıştı, ıslak bir köpek gibi kendini baştan aşağı titretti. "Gidiyorum," dedi Annette'e sonra üzüldü. Kendi ölümüne değil, Annette'in ölümüne üzülmüştü. "Keşke senin için bir şey yapabilsem," dedi düşünmeden. "Ama o kadın deli, buna ben şahidim."</p>

  <p class="Standard" style="margin-left:0;margin-right:0;text-indent:24.0px;text-align:left">"Ah," diyerek başını salladı Annette. "Demek onunla ilgili planın işe yaramadı." Çaktırmadan Rittersdorf a kaçamak bir bakış attı.</p>

  <p class="Standard" style="margin-left:0;margin-right:0;text-indent:24.0px;text-align:left">"İşe yaramadı mı dedin?" Baines güldü; gerçekten komikti bu. "Hatırlat da bir ara sana ayrıntısıyla anlatayım." Eğilip Annette'i öptü. Annette köpükten kayganlaşmış ve nemlenmiş yüzünü göğsüne dayadı. Doğrulup hâlâ parlayan ışıkta rahatça yolunu görerek yürümeye başladı.</p>

  <p class="Standard" style="margin-left:0;margin-right:0;text-indent:24.0px;text-align:left">Yürürken lazer ışınının bedenine değmesini bekledi. Işık o kadar parlaktı ki istemsiz olarak gözlerini yarı yarıya kapadı. Gözleri kısık, adım adım belirsiz bir yöne doğru ilerlerken, niye ateş etmiyor? diye düşündü. Eninde sonunda edeceğini biliyor ve acele etmesini diliyordu. Ölümü bu kadının elinden olacaktı: Bir Para için güzel bir son; ironik ve hak edilmiş bir son.</p>

  <p class="Standard" style="margin-left:0;margin-right:0;text-indent:24.0px;text-align:left">Bir suret yolunu kapatıyordu. Gözlerini açtı ve suretler üçe çıktı, üstelik üçü de tanıdıktı: Sarah Apostoles, Omar Diamond ve Ignatz Ledebur’la burun burunaydı. Aydaki üç büyük görüş sahibi insan, ya da başka bir şekilde ifade etmek gerekirse, diye düşündü Baines kendi kendine, tüm kabilelerin içindeki en çatlak üç kişi. Burada ne işleri vardı? Uçarak mı, ışınlanarak mı ya da ne halt ediyorlarsa, şu neo-büyülerinden birini kullanarak buraya varmışlardı. Onları görmek sadece sinirlerini bozdu. Durum onlar burunlarını sokmadan önce de yeterince içinden çıkılmaz haldeydi zaten.</p>

  <p class="Standard" style="margin-left:0;margin-right:0;text-indent:24.0px;text-align:left">"Kötülük kötülüğe karşı," dedi Ignatz Ledebur manalı bir sesle. "Ama bu karşılaşmadan dostlarımız sağ kurtulmalı. Bize inan Gabriel. Az sonra seni psişik güçlerimizle emin bir yere götüreceğiz." Elini Baines'e uzattı; yüzü çarpılmıştı.</p>

  <p class="Standard" style="margin-left:0;margin-right:0;text-indent:24.0px;text-align:left">"Beni değil," dedi Baines, "Annette Golding, asıl ona yardım edin." Aniden Para olmanın, kendini durmaksızın tüm tehlikelerden korumanın yükü bir anlığına omuzlarından kalkar gibi oldu. Hayatında ilk kez kendini kurtarmak için değil, bir başkasını kurtarmak için harekete geçmişti.</p>

  <p class="Standard" style="margin-left:0;margin-right:0;text-indent:24.0px;text-align:left">"O da kurtarılacak," diye güvence verdi Baines'e Sarah Apostoles. "Aynı güç tarafından."</p>

  <p class="Standard" style="margin-left:0;margin-right:0;text-indent:24.0px;text-align:left">Üzerlerinde, tavşan amblemli geminin retro motorlarının gürlemesi devam ediyordu. Gemi yavaş yavaş alçalmakta, yere inmeye hazırlanmaktaydı.</p>
</body>
</html>
