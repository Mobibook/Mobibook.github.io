<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/BiNCOL.css" type="text/css" rel="stylesheet"/>
</head>
<body>
  <h1>. II .</h1>

  <p><span class="ilkharf"><b>S</b></span>aat çok geçti ama büyük belediye binası Abraham Lincoln’de ışıklar hâlâ yanıyordu, ne de olsa bu gece All Souls gecesiydi; binanın tüm sakinleri, altı yüz kişi sözleşmelerinin gereği olarak yerin altındaki belediye salonunda toplanmak zorundaydı. Erkekler, kadınlar, çocuklar, herkes salonu doldurdu; iyi ve kuralcı bir memur olan Vince Strikerock kapıda büyük bir ciddiyetle dikiliyor, başka bir belediye binasından birilerinin içeri girmesini engellemek için yeni kimlik tarayıcısı ile herkesi tek tek kontrol ediyordu. Bina sakinleri arasında buna itiraz eden çıkmadı ve her şey hızlı ilerledi.</p>

  <p>“Vince, yaptığın şey bizi ne kadar yavaşlatıyor?” diye sordu yaşlı Jod Purd. Purd binanın en yaşlı sakiniydi; 1992 yılının Mayıs ayında, bina yeni inşa edildiğinde karısı ile birlikte taşınmışlardı. Karısı ölmüş, çocukları büyümüş, evlenmiş ve binadan ayrılmışlardı ama Joe hâlâ buradaydı.</p>

  <p>“Epeyce,” dedi Vince alçak sesle, “ama hiç yanılmıyor. Sadece kişisel değil.” Güvenlik görevlisi olarak çalıştığı bu yerde, bugüne kadar insanları içeriye kendisi tanıdığı için alıyordu. Fakat bir defasında Robin Hill malikânesinden iki sahtekâr içeri girmeyi başarmış, soru ve yorumlarıyla bütün toplantıyı mahvetmişlerdi. Bu bir daha olmayacaktı: Vince Strikerock kendisine ve binadaki komşularına söz vermişti. Ve sözünü tutacaktı.</p>

  <p>Bayan Wells o günün programını dağıtırken yüzünde sabit bir gülümseme vardı; kadın, “Madde 3 A, Çatı Aktarımının Uygunluğu, 4 A’ya aktarılmıştır, lütfen dikkat edin,” derken neredeyse şakıyordu. Bina sakinleri programı alıp salonun karşılıklı iki tarafında iki ayrı sıra oluşturdular; binanın liberal grubu sağ tarafa otururken muhafazakârlar sola geçti. İki grup da açıkça belli ederek diğerini görmezlikten geliyordu. Birkaç tarafsız, yeni taşınanlar ya da tuhaf tipler, utangaç bakışlarla ve hiç konuşmadan, küçük grupların gürültüsüyle dolan salonun arkasına geçtiler. Salonun genel havası hoşgörülüydü, ancak bina sakinleri bu akşam bir tartışma olacağının farkındaydı. Herhalde iki taraf da hazırlanıp gelmişti. Ordan burdan çıkıp elden ele dolaştırılıp okunan belgelerin, iddiaların, gazete kupürlerinin hışırtısı geliyordu.</p>

  <p>Platformun üzerindeki masada dört bina mutemediyle birlikte başkan Donald Tishman oturuyordu, adamın midesi rahatsızdı. Uyumlu bir insan olan Tishman’ı bu ateşli tartışmalar hasta ediyordu. Bütün bu insanların önünde durmak bile onu rahatsız etmeye yeterliydi, üstelik bu gece bir tarafı tutmak zorundaydı. Her bina sakinine sırayla gelen başkanlık koltuğu artık ondaydı, bu gece okul sorunu artık doruk noktaya ulaşacaktı.</p>

  <p>Salon dolmak üzereyken, binanın şu anki rahibi, uzun beyaz cüppeli Patrick Doyle, hoşnutsuzluğunu belli eden bir ifadeyle elini kaldırarak insanlara sessiz olmalarını bildirdi. “Açılış duası,” dedi kısık bir sesle, boğazını temizlerken küçük bir kart çıkardı. “Lütfen herkes gözlerini kapayıp başını öne eğsin.” Tishman ve mutemetlere baktı, Tishman devam etmesi için başıyla onay verdi. “Ulu Tanrım, Abraham Lincoln belediye binasının sakinleri olan biz, bu geceki toplantımızı kutsaman için sana yalvarıyoruz. Lütfen şimdi çok gerekli olan çatı aktarımı için kaynaklarımızı artırmamızı sağla. Hastalarımızı iyileştir, aramıza katılmak isteyen insanları seçerken bilgeliğimizi çoğalt. Yasayla düzenlenen, düzenli yaşamlarımıza dışarıdan müdahale eden olmasın ve son olarak, Nicole Thibodeaux’nun onu son zamanlarda televizyonda görmemizi engelleyen sinüzit ağrıları geçsin ve lütfen o ağrılar iki sene önce bir sahne görevlisinin elinden kayıp başına düşen ağırlıkla bir ilgisi olmasın. İşte böyle, Âmin.”</p>

  <p>“Âmin!” diye yanıtladı bina sakinleri.</p>

  <p>Tishman sandalyesinden kalkıp konuştu: “Şimdi, toplantımızın asıl konusundan önce, birkaç yetenek gösterisiyle rahatlayacağız. İlk olarak 205 numaralı daireden Fetersmoeller kardeşler geliyor. <i>Yıldızlara Merdiven Dayayacağım</i> şarkısı eşliğinde bir dans gösterisi sunacaklar.” Tishman oturdu ve sahneye seyircilerin daha önceki yetenek gösterilerinden tanıdığı üç sarışın kız çocuğu çıktı.</p>

  <p>Fetersmoeller kardeşler çizgili pantolonları ve gümüş rengi ceketleriyle ayaklarını sürüyüp yüzlerinde gülümsemeyle dans ederken dış koridor kapısı açıldı ve geç kalan biri kapıda belirdi: Edgar Stone.</p>

  <p>Bu akşam geç kalmıştı, çünkü kapı komşusu Bay Ian Duncan’ın sınav kâğıdını okuyordu; kapıda dikilirken aklı hâlâ sınav kâğıdında, çok az tanıdığı Duncan’ın sınavdan aldığı berbat nottaydı. Duncan’ın kalacağını anlamak için sınav kâğıdını sonuna dek okumasına gerek kalmamıştı.</p>

  <p>Fetersmoeller kardeşler kulak tırmalayan sesleriyle sahnede şarkı söylerken Stone buraya neden geldiğini düşündü. Büyük olasılıkla ceza almamak içindi, ne de olsa bina sakinleri bu gece burada olmak zorundaydı. İkide bir sahnelenen bu amatör yetenek gösterilerinin onun gözünde hiçbir anlamı yoktu; televizyonun eğlenceli olduğu eski zamanları, profesyoneller tarafından sahnelenen güzel gösterileri hatırladı. Artık profesyonellerin hepsi Beyaz Saray’a bağlıydı, televizyon eğlendirici değil eğitici olmuştu. Bay Stone uzak geçmişte kalan o görkemli günleri düşündü, Jack Lemmon ve Shirley MacLaine gibi komedyenlerin oynadığı eski, güzel filmleri hatırladıktan sonra bir kez daha Fetersmoeller kardeşlere bakıp homurdandı.</p>

  <p>Her zaman görevinin başında olan Vince Strikerock onu işitip ciddi bir ifadeyle yüzüne baktı.</p>

  <p>En azından duaya yetişememişti. Kimliğini Vince’in yeni pahalı makinesine uzattı, makine geçmesine izin verdi –aman ne şans! Stone boş bir koltuğa doğru koridorda yürüdü. Nicole acaba bu gece bunu izliyor muydu? Tanıdık tek bir kişi bile göremedi. Fetersmoeller kardeşler boşa kürek çekiyordu. Oturdu, gözlerini kapatıp dinledi, çünkü izlemeye tahammülü yoktu. Asla beceremeyecekler diye düşündü. Artık kızların da o hırslı ailelerinin de bunu anlamaları gerek, yeteneksizler işte, hepimiz gibi... Tüm gayret ve kararlılığına rağmen Abraham Lincoln AABD’nin kültürel birikimine çok az katkı yapabiliyordu, bu kızlar da bu gerçeği değiştiremeyecekti.</p>

  <p>Fetersmoeller kardeşlerin umutsuz durumu Stone’a bir kez daha Ian Duncan’ın sabah bembeyaz suratıyla titreyerek eline tutuşturduğu sınav kâğıdını hatırlattı. Duncan sınavı geçemezse Fetersmoeller kardeşlerden de kötü durumda olacaktı; çünkü artık Abraham Lincoln’de oturamayacak, gözden (en azından onların gözünden) düşecekti. Hor görülecek ve büyük olasılıkla, eğer özel bir yeteneği yoksa, kendini bir kez daha gençliklerindeki gibi yatakhanede yatıp işçi olarak çalışırken bulacaktı.</p>

  <p><i>Elbette dairesi için ödediği parayı geri alacaktı;</i> bu, insan yaşamındaki en büyük yatırımı simgeleyen büyük bir miktardı. Stone bir yönden ona imrendi. Gözleri kapalı otururken ya ben paramı alsam, o toplu parayla ne yapardım diye kendi kendine sordu. Belki göç ederdim. Pazarlarda satılan ucuz, yasadışı hurdalardan alıp...</p>

  <p>Alkışlar Stone’u kendine getirdi. Kızlar gösterilerini bitirmişti, o da alkışa katıldı. Tishman, platformun üzerinden sessiz olunması için elini salladı. “Tamam arkadaşlar, beğendiğinizi biliyorum ama bu akşam yapacak daha çok işimiz var. Artık onları unutmadan işimize bakalım.” Dişlerini göstererek seyircilere gülümsedi.</p>

  <p>Evet, dedi Stone içinden. “İşimizzz.” Birden gerildi. Çünkü Stone, Abraham Lincoln’deki dilbilgisi okulunun kapatılıp çocukların diğer belediyelerdeki çocuklarla toplanacağı bir devlet okuluna gönderilmesini isteyen radikallerden biriydi.</p>

  <p>Bu, büyük tepki çeken bir görüştü. Yine de son haftalarda destekçiler artmıştı. Belki garip ve alışılmadık bir döneme giriyorlardı. Ne olursa olsun bu çocukların ufkunu açacak bir deneyim olacaktı; diğer binalardaki çocukların kendilerinden çok farklı olmadığını göreceklerdi. Farklı bina sakinleri arasındaki duvarlar yıkılacak ve yepyeni bir anlayış egemen olacaktı.</p>

  <p>Hiç olmazsa Stone böyle düşünüyordu ama muhafazakârlar farklı görüşteydi. Böyle bir toplumsal karışım zamanı için çok erken olduğunu iddia ediyorlardı. Onlara göre çocuklar kimin binası daha üstün diye kavga edip duracaktı. Zamanla bu da olacaktı... ama şimdi değil, bu kadar çabuk değil.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Toplantıya katılmayarak büyük para cezasını göze alan küçük, gri renkli, aceleci Ian Duncan, o akşam dairesinde oturmuş Amerika ve Avrupa Birleşik Devletleri siyasi tarihi ve resmi hükümet belgelerine çalışıyordu. Bu konuda başarılı olmadığının farkındaydı; yirminci yüzyılda yaşanmış ve bugünü oluşturmuş tüm o dini-siyasi ideolojiler geri dursun, ekonomi konularını bile çok zor anlıyordu. Örneğin Demokrat-Cumhuriyetçi Parti’nin doğuşu. Bunlar bir zamanlar, tıpkı günümüzün belediye binaları gibi, gereksiz tartışmalarla boğuşup iktidar için mücadele eden iki ayrı (yoksa üç mü?) partiymiş. Bu iki (ya da üç) parti 1985 dolaylarında, Almanya AABD’ye katılmadan hemen önce birleşmiş. Şimdi toplumu tutarlı ve huzurlu bir şekilde yöneten ve herkesin yasal üyesi olduğu tek bir parti vardı. Herkes aidatını ödeyip toplantılara katılıyor ve yeni der Alte’ye, Nicole’ün en beğeneceğini sandıkları adama oy veriyordu.</p>

  <p>Her dört yılda bir Nicole’ün kocasının kimin olacağına halkın karar vereceğini bilmek güzeldi; bu bir anlamda, seçmene Nicole’ün de üstünde bir güç veriyordu. Örneğin şu son adam, Rudolph Kalbfleisch. Bu der Alte ile First Lady arasındaki ilişki epeyce soğuktu; söz konusu soğukluk, Nicole’ün bu seçimden çok hoşlanmadığı anlamına geliyordu. Ama elbette bir hanımefendi olarak bu sırrı asla açıklamayacaktı.</p>

  <p>Sınavda, “First Lady’nin pozisyonu ne zaman Başkan’ınkinden daha güçlü olmaya başladı?” diye bir soru vardı. Başka bir yönden bakarsak, toplumumuz ne zaman anaerkil hale geldi, diye kendine sordu Ian Duncan. 1990’larda, bunu biliyorum. İşaretler daha önce belirmişti, değişim yavaşça gerçekleşti. Her yıl der Alte giderek belirsizleşirken, First Lady daha çok tanınmış, halk tarafından daha çok sevilen taraf olmuştu. Bir anne, eş, sevgili ya da bunların tümüne birden duyulan gereksinimden mi kaynaklanmıştı? Ne olursa olsun, istedikleri olmuştu; artık Nicole vardı ve o hem bu sayılanların üçü hem daha fazlasıydı.</p>

  <p>Oturma odasının köşesindeki televizyondan metalik bir ses geldi, bu açılacağı anlamına geliyordu. Duncan içini çekip resmi politika kitabını kapadı ve dikkatini ekrana verdi. Beyaz Saray’daki etkinliklerle ilgili özel bir program, diye düşündü. Saray’daki bir başka gezi ya da Nicole’ün yeni hobisi veya tutkusuyla ilgili çok ayrıntılı bir incelemeydi belki. Yoksa kemik külü porselen fincanlar mı biriktirmeye başlamıştı? Eğer biriktiriyorsa, her lanet fincanı tek tek izlemek zorunda kalacağız.</p>

  <p>Tam düşündüğü gibi, Beyaz Saray Haber Dairesi Başkanı, toparlak ve şişman, gıdısı sarkık Maxwell W. Jamison’un yüzü ekranda belirdi. Ciddi bir yüzle, “İyi akşamlar, ülkemizin insanları,” dedi, “Pasifik Okyanusu derinliklerine inmenin nasıl bir şey olduğunu hiç merak etmediniz mi? Nicole etti ve bu soruya yanıt verebilmek için dünyanın en önemli üç okyanus coğrafyacısını Beyaz Saray’ın Lale Salonu’na davet etti. Nicole bu akşam konuklarına yaşadıkları deneyimleri soracak, siz de dinleyebileceksiniz; çünkü programımız Üçlü Birleşik Kanal’ın Halkla İlişkiler Dairesi sayesinde canlı yayınlanacak.”</p>

  <p>Ve şimdi Beyaz Saray’dayız, dedi Duncan kendi kendine. Yani Haber Dairesi Başkanının yerine. Biz yaşamda bir amacı olmayan, First Lady’nin tek geceliğine olsun ilgisini çekecek bir yeteneği olmayan insanlar, en azından bu dikkatle tasarlanmış televizyonlarımızdan başkalarını izleyebiliyoruz.</p>

  <p>Bu akşam izlemeyi gerçekten istemiyordu ama izlese iyi olacak gibiydi, programın sonunda sürpriz bir sınav olabilirdi. Sürpriz sınavdan alınmış iyi bir not, o felaket geçen, komşusu Bay Edgar Stone’un okuduğu son politika sınavını telafi edebilirdi.</p>

  <p>Aniden ekranda çok zarif, insana huzur veren siması, açık renk tenli ve koyu renk, cin gibi gözleriyle akıllı ama küstah bakan bir kadın yüzü belirdi; bu yüz, herkesin ilgisini kendi üzerinde toplamış, koca bir milletin, hatta neredeyse tüm dünyanın saplantılı bir biçimde konuştuğu tek konu olmuştu. Onu gördüğü anda, Ian Duncan korkusundan dolayı kendini berbat hissetti.</p>

  <p>Sınavı geçememişti, ekrandaki de sanki korkunç sınav sonucunu biliyordu ve hiçbir şey söylemese de hayal kırıklığına uğramıştı.</p>

  <p>Nicole, “İyi akşamlar,” dedi yumuşak ve biraz kısık sesiyle.</p>

  <p>“İşte bu,” diye söylendi Duncan kendi kendine. “Soyut şeyleri aklım almıyor; şu dini-siyasi politika örneğin, bana hiçbir şey ifade etmiyor. Somut gerçeklik üzerine yoğunlaşsam olmaz mı? Ayakkabı ya da tuğla imal ediyor olmam gerekirdi.” Mars’ta olmam gerekirdi diye düşündü, yeni yerleşim bölgesinde. Burada bir şey yapamıyorum, otuz beş yaşında tükendim <i>ve o da bunu biliyor.</i> Bırak gideyim Nicole, diye umutsuzluk içinde düşündü. Bana başka sınav verme, çünkü geçme şansım hiç yok. Şu okyanus dipleriyle ilgili program bile; bu program bittiği anda verilen tüm bilgiyi unutmuş olacağım. Ben, Demokrat-Cumhuriyetçi Parti’nin hiçbir işine yaramam.</p>

  <p>Sonra eski dostu Al’i düşündü. O bana yardım edebilir. Al’in Loony Luke’da, şu küçük mukavva ve tenekeden mamul gemilerin satıldığı Hurda Pazarlarından birinde bir dükkânı vardı; bu gemileri en kötü durumdakiler bile satın alabilirdi ve eğer şansları yaver giderse, gemi Mars’a tek yönlü bir uçuş gerçekleştirebilirdi. Al bana ucuza bir hurda satabilir, diye düşündü Duncan.</p>

  <p>Nicole televizyon ekranından “Bu gerçekten de sonsuz çeşitlilikteki parlak varlıklarıyla çok büyüleyici bir dünya, diğer gezegenlerde bulunmuş herhangi bir şeyden çok daha şaşırtıcı. Bilim adamları okyanusta daha da çok yaşam biçiminin olduğunu söylüyorlar...”</p>

  <p>Yüzü soldu ve ekranda yüzün yerini doğal olmayan, grotesk bir balık aldı. Duncan bunun bilinçli propagandanın bir uzantısı olduğunu fark etti. Aklımızı Mars’tan, Partiden ve Nicole’den kaçma fikrinden uzaklaştırma gayreti. Ekranda soğana benzer gözlere sahip bir balık ağzını açtı ve Duncan’ın tüm dikkati, kendine rağmen çoktan ekrana yönelmişti. Vay be, diye düşündü, okyanusun dibi gerçekten garip bir dünyaymış. Nicole, beni köşeye kıstırdın. Al ve ben başarmış olsaydık; şu anda önünde mutluluk içinde müzik yapıyor olacaktık. Sen dünyaca ünlü okyanus coğrafyacılarıyla sohbet ederken Al ve ben arkada, belki Bach’ın <i>Two Part Inventions</i>’ını çalıyor olacaktık belki.</p>

  <p>Dairesindeki küçük odaya giderken yere eğildi, kumaşa sarılmış bir nesneyi alıp ışığa tuttu. Gençken buna yürekten inanıyorduk, diye düşündü. Nazik hareketlerle Jug’ın paketini açtı; derin bir nefes alıp içine birkaç nota üfledi. Duncan Miller and Their Two-man Jug Band, yani Duncan ve Al Miller, iki Jug için yazılmış, kendi Bach, Mozart ve Stravinsky aranjmanlarını çalarlardı. Ama Beyaz Saray yetenek avcısı yok muydu, o aşağılık herif. Onlara tek bir şans olsun tanımamıştı. Oldu bitti, demişti onlara. İlk kez Alabamalı muhteşem Jug sanatçısı Jesse Pig girmişti Beyaz Saray’a, <i>Derbjy Ram</i> ve <i>John Henry</i> gibi parçaları kendi yorumuyla çalarak Saray’da toplanmış Thibodeaux ailesinin on iki artı bir üyesini eğlendiriyordu.</p>

  <p>“Ama bu <i>klasik</i> Jug,” diye karşı çıkmıştı Ian Duncan. “Biz Beethoven sonatları çalıyoruz.”</p>

  <p>Yetenek avcısı hemen, “Nicky ileride ilgilenirse,” demişti, “biz sizi ararız.”</p>

  <p>Nicky! Rengi bembeyaz kesmişti. Başkanın ailesine bu kadar yakın olduğunu bir hayal et. Ian ve Al anlamsız bir şeyler mırıldanarak sahneyi ve Jug çalmayı bırakmışlardı; hemen arkalarından Hamlet karakterlerini canlandırmak üzere Elizabeth dönemi kıyafetleri giymiş bir grup köpek sahneye çıkmıştı. Köpekler de başaramamışlardı ama bu sadece züğürt tesellisiydi.</p>

  <p>“Duyduğuma göre,” dedi Nicole, “okyanus derinliklerinde çok az ışık varmış, şu garip şeye bakın.” Önünde ışıldayan feneriyle bir balık televizyon ekranı boyunca yüzdü.</p>

  <p>Daire kapısı çalınca Duncan irkildi.</p>

  <p>Ian Duncan sakınımlı bir tavırla kapıyı açtı. Kapıdaki komşusu Bay Stone’du, huzursuz görünüyordu.</p>

  <p>“All Souls’da yoktun?” dedi Edgar Stone. “Araştırırlarsa bulamazlar mı?” Elinde Ian Duncan’ın düzeltilmiş sınav sonucu vardı.</p>

  <p>Duncan, “Sınavım nasıl?” diye sordu. Kendini hazırlamıştı.</p>

  <p>Daireye giren Stone ardından kapıyı kapattı. Televizyona bir göz attı, okyanus coğrafyacılarıyla oturan Nicole’e baktı, biraz dinledikten sonra kısık sesle, “İyi yapmışsın,” dedi. Sınav kâğıdını uzattı.</p>

  <p>“<i>Geçtim</i> mi?” Duncan inanamamıştı. Kâğıtları alıp kuşkuyla inceledi. Sonra olup biteni anladı.</p>

  <p>Stone geçmesi için bir numara yapmıştı. Herhalde tamamen insani nedenlerden dolayı notunu değiştirmişti. Duncan kafasını kaldırınca birbirlerine baktılar, hiç konuşmadılar. Bu korkunç bir şey, diye düşündü Duncan. Ne yapacağım şimdi? Adamın yaptığına şaşırmıştı ama yapmıştı işte.</p>

  <p><i>Kalmak istediğimi</i> fark etti. Neden? Çünkü o zaman buradan çıkabilirim, çünkü o zaman tüm bunlardan, dairemden, işimden vazgeçmek, her şeye boş verip çekip gitmek için iyi bir nedenim olur. Yanıma sırtımdaki gömlekten başka hiçbir şey almadan, Mars düzlüklerine varır varmaz parçalara ayrılacak bir hurdaya göç etmek için.</p>

  <p>“Teşekkür ederim,” dedi asık bir suratla.</p>

  <p>Stone canlı bir sesle “Sen de bir gün aynı şeyi benim için yaparsın,” dedi.</p>

  <p>Duncan, “Ah, evet, çok sevinirim,” dedi.</p>

  <p>Stone daireden hızla çıkarak Duncan’ı televizyonu, Jug’ı, yanıtları değiştirilmiş sınav kâğıtları ve düşünceleriyle baş başa bıraktı.</p>
</body>
</html>