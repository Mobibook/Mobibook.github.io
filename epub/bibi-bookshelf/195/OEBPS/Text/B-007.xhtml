<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/BiNCOL.css" type="text/css" rel="stylesheet"/>
</head>
<body>
  <h1>. VII .</h1>

  <p><span class="ilkharf"><b>D</b></span>on Tishman ve Patrick Doyle, Abraham Lincoln Binası idari ofisinde, 304 numarada oturan Ian Duncan’ın az önce yaptığı başvuruyu inceliyorlardı. Ian Duncan, iki haftada bir yapılan bina yetenek gösterisinde sahne almak istiyordu, üstelik tam Beyaz Saray yetenek avcısının gösteriyi izlemeye geleceği gecede.</p>

  <p>Tishman, bu isteğin alışıldık isteklerden biri olduğunu düşünüyordu. Tek fark, Ian Duncan’ın gösterisini <i>Abraham Lincoln’de oturmayan</i> biri ile birlikte sunmak istemesiydi.</p>

  <p>Doyle düşünceli bir ifadeyle konuştu: “Eski bir asker arkadaşıymış. Bir kez anlatmıştı; yıllar önce ikisi benzer bir gösteri yaparlarmış. İki Jug ile yapılan Barok müzik. Bir yenilik.”</p>

  <p>“Peki, ortağı hangi binada yaşıyormuş?” diye sordu Tishman. Başvuruyu Abraham Lincoln ile söz konusu binanın ilişkilerinin niteliğine göre onaylayacaklardı.</p>

  <p>“Bir binada yaşamıyor. Şu Loony Luke’un araçlarını satıyor, bilirsin ya. Mars’a ite kaka gidebilen şu küçük, ucuz araçlar. Dükkânda yaşıyor anladığım kadarıyla. O dükkânlar sık sık taşınır; göçebe bir yaşam. Eminim sen de işitmişsindir.”</p>

  <p>“Evet,” dedi Tishman, “bu durumda konuyu tartışmaya bile gerek yok. İşin içinde bu adam olduğu sürece sahnemizde böyle bir gösteri olamaz. Ian’ın Jug’ı tek başına çalmaması için hiçbir neden yok; eminim sadece kendini tatmin etmek için yapıyordur. Ancak dışarıdan bir kişi geleneklerimize aykırı; sahnemiz yalnız kendi halkımıza aittir, her zaman böyle olmuştur, bundan sonra da böyle olacaktır. Bu yüzden konuyu tartışmamıza bile gerek yok.” Rahibe eleştiren bir bakış attı.</p>

  <p>“Doğru,” dedi Doyle, “ancak yasal olarak, izlemesi için yetenek gösterilerimize bir akrabamızı davet edebiliyoruz... Neden bir asker arkadaşı da olmasın? Neden bir gösteri sunmasına <i>izin vermiyoruz</i>? Bu Ian için çok anlam taşıyor; sanırım son sınavlarının iyi olmadığını biliyorsun. Çok zeki biri değil. Aslına bakarsan, onun daha çok beden gücü gerektiren bir iş yapması gerektiğini düşünüyorum. Ama eğer sanatsal yeteneği varsa, örneğin şu iş kavramı...”</p>

  <p>Tishman belgelerini karıştırırken Beyaz saray yetenek avcılarının lideri Bayan Janet Raimer’ın Abraham Lincoln’e geleceğini gördü. Doğal olarak binadaki en iyi gösteriler o geceye programlanacaktı... bu yüzden Duncan ve Miller barok Jug grubu bu geceye çıkabilmek için çok başarılı olmak zorundaydı, ve (Tishman’a göre) büyük olasılıkla onlardan çok daha başarılı gösteriler vardı. Hepsinden öte Jug... üstelik elektronik bile değil.</p>

  <p>“Tamam,” dedi yüksek sesle, “kabul ediyorum.”</p>

  <p>“İşte insani yanın,” dedi Doyle, Tishman’ı iğrendiren bir duygusallıkla. “Bence hepimiz Duncan ve Miller’ın o eşsiz Jug’larıyla çaldıkları Bach ve Vivaldi’den çok hoşlanacağız.”</p>

  <p>Tishman çekinceyle başıyla onayladı.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Vince Strikerock’a karısının (daha doğrusu eski karısının) en üst katta Chic ile birlikte yaşadığı haberini veren, binanın en yaşlı sakini Joe Purd’dü. Üstelik ağabeyinin yanına taşınalı epeyi zaman olmuştu.</p>

  <p>Vince kulaklarına inanamayarak, öz kardeşim, dedi kendi kendine.</p>

  <p>Saat geç olmuştu, neredeyse on birdi, karartmanın eli kulağındaydı. Vince yine de bir asansöre yöneldi, bir dakika sonra Abraham Lincoln’ün en üst katına çıkmaktaydı.</p>

  <p>Onu öldüreceğim, diye karar verdi. Aslında ikisini de öldüreceğim.</p>

  <p>Bina sakinleri arasından rastgele seçilen bir jüri karşısına çıkarsam herhalde bu işten aklanırım, diye düşünüyordu, ne de olsa bu binanın resmi kimlik okuyucusuyum, herkes beni tanır, saygı duyar. Bana güvenirler. Peki ya Chic, onların gözündeki değeri ne? Üstelik ben gerçekten çok büyük bir kartelde, Karp u. Sohnen’de çalışıyorum, Chic ise batmak üzere ve zerre önemi olmayan bir yerde. Bunu herkes biliyor. Bu gibi şeyler önemlidir. Bunları terazinin kefelerine koyup tartacak, daima göz önünde bulunduracaksın. Onaylasan da onaylamasan da, hayat böyle.</p>

  <p>Ayrıca saf, katıksız bir gerçek daha vardı: Vince Strikerock bir <i>Ge</i>’ydi, Chic ise bir <i>Be;</i> bu bile tek başına aklanmasını garanti ederdi.</p>

  <p>Chic’in daire kapısının önünde durdu; kapıyı çalmadan, ne yapacağına kararsız halde öylece duruyordu. Bu korkunç bir şey, dedi kendi kendine. Aslında ağabeyini çok severdi, Vince’in yetişmesine o yardımcı olmuştu. Chic onun için Julie’den daha fazla değer taşımıyor muydu? Hayır. Onun için Julie’den başka hiç kimse ve hiçbir şeyin anlamı yoktu.</p>

  <p>Kolunu kaldırıp kapıyı vurdu.</p>

  <p>Kapı açıldı. Üzerinde mavi sabahlığı, elinde bir dergiyle Chic kapıda duruyordu. Biraz daha yaşlı, yorgun, kel ve her zamankinden daha bitkin görünüyordu.</p>

  <p>Vince, “Bu günlerde neden gelip beni neşelendirmeye çalışmadığını şimdi anlıyorum,” dedi, “Julie burada yaşıyorken nasıl gelebilirdin?”</p>

  <p>Chic, “İçeri gir,” dedi. Kapıyı ardına kadar açtı. Bitkin halde, kardeşini küçük oturma odasına götürdü. “Sanırım işimizi zorlaştıracaksın,” dedi omzunun üstünden. “Sanki yaşadıklarım yetmiyormuş gibi. Kahrolası şirket batmak üzere...”</p>

  <p>“Kimin umurunda!” dedi Vince hızla soluyarak. “Sen bunu hak ettin,” Julie’ye bakındı ama evde ne ondan ne de eşyalarından bir iz vardı. Yaşlı Joe Purd yanılıyor olabilir miydi? İmkânsız. Purd binada olup biten her şeyi bilirdi, dedikodu onun hayatıydı. O bir uzmandı.</p>

  <p>Chic, Vince’i karşısına alıp koltuğa otururken, “Bu akşam haberlerde ilginç bir şey gördüm,” dedi. “Hükümet McPhearson Yasası’nın uygulamasında bir istisna olacağını açıkladı. Bir psikanalist, adı Egon...”</p>

  <p>Vince, “Dinle,” diyerek Chic’in sözünü kesti. “Julie nerede?”</p>

  <p>“Sensiz de bir dolu sıkıntım var.” Chic kardeşini süzdü. “Julie için senden vazgeçeceğim.”</p>

  <p>Vince’in öfkeden soluğu kesildi.</p>

  <p>“Şaka,” dedi Chic duygusuz bir sesle. “Özür dilerim, bunu neden söylediğimi biliyor musun? Julie dışarıda bir yerlerde kendine giysi alıyor. Pahalı biri, değil mi? Beni uyarmalıydın. Binanın haber panosuna bir not yazabilirdin. Sana ciddi bir teklifte bulunacağım. Beni Karp und Sohnen Werke’ye sok. Julie buraya geldiğinden beri bunu düşünüyorum. Buna bir anlaşma diyelim.”</p>

  <p>“Olmaz.”</p>

  <p>“O zaman Julie de yok.”</p>

  <p>Vince, “Karp’ta nasıl bir iş istiyorsun?” diye sordu.</p>

  <p>“Ne olursa. Yani halkla ilişkiler, satış ya da pazarlama bölümlerinde herhangi bir iş; mühendislik ya da üretim birimlerinde değil. Maury Frauenzimmer’in yanında yaptığım işe benzer bir şey. Masa başı işi yani.”</p>

  <p>Vince sesi titreyerek “Seni ulaştırma uzman yardımcısı olarak işe aldırabilirim,” dedi.</p>

  <p>Chic sertçe güldü. “İyi iş. Ben de sana Julie’nin sol ayağını veririm öyleyse.”</p>

  <p>“Tanrım,” dedi Vince, kulaklarına inanamıyordu. “Sen tamamen keçileri kaçırmışsın.”</p>

  <p>“Hiç değil. Çok kötü durumdayım, kariyerim açısından. Üzerinde pazarlık yapabileceğim tek şey eski karın. Ne yapabilirim? Göz göre göre mahvolayım mı? Boş versene, ayakta kalmak için savaşacağım.” Chic sakin ve çok mantıklı görünüyordu.</p>

  <p>“Onu seviyor musun?” diye sordu Vince.</p>

  <p>İşte şimdi Chic’in sakinliği kaybolmaya başlamıştı. “Ne? Ha, elbette, aşkından deliye döndüm, görmüyor musun, nasıl sorarsın bunu?” Sesinde güçlü bir acı tonu vardı. “Bu yüzden Karp’taki iş karşılığında onu sana geri veriyorum. Dinle Vince, Julie soğuk ve saldırgan biri; kendinden başka hiç kimseyi düşünmüyor. Anladığım kadarıyla buraya sadece seni üzmek için geldi. Bunu bir düşün. Bak ne diyeceğim. Burada Julie’yle ilgili bir sorunumuz var, senin ve benim; bu sorun hayatımızı mahvediyor. Haksız mıyım? Bence bu sorunu bir uzmana danışmalıyız. Dürüst olmak gerekirse, bu sorun benim için çok büyük. Çözemiyorum.”</p>

  <p>“Ne uzmanı?”</p>

  <p>“Herhangi bir uzman. Örneğin binanın evlilik danışmanı. Ya da AABD’nin kalan son psikanalistine, televizyonda konuştukları şu Egon Superb’a gideriz. O da işten el çektirilmeden adamla görüşelim. Ne diyorsun? Haklı olduğumu biliyorsun; sen ve ben bu işi asla çözemeyiz.” Hemen ekledi: “Çözsek de ikimiz birden sağ çıkamayız.”</p>

  <p>“Sen git.”</p>

  <p>Chic, “Tamam,” diye başıyla onayladı. “Ben giderim. Ama sen de doktorun kararına uyacaksın. Anlaştık mı?”</p>

  <p>“Hadi canım!” dedi Vince. “O zaman ben de gelirim. Doktorun kararını aktardığında sana inanacağımı sanmıyorsun herhalde?”</p>

  <p>Daire kapısı açıldı. Vince arkasını döndü. Julie koltuğu altında bir paketle kapıda duruyordu.</p>

  <p>“Sonra gel,” dedi Chic, Julie’ye, “lütfen.” Ayağa kalkıp ona doğru yürüdü.</p>

  <p>“Seninle ilgili olarak bir psikiyatristle görüşeceğiz,” dedi Vince, Julie’ye. “Anlaştık.” Sonra kardeşine dönüp “Faturayı bölüşürüz. Tüm hesabı yüklenemem.”</p>

  <p>“Tamam,” dedi Chic. Tuhaf bir şekilde, ya da belki Vince’e öyle gelen bir hareketle, Julie’yi yanağından öperek yavaşça omzuna vurdu. Vince’e dönüp, “Ve Karp und Sohnen Werke’deki işi de hâlâ istiyorum, bu sorun nasıl sonuçlanırsa sonuçlansın, Julie kimin olursa olsun. Anladın mı?”</p>

  <p>Vince, “Ne yapabilirim, bir bakalım,” dedi. Öfkeyle, homurdanarak konuşuyordu. Vince’e göre Chic pazarlıkta fazla şey talep etmiş durumdaydı. Ama Chic onun ağabeyiydi. <i>Aile</i> diye bir şey vardı.</p>

  <p>Chic telefonu alıp, “Hemen Dr. Superb’ı arıyorum,” dedi.</p>

  <p>“Gecenin bu saatinde mi?” dedi Julie.</p>

  <p>“Yarın o zaman. Erkenden.” Gönülsüz bir hareketle telefonu yerine koydu.</p>

  <p>“Başlamak için sabırsızlanıyorum; bu iş kafamı meşgul ediyor ve bundan daha önemli sorunlarım var.” Julie’ye baktı. “Yanlış anlama.”</p>

  <p>Julie sertçe, “Psikiyatriste gitmeyi ve onun kararını uygulamayı kabul etmiyorum. Eğer seninle kalmak istiyorsam...”</p>

  <p>“Superb ne derse onu yapacağız,” dedi Chic, Julie’ye. “Superb sana eski evine dönmeni söyler ve gitmezsen, seni mahkeme kararıyla bu evden çıkarttırırım. Çok ciddiyim.”</p>

  <p>Vince ağabeyinin bu kadar acımasız olduğunu hiç hatırlamıyordu, şaşırdı. Büyük olasılıkla, batmakta olan Frauenzimmer Associates yüzündendi. Chic’in tüm dünyası işiydi ne de olsa.</p>

  <p>“İçki istiyorum,” dedi Chic. Mutfaktaki içki dolabına doğru yöneldi.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Nicole, yetenek avcısı Janet Raimer’a, “<i>Bunları</i> da nereden buldun?” diye sordu; elektrogitarlarını çalarak Beyaz Saray’ın Kamelya Odası’nın ortasına yerleştirilmiş mikrofona monoton sesler çıkaran folk şarkıcılarını gösteriyordu. “Gerçekten felaketler.” Canı çok sıkılmıştı.</p>

  <p>Janet resmi ve soğuk bir sesle yanıt verdi, “Ohio, Cleveland, Oak Farms’daki belediye binasından.”</p>

  <p>“Pekâlâ, geri gönder,” dedi Nicole; büyük odanın diğer ucunda çökmüş gibi hareketsiz oturan Maxwell Jamison’a eliyle işaret etti. Jamison güçlükle tek harekette ayağa kalkıp gerindi, folk şarkıcıları ile mikrofonlarına doğru yürüdü. Şarkıcılar ona baktı. Yüzlerinde olan biteni anlamış olduklarına dair bir ifade belirdi ve cızırdayan şarkıları yavaş yavaş kesildi.</p>

  <p>“Duygularınızı incitmek istemem,” dedi Nicole şarkıcılara, “ama bu akşam yeterince etnik müzik dinledim. Üzgünüm.” Onlara her zamanki parıldayan gülümsemesiyle baktı; onlarsa üzüntüyle gülümsediler. Bitmişti. Onlar da biliyordu.</p>

  <p>Hadi bakalım, Oak Farm binalarına, dedi Nicole kendi kendine. Ait olduğunuz yere.</p>

  <p>Üniformalı bir Beyaz Saray uşağı iskemlesine yaklaştı.</p>

  <p>“Bayan Thibodeaux,” diye fısıldadı. “Genel Sekreter yardımcısı Garth McRae, Easter Lily Kameriyesi’nde sizi bekliyor. Haberiniz olduğunu söyledi.”</p>

  <p>“Ah, evet,” dedi Nicole. “Teşekkür ederim. Ona kahve ya da içki ikram et ve biraz sonra geleceğimi söyle.”</p>

  <p>Uşak çıktı.</p>

  <p>“Janet,” dedi Nicole, “Kongrosian’la yaptığın telefon konuşmasının kasetini tekrar dinletir misin? Ne kadar hasta olduğunu kendim görmek istiyorum; hastalık hastası insanlar söz konusu olduğunda bir türlü emin olamıyorum.”</p>

  <p>“Konuşmada görüntü yok, biliyorsun,” dedi Janet, “Kongrosian yüzüne bir havlu...”</p>

  <p>“Evet, biliyorum,” dedi Nicole rahatsız olmuş tavırla. “Ama onu sadece sesinden bile anlayacak kadar iyi tanıyorum. Gerçekten hasta olduğunda daha içedönük ve ketum oluyor. Eğer sadece kendini acındırıyorsa gevezelik ediyor.” Nicole ayağa kalkınca Kamelya Odası’nın dört bir yanına dağılmış ziyaretçiler de tek harekette ayağa kalktılar. Bu akşam çok ziyaretçi yoktu; saat geç olmuştu, hatta neredeyse gece yarısıydı ve sanatsal yetenek programı çok zayıftı. Bu akşam kesinlikle o muhteşem akşamlardan değildi.</p>

  <p>“Bak ne diyeceğim,” dedi Janet Raimer neşeyle. “Bunlardan, bu Moonraker’lardan daha iyisini bulamazsam...” Asık suratlarla gitarlarını toplamakla meşgul folk şarkıcılarını işaret etti. “Tamamen en iyi Ted Nitz reklamlarından oluşan bir program hazırlarım.”</p>

  <p>Janet pırıl pırıl dişlerini göstererek gülümsedi. Nicole çekindi. Janet bazen haddinden fazla, o akıllı profesyonel kadın oluveriyordu. Çok eğlendirici, çok istikrarlı ve bu güçlü ofisle tamamen bütünleşmiş bir kişiye dönüşüyordu; Janet her zaman kendinden çok emin olabiliyor, bu da Nicole’ü rahatsız ediyordu. Janet Raimer’ı etkilemenin hiçbir yolu yoktu. Janet için hayattaki her şeyin bir çeşit oyuna dönüşmüş olmasına şaşmamak gerekti.</p>

  <p>Ölü folk şarkıcılarının yerine sahneye başka bir grup çıktı. Nicole programa göz attı. Bunların adı Las Vegas String Quartet’ti; az sonra o gösterişli isimlerine karşın Haydn çalacaklardı. Gidip Garth’ı görsem mi acaba, diye düşündü Nicole. Başa çıkmak zorunda olduğu sorunlar yanında Haydn fazla ince duruyordu. Fazla süslüydü ve olması gerektiği kadar gerçek değildi.</p>

  <p>Goering’i buraya getirdiğimizde sahneye bir sokak bandosu çıkarıp Bavyera askeri marşları çaldırırız, diye geçirdi aklından. Bunu Janet’a söylemeyi unutmamalıyım. Ya da belki bir parça Wagner. Naziler Wagner’e bayılıyordu, değil mi? Evet, bundan emindi. Üçüncü Reich ile ilgili tarih kitapları okuyordu; Dr. Goebbels güncesinde Nazi yetkililerinin <i>The Ring</i>’in gösterimini nasıl huşu içinde izlediklerini yazmıştı. Yoksa <i>Meistersinger</i> miydi? Bandoya <i>Parsifal</i>’den de parçalar çaldırırız diye düşündü gizli bir heyecanla. Marş olarak elbette. Bir tür proktolojik versiyon, tam Üçüncü Reich’ın üstinsanlarına uyacak tarzda.</p>

  <p>24 saat içinde von Lessinger teknisyenleri 1944’e gidiş için gereken bağlantıları kurmuş olacaklardı. Tuhaf ama belki yarın bu saatlerde Hermann Goering, Beyaz Saray arabulucuları ile zayıf, nazenin ve yaşlı Çavuş Tucker Behrans aracılığıyla kendi zamanından alınıp buraya, bu çağa getirilmiş olacaktı. Çavuş Behrans, canlı, özgün ve nefes alan bir varlık olması dışında, pratikte bir der Alte’ydi, yalnızca bir simulakrum değil yani. En azından Nicole böyle biliyordu. Bazen Nicole’e, Karp u. Sohnen Werke ile iş birliği yapan A. G. Chemie’den oluşan bir kartelin yarattığı, tamamen suni varlıklarla donatılmış bir çevrenin merkezindeymiş gibi geliyordu. Kartelin <i>eratz realite</i>’ye bağlılığı... bu Nicole’e göre çok ağırdı. Yıllar süren bağlantılardan sonra onda bir çeşit korku türemişti.</p>

  <p>“Bir randevum var,” dedi Janet’a. “İzninle.” Ayağa kalkıp Kamelya Odası’ndan çıktı; Garth McRae’nin beklediği Easter Lily Kameriyesi’ne yürürken peşinde iki NP vardı.</p>

  <p>Garth kameriyede, Nicole’ün üniformasından anladığı kadarıyla, üst düzey polislerden yüksek rütbeli biriyle oturuyordu. Adamı tanımıyordu. Görünen o ki Garth ile birlikte gelmişti; iki adam Nicole’ün geldiğinden habersiz, alçak sesle konuşuyordu.</p>

  <p>“Karp und Sohnen’e haber verdin mi?” diye sordu Nicole, Garth’a.</p>

  <p>İki adam birden saygı ve dikkatle ayağa kalktı. “Ah, evet Bayan Thibodeaux,” diye yanıt verdi Garth. “En azından Anton Karp’a Rudi Kalbfleisch simulakrumunun yakın zamanda sonlandırılacağını bildirdim. Sadece bir sonraki simulakrumun başka kanallar aracılığıyla yaptırılacağını henüz söylemedim.”</p>

  <p>“Neden?” diye sordu Nicole.</p>

  <p>Garth yanındakine baktı. “Bayan Thibodeaux, bu beyefendi, yeni NP üyesi Wilder Pembroke. Kendisi bana, Karp und Sohnen’in üst düzey yöneticilerinin gizli bir toplantı yapıp yeni der Alte’nin başka bir şirkete yaptırılması olasılığını tartıştıklarını bildirdi.” Garth, “NP’nin Karp’ta çalışan birkaç adamı var, doğal olarak bunu söylemeye bile gerek yok,” diye devam etti.</p>

  <p>Nicole polis memuruna “Karp şimdi ne yapacak?” diye sordu.</p>

  <p>“Şirket, halka der Altelerin birer makine olduklarını ve son canlı der Alte’nin elli yıl önce yaşadığını açıklayacak.” Pembroke gürültüyle öksürdü, çok huzursuz görünüyordu. “Bu yasanın bariz şekilde çiğnenmesi elbette. Böyle bir bilgi devlet sırrı niteliği taşır ve <i>Be</i>’lere açıklanamaz. Anton Karp da, babası Felix Karp da bunun farkındalar; toplantıda bunun yasal boyutlarını da konuştular. Kendileri ve şirket yönetimindeki herkesin kovuşturulacağını biliyorlar.”</p>

  <p>“Ve buna rağmen vazgeçmiyorlar?” dedi Nicole, demek ki haklıymışız, <i>Karplar gerçekten</i> çok güçlüler,<i> </i>dedi kendi kendine. Gerçekten de gereğinden fazla özerkliğe sahipler. Savaşmadan bundan vazgeçmeyecekler.</p>

  <p>“Kartel çevrelerindeki üst düzey yöneticiler sağlam adamlar,” dedi Pembroke. “Onlar belki son gerçek Prusyalılar. Bu konuda bir karar vermeden önce Başsavcı kendisiyle görüşmenizi rica etti; devletin Karp’a açacağı davanın ana hatlarını size aktarmaktan memnuniyet duyacağını ve pek çok hassas konuyu görüşmek için sabırsızlandığını bildirdi. Genel olarak, Başsavcı her an harekete geçmeye hazır. Emir alır almaz. Ancak...” Pembroke Nicole’ün yanındakilere baka. “Edindiğim tüm bilgiler ışığında, bana göre Kartel sistemi bir bütün olarak yok edilemeyecek kadar büyük, sağlam yapılandırılmış ve birbirine kenetlenmiş. Ona karşı harekete geçmektense yerine başka bir şey ikame edilebilir. Bana böylesi daha uygun geliyor. Ve daha akla yakın.”</p>

  <p>Nicole, “Bu benim bileceğim iş,” diye yanıt verdi.</p>

  <p>Garth McRae ve Pembroke başlarıyla onayladılar.</p>

  <p>“Bunu Maxwell Jamison ile görüşeceğim,” dedi Nicole nihayet. “Max’ın, der Alte ile ilgili bu bilginin <i>Be</i>’ler, yani sırrı bilmeyen halk tarafından nasıl karşılanacağına dair açık bir fikri vardır. Ben nasıl tepki vereceklerini bilmiyorum. İsyan mı ederler, yoksa komik mi bulurlar? Kişisel olarak bu durumu komik buluyorum. Eminim ki, kartelde çalışan bir işçi ya da devlet memuru olsaydım bu bana komik gelirdi. Bana katılıyor musunuz?”</p>

  <p>İki adam da gülümsemedi, gergin ve ciddiydiler.</p>

  <p>“Bence bu bilginin açığa çıkarılması toplumsal yapımızı darmadağın eder,” dedi Pembroke.</p>

  <p>“Ama bu <i>gerçekten</i> komik,” diye üsteledi Nicole. “Öyle değil mi? Rudi, kartel sisteminin yarattığı bir şey, bir kukla; buna karşın AABD’nin zirvesindeki seçilmiş yönetici. Bu insanlar ona ve elli yıl öncesine kadar da diğerlerine oy verdiler, üzgünüm ama işte bu komik; bu duruma başka sıfat bulamayız.” Nicole gülüyordu; bu Geheimnis’i, devlet sırrını bilmiyor olmak ve birden bunu öğrenmek onun için çok fazlaydı. “Sanırım dosdoğru hareket edeceğim,” dedi Garth’a. “Evet, kararımı verdim, yarın sabah Karp Werke’yi ara. Doğrudan Anton ve Felix ile görüş. Diğer konuların yanı sıra, <i>Be</i>’lere karşı bize ihanet ederlerse onları derhal tutuklayacağımızı bildir. NP’nin onlara karşı harekete geçmeye hazır olduğunu da söyle.”</p>

  <p>“Peki, Bayan Thibodeaux,” dedi Garth karanlık bir sesle.</p>

  <p>“Bu durumu da gözünüzde o kadar büyütmeyin,” dedi Nicole, “Karplar gerçekten çok ileri gidip Geheimnis’i açıklarlarsa yine de ayakta kalırız... Bence yanılıyorsunuz; bu hiç de mevcut yapının sonu demek değil.”</p>

  <p>Garth yanıt verdi: “Bayan Thibodeaux, Karplar bu bilgiyi açıklarsa, <i>Be</i>’ler ne tepki verirlerse versinler, <i>bir daha asla yeni bir der Alte olmaz.</i> Yasal açıdan da konuşmak gerekirse, otoriteniz sadece der Alte’nin karısı olduğunuz sürece mevcut. Aslında insanların bunun hatırlaması o kadar kolay değil çünkü...” Garth bir an duraksadı.</p>

  <p>“Söyle,” dedi Nicole.</p>

  <p>“Çünkü herkes, hem <i>Be</i>’ler hem <i>Ge</i>’ler, toplumdaki en yüksek otoritenin siz olduğunuzun farkında. Bu yüzden bir şekilde, doğrudan olmasa da sizin halkın çoğunluk oyuyla buraya geldiğiniz efsanesini canlı tutmak gerek.”</p>

  <p>Bir sessizlik oldu.</p>

  <p>Pembroke sonunda, “Belki de NP, Karplar ellerindeki hükümet belgelerini açığa çıkarmadan önce harekete geçmeli. Böylece onları ellerindeki iletişim aracından etmiş oluruz,” dedi.</p>

  <p>“Tutuklansalar bile, Karplar en azından bir medya kuruluşuna ulaşabilirler. Bu gerçeği göz önünde bulundursan iyi olur,” dedi Nicole.</p>

  <p>“Ama tutuklanırlarsa saygınlıkları...”</p>

  <p>“Tek çözüm,” dedi Nicole düşünceli bir şekilde, biraz da kendi kendine konuşur gibi, “bu toplantıya katılan şirket çalışanlarını, yani karteldeki tüm <i>Ge</i>’leri, sayıları ne olursa olsun, öldürmek. Hatta bu sayı yüzleri bulsa bile.” Başka deyişle bir temizlik, dedi kendi kendine. İnsanların büyük devrimler sırasında tanık oldukları türden bir temizlik.</p>

  <p>Bu düşünce Nicole’ü korkuttu.</p>

  <p>“Nacht und Nebel,” diye mırıldandı Pembroke.</p>

  <p>“Ne dedin?” diye sordu Nicole.</p>

  <p>“Hükümetin cinayetle görevli gizli ajanları için kullanılan bir Nazi terimi.” Sakince Nicole’e baktı. “Gece ve sis yani. Onlar ek birlikti. Canavarlar. Elbette bizim polisimizin, NP’nin bununla ilgisi yok. Üzgünüm; askerlerle birlikte hareket etmek zorunda kalacaksınız, bizimle değil.”</p>

  <p>“Şaka yapıyordum,” dedi Nicole.</p>

  <p>İki adam dikkatle ona baktılar.</p>

  <p>“Artık öyle temizlikler yok,” dedi Nicole, “Üçüncü Dünya Savaşı’ndan beri olmadı. Bunu biliyorsunuz. Artık katliamlar için çok modern, çok uygarız.”</p>

  <p>Pembroke, kaşları çatık, dudakları sinirden titrer halde konuştu: “Bayan Thibodeaux, von Lessinger çalışanları Goering’i getirdiklerinde, yanında bir yedek birlik getirmelerini sağlayabilirsiniz belki. Karplarla yüz yüze çatışmada sorumluluğu alıp sonra Barbar dönemlerine geri dönebilirler.”</p>

  <p>Nicole ağzı açık kaldı.</p>

  <p>“Çok ciddiyim,” dedi Pembroke hafif kekeleyerek. “Karpların ellerindeki bilgiyi halka açıklamalarından çok daha iyi olur, en azından bizim için. Bu en kötü seçenek doğal olarak.”</p>

  <p>“Katılıyorum,” dedi Garth McRae.</p>

  <p>“Bu saçmalık,” diye yanıt verdi Nicole.</p>

  <p>Garth McRae araya girdi: “Öyle mi? Von Lessinger yöntemiyle özel olarak yetiştirilmiş suikastçılara ulaşıyoruz ve sizin de belirttiğiniz gibi çağımızda böyle profesyoneller yok. Söz konusu olan bir iki kişinin mi ortadan kaldırılacağı, yoksa yüzlercesinin mi? Bence bu sayı şirketin yönetim kuruluyla sınırlı tutulabilir. Belki sekiz adam, fazlası değil.”</p>

  <p>Pembroke hevesle ekledi: “Ve bu sekiz adam, Karp’ın en üst düzey yöneticileri, kesinlikle suçlu; bilinçli olarak toplanıp yasal hükümete karşı komplo kurdular. Eyüp’ün Oğulları ile aynı saftalar. Şu Bertold Goltz ile. Her akşam siyah papyon takıp yıllanmış şarap içseler, sokaklarda, bataklıklarda kavga çıkarmsalar bile.”</p>

  <p>Nicole alaycı bir ses tonuyla yanıtladı: “Bu durumda biz de suçlu oluyoruz. Çünkü bu hükümet (az önce belirttiğin gibi) işin başına hileyle geçmiş. Hem de en büyük hileyle.”</p>

  <p>Garth, “Ama bu hükümet yasal,” dedi. “Sahtekâr olsa da olmasa da. Üzerine konuştuğumuz bu hile, halk için en iyisi. Buna, kartel sisteminin yaptığı gibi insanları sömürmek için başvurmuyoruz. İnsanların sırtından para da kazanmıyoruz.”</p>

  <p>Nicole içinden, işte kendimizi böyle kandırıyoruz, diye geçirdi.</p>

  <p>Pembroke saygıyla konuştu: “Az önce Başsavcıyla görüştüm, onun da kartellerin büyüyen gücüne dair ne düşündüğünü biliyorum. Epstein kartellerin yok edilmeleri gerektiğini söylüyor. Bu çok önemli!”</p>

  <p>“Belki kartellere biraz çok önem veriyorsun, ben o kadar önemsemiyorum. Belki Hermann Goering’in buraya gelmesini beklesek ve onun fikrini alsak daha iyi olur,” dedi Nicole.</p>

  <p>İki adam ağızları açık ona bakıyorlardı.</p>

  <p>“Ciddi değilim,” dedi Nicole. <i>Ya da ciddi miydi</i>? Kendisi de bilmiyordu ki. “Her şeyden önce, Gestapo’yu Goering kurmuştu.”</p>

  <p>Pembroke gururlu bir ifadeyle, “Bunu asla onaylamıyorum,” dedi.</p>

  <p>Nicole, “Ama yönetimde değilsin,” diye yanıtladı. “Teknik olarak Rudi yönetimde. Yani ben. Seni bu konuda istediğime uygun hareket etmeye zorlayabilirim. Sen de böyle hareket etmeye zorunlusun... tabii Eyüp’ün Oğulları’na katılıp sokaklarda taş atarak marşlar söyleyip yürüyüşlere katılmayacaksan.”</p>

  <p>Hem Garth McRae hem de Pembroke huzursuz görünüyordu. Ayrıca açıkça mutsuz da.</p>

  <p>“Korkmayın,” dedi Nicole. “Politik gücün asıl temeli nedir, biliyor musunuz? Silahlar ya da askerler değil, insanlara yapmalarını istediğiniz şeyi yaptırabilmektir. Her ne yolla olursa olsun. NP’ye istediğimi yaptırabileceğimi biliyorum; siz kişisel olarak ne hissederseniz hissedin. Hermann Goering’e de istediğimi yaptırabilirim. Yaptığı şey Goering’in değil, benim kararım olacaktır.”</p>

  <p>Pembroke hemen araya girdi. “Umarım Goering’i yönetmek konusunda dedikleriniz doğrudur. Son derece kişisel olarak, geçmişle yapılan tüm bu deneylerden korktuğumu kabul ediyorum. Baraj kapaklarını açıyor olabilirsiniz. Goering bir soytarı değildir.”</p>

  <p>“Bunun tamamen farkındayım,” dedi Nicole. “Lütfen bana akıl vermeye kalkmayın, Bay Pembroke. Bu sizin işiniz değil.”</p>

  <p>Pembroke birden kızardı, bir süre sessiz kaldıktan sonra alçak sesle konuştu: “Özür dilerim. Şimdi, sizin için de uygunsa Bayan Thibodeaux, başka bir konuya geçmek istiyorum. Konu, AABD’nin son psikanalisti, Dr. Egon Superb. NP’nin ona çalışma izni vermesiyle ilgili olarak...”</p>

  <p>“Bu konuda bir şey duymak istemiyorum,” dedi Nicole. “Sadece işini yapmanı istiyorum. Bilmen gerekir, McPhearson Yasası’nı asla onaylamadım. Bu yüzden tamamen uygulanmadığı sürece buna karşı çıkmamı bekleyemezsin.”</p>

  <p>“Söz konusu hasta...”</p>

  <p>“Lütfen,” dedi Nicole sert bir sesle.</p>

  <p>Pembroke ruhsuz bir ifadeyle, umursamadığını belli ederek sustu.</p>
</body>
</html>