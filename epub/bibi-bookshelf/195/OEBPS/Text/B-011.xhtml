<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/BiNCOL.css" type="text/css" rel="stylesheet"/>
</head>
<body>
  <h1>. XI .</h1>

  <p><span class="ilkharf"><b>N</b></span>at Flieger tembel tembel otururken Chupper’ların etnik müzikleri olup olmadığını merak etti. EME, her zamanki tarafsız duruşuyla bununla ilgilenirdi. Fakat buradaki görevleri bu değildi, şimdi önlerinde Richard Kongrosian’ın evi duruyordu. Ev açık yeşil, üç katlı, ahşap bir binaydı; ön bahçede kahverengi, yaşlı, budanmamış bir palmiye vardı.</p>

  <p>Fakat Goltz demişti ki...</p>

  <p>“İşte geldik,” diye mırıldandı Molly.</p>

  <p>Eski taksi yavaşladı, kararsız bir gürültü, bir sürtünme sesi çıkarıp durdu. Bir durağa yanaşmıştı, sessizlik oldu. Nat uzaktan gelen rüzgârın ağaçlar arasında eserken çıkardığı sesle sis gibi yağan yağmurun hafif pıtırtısının ortak ritmini dinliyordu: yağmur her yere düşüyordu, taksinin üzerine, yeşilliklere, çoğu kırılmış küçük kare pencereleri ve katranlı kâğıt kaplı güneşliği olan terk edilmiş eski ahşap eve.</p>

  <p>Jim Planck bir Corina <i>corona</i> yakıp, “Hiç yaşam belirtisi yok,” dedi.</p>

  <p>Haklıydı. Bu durumda Goltz da haklıydı.</p>

  <p>Molly hemen, “Bence asla ele geçiremeyeceğimiz bir şey peşinde koşuyoruz,” dedi. Taksinin kapısını açıp dışarı hopladı. Ayakları altındaki toprak ezilerek çöküyordu, vıcık vıcıktı. Yüzünü buruşturdu.</p>

  <p>“Chupper’lar,” dedi Nat. “Chupper’ların müziğini kaydedebiliriz. Varsa elbette.” O da taksiden indi, Molly’nin yanına gitti; birlikte büyük, eski eve bakıyorlardı, kimse konuşmuyordu.</p>

  <p>Melankolik bir sahneydi kuşkusuz. Nat elleri ceplerinde, eve yürüdü. Fulya ve kamelyalar arasında ilerleyen çakıl bir patikaya ayak bastı. Molly de peşinden gitti. Jim Planck arabada kalmıştı.</p>

  <p>“Hadi, artık vazgeçip gidelim,” dedi, açık renk pamuklu bluz ve şort içinde titriyordu.</p>

  <p>Nat beline sarıldı.</p>

  <p>“Bu niçin?” diye sordu Molly.</p>

  <p>“Bir şey için değil. Sadece senden hoşlandığımı fark ettim. Şu anda ıslak ve vıcık vıcık olmayan her şeyden hoşlanabilecek durumdayım.” Sıkı sıkı sarıldı. “Kendini daha iyi hissetmiyor musun?”</p>

  <p>“Hayır,” dedi Molly. “Ya da evet; bilmiyorum.” Rahatsız gibiydi. “Tanrı aşkına şu verandaya çıkıp kapıyı çalar mısın artık!” Kendini geri çekip Nat’i kapıya itti.</p>

  <p>Nat yamulmuş basamakları çıkıp verandaya çıktı, zili çaldı.</p>

  <p>“Hasta gibiyim,” dedi Molly. “Neden?”</p>

  <p>“Rutubet.” Nat basık, insanı sarmalayan bir hava hissediyor, zar zor nefes alıyordu. Bu havanın kayıt aletine, Ganymedli yaşam formuna ne yapacağını merak etti; alet nemi severdi, belki iyice serpilirdi. Hatta Ampek F-a2 burada kendi kendine bile yaşayabilir, yağmur ormanında tek başına hayatta kalabilirdi. Bu çevre bize Mars’tan bile yabancı, diye düşündü. İnsanı kendine getiren bir düşünceydi, Mars ve Tijuana, Jenner ve Tijuana’dan daha yakındı. Ekolojik olarak elbette.</p>

  <p>Kapı açıldı. Üzerinde açık yeşil iş önlüğü olan bir kadın kapıda durmuş, sessizce ona bakıyordu, kahverengi gözleri sakin ama sakınımlıydı.</p>

  <p>“Bayan Kongrosian?” dedi Nat. Beth Kongrosian kötü görünmüyordu. Arkadan kurdeleyle toplanmış saçları uzun ve açık kahverengiydi; yirmilerinin sonu ya da otuzlarının başındaydı. Her halükârda zarif ve çok hoş duruyordu. Nat onu saygı ve ilgiyle seyrettiğini fark etti.</p>

  <p>“Kayıt stüdyosundan mısınız?” Sesi alçak, renksiz ve garip şekilde etkisizdi. “Bay Dondoldo arayıp geleceğinizi söyledi. Ne yazık. İsterseniz girebilirsiniz ama Richard evde değil.” Kapıyı ardına kadar açmıştı. “Richard, San Francisco’da, hastanede.”</p>

  <p>Kahretsin, dedi Nat içinden. Ne kötü, ne lanet şans. Molly’ye döndü, sessizce bakıştılar.</p>

  <p>“Lütfen girin,” dedi Beth Kongrosian. “Gitmeden size kahve ya da akşam yemeği falan ikram edeyim, uzun yoldan geldiniz.”</p>

  <p>Nat Molly’ye, “Git Jim’e söyle,” dedi. “Bayan Kongrosian’ın davetini reddedemeyiz, bir fincan kahve içelim.”</p>

  <p>Molly dönüp merdivenlerden indi.</p>

  <p>“Yorgun görünüyorsunuz,” dedi Beth Kongrosian. “Siz Bay Flieger misiniz? Adınızı not almıştım, Bay Dondoldo verdi. Richard burada olsaydı sizinle kayıt yapmaktan çok memnun olurdu, biliyorum; bu yüzden çok yazık oldu.” Nat’i oturma odasına götürdü. Karanlık ve serin bir odaydı, ortalık sepet örgüsünden mobilyalarla doluydu ama hiç olmazsa kuruydu. “İçecek ne alırsınız?” dedi. “Cin tonik içer misiniz? Ya da viski. Buzlu viski alır mısınız?”</p>

  <p>“Sadece kahve içeyim,” dedi Nat. “Teşekkür ederim.” Duvara asılı bir fotoğraf gördü; uzun demir bir salıncaktaki bir adam, kucağında küçük bir bebekle oturuyordu. “Bu oğlunuz mu?” diye sordu, fakat kadın gitmişti.</p>

  <p>Fotoğrafa yakından baktı. Fotoğraftaki bebekte Chupper çenesi vardı.</p>

  <p>Arkasından Molly ve Jim girdiler. Nat el sallayınca ikisi birden resme bakmak için yaklaştılar.</p>

  <p>“Müzik,” dedi Nat. “Acaba Chupper’ların müziği var mı?”</p>

  <p>“Onlar şarkı söyleyemezler,” dedi Molly. “Konuşamayan insan nasıl şarkı söyler?” Resimden uzaklaşarak kollarını birleştirdi, pencereden dışarıdaki palmiyeye bakıyordu. “Ne çirkin bir ağaç.” Nat’e döndü. “Sence de öyle değil mi?”</p>

  <p>“Bence,” dedi Nat, “dünyada her tür için yer vardır.”</p>

  <p>Jim Planck ağzının içinde, “Katılıyorum,” dedi.</p>

  <p>Oturma odasına dönen Beth Kongrosian, Jim Planck ve Molly’ye dönüp “Siz ne alırsınız?” diye sordu. “Kahve? İçecek başka ya da yiyecek bir şey?”</p>

  <p>Birbirlerine baktılar.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Vince Strikerock, Karp u. Sohnen Werke’nin Detroit Şubesi idari binasındaki ofisinde otururken karısı (ya da eski karısı) Julie’den bir telefon geldi. Şimdi yine Julia Applequist olmuştu, ilk tanıştıkları gün gibi.</p>

  <p>Çok çekici fakat bir o kadar endişeli ve şaşkın gözüken Julie, “Vince, lanet olası ağabeyin çekip <i>gitti,</i>” diyordu. Fal taşı gibi açılmış yalvaran gözlerle bakıyordu. “Ne yapacağımı bilmiyorum.”</p>

  <p>Vince bilinçli ve sakinleştirici bir sesle, “Nereye gitti Julie?” dedi.</p>

  <p>“Galiba...” sözcükleri yutuyordu. “Vince sanırım beni terk edip göç etti; göç etmekten konuşuyorduk, ben de istemiyordum; biliyorum, şimdi tek başına gitti. Çok kararlıydı, ancak şimdi anlıyorum. Bu fikri ciddiye almamıştım.” Gözleri yaşardı.</p>

  <p>Vince’in arkasında amiri belirdi. “Herr Anton Karp, Dört Numaralı Suit’te seninle görüşmek istiyor. Mümkün olduğu kadar çabuk.” Adam ekrana bakınca bunun kişisel bir görüşme olduğunu fark etti.</p>

  <p>“Julie,” dedi Vince sarsak hareketlerle, “telefonu kapatmam gerek.”</p>

  <p>“Tamam,” dedi Julie başını sallayarak. “Ama benim için bir şeyler yap. Chic’i bul lütfen. Olur mu? Bir daha senden hiçbir şey istemeyeceğim. Yemin ediyorum. Onu yine görmem gerek.”</p>

  <p>İlişkinizin yürümeyeceğini biliyordum, dedi Vince içinden. Gaddar bir zafer hissi duydu. Çok kötü, güzelim. Çok kötü! Bir hata yaptın; Chic’i tanırım, senin gibi kadınlar onun ödünü koparırlar. Onu o kadar korkuttun ki adam kaçıverdi ve biliyorum, asla durup arkasına bakmaz, artık gitmiş bir kere. Onun yolu tek yönlüdür.</p>

  <p>Yüksek sesle, “Elimden geleni yaparım,” dedi.</p>

  <p>“Teşekkürler Vince,” dedi Julie, ağlayarak soluk alıyordu. “Seni fiilen hâlâ seviyor olmasam da...”</p>

  <p>“Hoşça kal,” diyen Vince telefonu kapadı.</p>

  <p>Biraz sonra asansörde Dört Numaralı Süit’e çıkıyordu.</p>

  <p>Anton Karp onu görür görmez “Herr Strikerock, ağabeyinizin Frauenzimmer Associates adlı küçücük bir firmada çalıştığını duydum. Doğru mu?” dedi. Karp’ın ağır, ciddi suratı yaşadığı gerilimle buruşmuştu.</p>

  <p>“Doğru,” dedi Vince yavaş ve dikkatle. “Ama...” Bir an duraksadı. Eğer Chic göç ettiyse işini bırakmıştır, diye düşündü; işini yanında götüremezdi. <i>Peki, Karp ne istiyordu?</i> Her olasılığı hesaba katıp, gereksiz bir şey söylememek için lafı ağzında geveledi. “Ama, şey, ee...”</p>

  <p>Karp, “Seni oraya götürebilir mi?” diye sordu.</p>

  <p>Vince gözlerini kırpıştırarak, “Ça... çalıştığı binaya mı yani? Ziyaretçi olarak? Yoksa...” Orta yaşlı Alman mühendisin soğuk mavi gözleri ona baktıkça içinde kabaran endişeyi hissedebiliyordu. “Pek anlamadım, Herr Karp,” diyerek lafı ağzında geveledi.</p>

  <p>“Bugün,” dedi Karp kesik ama güçlü bir sesle, “hükümet simulakra sözleşmesini Herr Frauenzimmer ile yaptı. Durumu inceledik, vereceğimiz tepki koşullara bağlı. Bu siparişle birlikte Frauenzimmer’in işleri büyüyecek, yeni müşteriler edinecek. Senin, ağabeyin aracılığıyla, ayarlayabildiğin en kısa süre içerisinde onlarla çalışmanı istiyorum. Mümkünse hemen bugün.”</p>

  <p>Vince bakakaldı.</p>

  <p>“Bir sorun mu var?” diye sordu Karp.</p>

  <p>“Ben... şaşırdım sadece,” diyebildi Vince.</p>

  <p>“Frauenzimmer seni işe alır almaz haber ver, benden başka kimseyle konuşma.” Karp sert hareketlerle burnunu kaşıyarak halı kaplı büyük odada yürüyordu. “Sonra ne yapman gerektiğini bildiririz. Şimdilik bu kadar, Herr Strikerock.”</p>

  <p>“Orada ne iş yaptığım önemli mi?” diye sordu Vince zayıf bir sesle. “Yani işimin ne olduğu önemli mi?”</p>

  <p>“Hayır,” dedi Karp.</p>

  <p>Vince süitten çıktı, çıkar çıkmaz kapı arkasından kapandı. Koridorda tek başına dikilmiş birbirlerine karışıp arapsaçı olmuş düşüncelerini toparlamaya çalışıyordu. Tanrım, diye geçirdi içinden. Frauenzimmer’in fabrikasına çomak sokmamı istiyorlar, bu belli. Sabotaj ya da casusluk, ne fark eder, sonuçta yasal olmayan, NP’yi Karplar yerine benim peşime takacak bir şey.</p>

  <p>Ayrıca öz ağabeyimin işi, dedi kendi kendine.</p>

  <p>Kendini tamamen iktidarsız hissediyordu. Ona her istediklerini yaptırıyorlardı; Karpların yapması gereken tek şey serçe parmaklarını kaldırmak olmuştu.</p>

  <p>Ben de boyun eğeceğim, diye düşündü.</p>

  <p>Ofisine dönüp kapıyı kapattı, kendini koltuğa bıraktı; tek başına sessizce masasında oturdu, puro içip düşünmeye koyuldu. Ellerinin uyuştuğunu fark etti.</p>

  <p><i>Buradan gitmeliyim,</i> dedi içinden. <i>Karp Werke’nin küçük, zavallı, sıradan piyonu olamam</i>, <i>bu beni öldürür.</i> Purosunu söndürdü. <i>Nereye gidebilirim? Nereye?</i> Yardıma ihtiyacım var. Bana kim yardım edebilir?</p>

  <p>Şu doktor vardı. Chic’le birlikte gitmeyi planladıkları.</p>

  <p>Telefonu alıp Karp’ın santralini çevirdi. “Bana Dr. Egon Superb’i bağlayın,” dedi, “şu kalan son psikanalisti.”</p>

  <p>Sonra telefon kulağında umutsuzca beklemeye başladı.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Nicole Thibodeaux, yapacak çok işim var, diye düşünüyordu. Hermann Goering ile hassas ve kurnaz bir uzlaşmaya varmaya çalışıyorum, Garth McRae’ye yeni der Alte sözleşmesini bu sefer Karp’la değil de küçük bir firmayla yapmasını söyledim, Richard Kongrosian bulunursa ne yapacağıma karar vermem gerek, şu McPhearson Yasası, kalan son psikanalist Superb ve yetmezmiş gibi, şimdi bir de bu çıktı. NP’nin bana danışmadan, hatta bana haber bile vermeden verdiği karar, şu Loony Luke’un dükkânlarının gerçekten ortadan kaldırılması.</p>

  <p>Mutsuz bir ifadeyle AABD’de NP’ye katılan tüm polis örgütlerini inceledi. <i>Bu hiç iyi değil,</i> diye düşündü. Luke’u yakalayamıyorum diye ona saldırmanın sorumluluğunu alamam. Tuhaf kaçar.</p>

  <p>Üstelik totaliter bir toplum gibi gözükeceğiz. Varlığını sadece devasa askeri kurumlar ve polisiyle sürdüren bir toplum.</p>

  <p>Wilder Pembroke’a hızla bakıp “Dükkânı bulabildiniz mi? Richard’ın olduğunu varsaydığınız ama sadece varsaydığınız San Francisco’daki dükkânı?” diye sordu.</p>

  <p>“Hayır. Henüz bulamadık.” Pembroke kaygıyla alnını ovuşturuyordu, ağır bir yükün altına girdiği belliydi. “Zaman olsaydı elbette size danışırdım. Ama Mars’a bir gitti mi...”</p>

  <p>“Çocuk gibi Luke’a saldırmak yerine Richard’ı kaybetseydik daha iyiydi!” Luke’a saygı duyuyordu; onu tanıyor, yaptıklarını uzun zamandır biliyordu. Polisten paçayı çok rahat kurtardığına da tanık olmuştu.</p>

  <p>“Karp Werke’den tuhaf bir rapor aldım.” Pembroke belli ki tartışılan konuyu umutsuzca değiştirmeye çalışıyordu. “Frauenzimmer Firmasına girmeye karar verdiler, şey için...”</p>

  <p>“Sonra.” Nicole tehdit dolu bir bakış fırlattı. “Biliyorsun ki hata yaptın. Ben gerçekten, çok derinlerde bir yerde, o dükkânlardan hoşlanıyorum; eğlenceli şeyler. Bunu bir türlü anlayamıyorsun, tam polis kafası var sende. San Francisco birimini ara ve dükkânı buldularsa serbest bırakmalarını söyle. Bulamadılarsa aramayı bıraksınlar. Hepsini geri çağır ve bu olayı unut; Luke’a karşı hareket etmemiz gerektiği zamanı <i>ben bildiririm</i>.”</p>

  <p>“Harold Slezak kabul...”</p>

  <p>“Ülkeyi Slezak yönetmiyor. Bu konuda Rudi Kalbfleisch’ın onayını almamana şaşırdım. Siz NP’lere bu yakışırdı. Senden gerçekten hoşlanmıyorum, seni sıradan buluyorum.” Pembroke geri çekilene kadar ona baktı. “Ee?” dedi, “bir şey söyle.”</p>

  <p>Pembroke gururla, “Dükkânı henüz bulamadılar, o yüzden kimseye zarar gelmedi,” dedi. İletişim aracına dokundu. “Dükkânları aramayı bırakın,” dedi alete doğru. Bu esnada hiç de heybetli durmuyor, hâlâ terliyordu. “Lanet işi bırakın. Evet, doğru, bırakın.” Sistemi kapatıp kafasını kaldırdı.</p>

  <p>“Seni kovmalıyım,” dedi Nicole.</p>

  <p>“Başka bir şey var mıydı, Bayan Thibodeaux?” Pembroke’un sesi odun gibiydi.</p>

  <p>“Hayır. Defol.”</p>

  <p>Pembroke ölçülü, sert adımlarla çıktı.</p>

  <p>Nicole bileğindeki saate bakınca sekiz olduğunu gördü. Bu akşamın programı neydi? Birazdan <i>Beyaz Saray’a Ziyaret</i> programında TV’ye çıkacaktı, bu senenin yetmiş beşinci programı. Janet araya bir şey sıkıştırmış, Slezak da programı ayarlayabilmiş miydi?</p>

  <p>Büyük olasılıkla hayır.</p>

  <p>Beyaz Saray’ın içine, Janet Raimer’ın düzenli ofisine doğru yürüdü. “Bu akşam özel bir şey var mı?” diye sordu Janet’a.</p>

  <p>Janet önündeki notları karıştırıp kaşlarını çattı, “Yalnız biri için heyecan verici diyebilirim, bir Jug gösterisi. Klasik. Duncan Miller; onları Abraham Lincoln’de izlemiştim, harikaydılar.” Umutla gülümsedi.</p>

  <p>Nicole homurdandı.</p>

  <p>“Gerçekten çok iyiler.” Janet’ın sesi ısrarcı olmaya başlamıştı. Hatta emredici. “İnsanı dinlendiriyor, lütfen bir kez dinle. Ya bugün ya yarın, Slezak hangi güne ayarladı bilmiyorum.”</p>

  <p>“Jug gösterileri,” dedi Nicole. “Richard Kongrosian’dan buralara geldik. Artık sahneye Bertold Goltz’u çağırmayı düşünmeye başladım. Barbar Dönem’de milleti Kirsten Flagstad eğlendiriyormuş, düşünsene.”</p>

  <p>“Belki yeni der Alte gelince işler düzene girer,” dedi Janet.</p>

  <p>Nicole ona dikkatle bakarak, “Sen bunu nereden biliyorsun?” diye sordu.</p>

  <p>“Beyaz Saray’daki herkes bunu konuşuyor. Sonuçta...” Janet Raimer biraz öfkeyle, “Ben bir <i>Ge</i>’yim,” dedi.</p>

  <p>“Ne güzel,” dedi Nicole alayla. “O zaman gerçekten çok mutlu bir hayatın vardır.”</p>

  <p>“Yeni der Alte’nin nasıl biri olacağını sorabilir miyim?”</p>

  <p>“Yaşlı,” dedi Nicole. Yaşlı ve yorgun, dedi içinden. Yaşlanmış bir sırık, katı ve resmi, sürekli ahlak üzerine konuşan bir adam; <i>Be</i>’lere itaat duygusu aşılayacak lider tipli birisi. Sistemi bir süre daha işletecek birisi. Ve von Lessinger teknisyenlerine göre <i>son der Alte. </i>En azından büyük olasılıkla. Neden böyle olacağını da bilemiyorlar. Zaman ve tarihin diyalektik güçleri olabilecek en berbat yaratığın yanında. Şu her şeye karışan vahşi Bertold Goltz’un.</p>

  <p>Yine de gelecek kesin değildi ve her zaman beklenmedik, mümkün gözükmeyen şeylere de yer vardı; von Lessinger aracını eline alan herkes bunu anlıyordu... zaman yolculuğu hâlâ gerçek bir bilim dalı değil, sadece sanattı.</p>

  <p>“Adı şey olacak,” dedi Nicole. “Dieter Hogben.”</p>

  <p>Janet kıkırdadı. “Ah, hayır, yapma. ‘Dieter Hogben’, yoksa ‘Hogbein’ mı? Ne yapmaya çalışıyorsun?”</p>

  <p>“Çok gururlu bir adam olacak,” dedi Nicole sert bir sesle.</p>

  <p>Birden arkadan bir ses geldi, dönünce karşısında NP Wilder Pembroke’u gördü. Pembroke sarsılmış ama mutlu görünüyordu. “Bayan Thibodeaux, Richard Kongrosian’ı yakaladık. Dr. Superb’in tahmin ettiği gibi bir hurda dükkânında, Mars’a göç etmek üzereydi. Beyaz Saray’a getirelim mi? San Francisco ekibi emrinizi bekliyor, hâlâ dükkândalar.”</p>

  <p>“Ben giderim,” dedi Nicole anlık bir tepkiyle. İçinden, göç etme fikrinden vaz geçmesini sağlarım, diye geçirdi. Gönüllü olarak. Onu ikna edebileceğimi biliyorum, kaba kuvvete başvurmaya gerek yok.</p>

  <p>“Görünmez olduğunu iddia ediyor,” dedi Pembroke, Nicole ile beraber çatıya giden koridorda yürürken. “Fakat ekip, hiç olmazsa kendilerine göründüğünü bildirdi.”</p>

  <p>“Richard’ın sanrılarından biri daha,” dedi Nicole. “Bu konuyu halletmemiz gerekecek; ona görünür olduğunu söyleyeceğim, işte o kadar.”</p>

  <p>“Ve kokusu...”</p>

  <p>“Ah, kahretsin,” dedi Nicole. “Bıktım artık hastalıklarından. Hastalık hastası saplantıları içinde kendi kendini şımartmasından da bıktım. Devletin tüm gücünü, büyüklüğünü ve yetkisini kullanarak, ona bu uydurma hastalıklardan vazgeçmesi gerektiğini açıkça bildireceğim.”</p>

  <p>Pembroke düşünceli bir sesle, “Acaba işe yarar mı?” diye sordu.</p>

  <p>“İtaat edecek tabii,” dedi Nicole. “Başka seçeneği yok, tüm sorun bu; bunu ondan istemeyeceğim, bunu <i>emredeceğim</i>.”</p>

  <p>Pembroke Nicole’e baktı, sonra omuzlarını silkti.</p>

  <p>“Bununla çok zaman kaybettik,” dedi Nicole. “Koksun kokmasın, görünsün görünmesin, Kongrosian Beyaz Saray çalışanlarından biridir; programda görevini yerine getirip sahneye çıkmak zorunda. Mars’a, Franklin Aimes’e ya da Jenner’a kaçıp gidemez.”</p>

  <p>“Evet, efendim,” dedi Pembroke boşluğa bakarak, kendi karışık düşüncelerine dalmıştı.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Ian Duncan San Francisco’daki Üç Numaralı Dükkân’a vardığında Al’i uyarmak için geç kaldığını fark etti. NP çoktan gelmişti; park edilmiş polis arabaları ve dükkân etrafında gezinen gri kıyafetli NP’leri gördü.</p>

  <p>“Burada ineceğim,” dedi otomatik taksiye. Dükkândan bir bina gerideydi, yeterince yakın sayılırdı.</p>

  <p>Taksiye ücretini verip bezgin şekilde dışarı adımını attı. Yapacak başka şeyi olmayan küçük bir meraklı grubu toplanmıştı, Ian Duncan da onlara katıldı. Kafasını uzatıp NP’lere bakmaya çalışıyor, neden orada olduklarını merak ediyormuş gibi yapıyordu.</p>

  <p>Ian’ın yanındaki adam, “Ne olmuş?” diye sordu. “Henüz bu dükkânları kapatmayacaklarını sanıyordum. Sandım ki...”</p>

  <p>“Hükümpol’de bir değişiklik oldu sanırım,” dedi Ian’ın solundaki kadın.</p>

  <p>“<i>Hükümpol.</i>”<i> </i>diye tekrarladı adam, anlamamış gibiydi.</p>

  <p>“Bir <i>Ge</i> terimi,” dedi kadın kibirli bir ifadeyle. “Hükümet politikası.”</p>

  <p>“Ha,” dedi adam. Uysalca başını salladı.</p>

  <p>Ian ona dönüp, “Artık bir <i>Ge</i> terimi biliyorsun,” dedi.</p>

  <p>“Öyle.” Adam başını kaldırdı. “Bir terim biliyorum.”</p>

  <p>“Ben de bir zamanlar bir <i>Ge</i> terimi biliyordum,” dedi Ian. Ofisin içinde Al’i görmüştü, iki NP’nin karşısında oturuyordu. Başka bir adam Al’in yanındaydı, aslında iki adam yanındaydı. Ian bir tanesinin Richard Kongrosian olduğunu fark etti. Diğerini de tanımıştı: Abraham Lincoln’deki komşularından biriydi, en üst katta oturan Bay Chic Strikerock’tu bu. Ian onunla toplantılarda ve kafeteryada pek çok kez karşılaşmıştı. Kardeşi Vince şu anda binanın kimlik denetleyicisiydi. “Bildiğim terim,” diye mırıldandı, “<i>allost</i>’tu.”</p>

  <p>“<i>Allost</i> da ne demek?” diye sordu yanındaki adam.</p>

  <p>“Her şeyi kaybettik, demek,” dedi Ian.</p>

  <p>Bu ifade yaşanan ana çok uygun düşüyordu. Belli ki Al tutuklanmıştı, ayrıca Strikerock ile Kongrosian da ama Ian onlarla ilgilenmiyordu. Duncan Miller ile Klasik Jug’ı düşünüyordu, Al yeniden çalmaya karar verdiğinde önlerinde uzanan ve şimdi kesin olarak yeniden tıkanan yolu, geleceği düşünüyordu. Bunu tahmin etmem gerekirdi, dedi içinden. Bunu, tam Beyaz Saray’a gidecekken NP’nin araya girip Al’i tutuklayacağını tahmin etmeliydim. Bu, ömrüm boyunca beni takip eden kötü şans. Neden şimdi yakamı bıraksın?</p>

  <p>Eğer Al’i tutuklarlarsa beni de tutuklarlar, diye düşündü.</p>

  <p>Toplanan insanlar arasından geçerek dükkân girişine adımını attı ve en yakındaki NP’ye yaklaştı.</p>

  <p>“Geri çekil,” dedi gri kıyafetli adam onu iterek.</p>

  <p>“Beni de götürün,” dedi Ian. “Ben de bu işin içindeyim.”</p>

  <p>NP ona baktı. “Geri çekil dedim.”</p>

  <p>Ian, NP’nin kasıklarına bir tekme attı.</p>

  <p>NP küfrederek ceketinin içinden tabancasını çıkardı. “Lanet herif, seni tutukluyorum!” Yüzünün rengi yeşile döndü.</p>

  <p>Daha yüksek rütbeli bir NP yanlarına gelip, “Burada neler oluyor?” diye sordu.</p>

  <p>“Bu geri zekâlı kasıklarıma tekme attı,” dedi birinci NP, tabancasını Ian Duncan’a doğru tutuyor, bir yandan kasılıyordu.</p>

  <p>Üst rütbeli NP Ian’a, “Tutuklusun,” dedi.</p>

  <p>“Biliyorum,” dedi Ian başını sallayarak. “Tutuklanmak istiyorum. Nihayet bu zulüm bitecek.”</p>

  <p>“Ne zulmü be sersem?” dedi üst rütbeli NP. “Senin kafan bayağı karışmış. Hapiste kendine gelirsin.”</p>

  <p>Dükkân içindeki ofisten Al çıktı, ciddi bir yüz ifadesiyle yanlarına geldi. “Sen ne yapıyorsun burada?” diye sordu Ian’a. Onu gördüğüne memnun olmuşa benzemiyordu.</p>

  <p>“Ben de Bay Kongrosian, Chic Strikerock ve seninle geliyorum. Beni bırakamazsınız. Burada bana göre bir şey yok.”</p>

  <p>Al bir şey söylemek için ağzını açtığı anda, parlak gümüş-sarı renklerde bir hükümet mekiği tepelerinde belirdi ve gürültüyle inmeye başladı. NP’ler herkesi uzaklaştırdı; Ian, Al ile birlikte dükkânın köşesine itelendiğini fark etti, hâlâ kasıklarını tekmelediği birinci NP’nin karanlık gözetimi altındaydı.</p>

  <p>Mekik inince içinden genç bir kadın çıktı. Bu Nicole Thibodeaux’ydu. Ve çok güzeldi, zayıf ve güzel. Luke yanılmıştı ya da yalan söylüyordu. Ian ağzı açık onu seyrederken Al şaşkınlıktan donmuş gibi kısık sesle bir şeyler mırıldanıyordu: “Nasıl olur? Hayret bir şey, burada ne işi var?”</p>

  <p>Nicole, çok üst düzey NP’lerle birlikte ofise ilerledi, merdivenden çıktı, içeri girip Richard Kongrosian’a yanaştı.</p>

  <p>“İstediği o,” dedi Al yanında duran Ian Duncan’a. “Piyanist. Bütün sorun bundan ibaret.” Funda kökünden yapılmış Cezayir piposuyla bir Sail tütünü kesesi çıkardı. “İçebilir miyim?” diye sordu NP’ye.</p>

  <p>“Hayır.”</p>

  <p>Al piposuyla tütününü geri koydu, düşünceli bir sesle, “Şuna bak, buraya, Üç Numaralı Hurda Dükkânı’na geliyor. Bunu hayal bile edemezdim,” dedi. Birden Ian’ı omuzlarından tutup sert bir hareketle sıktı. “Yanına gidip onunla tanışacağım.” NP engelleyemeden dükkâna koşmaya başladı, park edilmiş araçların arasından geçip bir saniye içinde kayboldu. NP bir şey yapamamasına küfredip Ian’ı tabancasıyla dürttü.</p>

  <p>Az sonra Al, Nicole’ün Richard Kongrosian’la birlikte olduğu ofisin kapısında beliriverdi. Kapıyı açıp içeri girdi.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Al kapıyı açtığında Richard Kongrosian, “Ama çalamam, felaket kokuyorum!” diyordu. “Bana çok yaklaştın Nicole, lütfen tatlım, Tanrı aşkına biraz ileride dur!” Kongrosian geri çekilip kafasını kaldırınca Al’i gördü, yalvaran bir sesle, “Neden aracı tanıtacağım diye o kadar zaman harcadın? Neden hemen çekip gitmedik?” diye sordu.</p>

  <p>“Üzgünüm,” dedi Al. Nicole’e dönüp, “Ben Al Miller. Bu dükkânın işletmecisiyim,” dedi. Elini uzattı. Nicole uzanan eli görmezden geldi ama ona bakıyordu. “Bayan Thibodeaux,” dedi Al, “bırakın, adam gitsin. Onu durdurmayın. Eğer istiyorsa, göç etme hakkı var. İnsanları odundan kölelere dönüştürmeyin.” Aklına gelen tek şey buydu, bir anda ağzından çıktı ve bir sessizlik oldu. Luke ne kadar yanılmıştı. Nicole, Al’in hayal bile edemeyeceği kadar güzeldi, bir kez uzaktan gördüğü anın doğruluğunu kanıtlıyordu.</p>

  <p>Nicole Al’e, “Bu seni ilgilendirmez,” dedi.</p>

  <p>“İlgilendirir,” dedi Al. “Sonuçta adam benim müşterim.”</p>

  <p>Chic Strikerock araya girdi. “Bayan Thibodeaux, bu benim için bir onur, büyük bir...” Sesi çatallandı, yutkundu, titriyordu. Konuşmasını sürdüremedi. Nicole’den uzaklaşıp sanki kapatma düğmesine basmışlar gibi sessizliğe gömüldü. Al adamdan iğrendi.</p>

  <p>“Ben hasta bir adamım,” diye mırıldandı Kongrosian.</p>

  <p>“Richard’ı alın,” dedi Nicole yanındaki üst düzey NP’ye. “Beyaz Saray’a dönüyoruz.” Al’e döndü: “Küçük dükkânın açık kalacak, seninle ilgilenmiyoruz. Belki başka zaman...” Al’e baktı, bakışı kötü değildi, kendisinin de dediği gibi, ilgisiz bir bakıştı.</p>

  <p>Gri üniformalı üst düzey NP Al’e, “Geri çekil,” dedi. “Çıkıyoruz.” Kongrosian’ı kolundan tutup Al’in yanından geçti, sert ve ciddiydi. Nicole ikisinin ardından çıktı, elleri leopar desenli uzun mantosunun ceplerindeydi. Düşünceli görünüyordu, sessizleşmişti. Düşüncelerine dalıp gitmiş gibiydi.</p>

  <p>Kongrosian bir kez daha, “Ben hasta bir adamım,” dedi.</p>

  <p>Al Nicole’e, “Bir imzanızı alabilir miyim?” dedi. Bilinçaltından gelen saçma bir tepkiydi. Amaçsız ve gereksizdi.</p>

  <p>“Ne?” Nicole şaşkınlıkla baktı. Sonra bembeyaz dişlerini gösterip bir kahkaha attı. “Tanrım,” dedi, sonra da NP ve Richard Kongrosian’ın ardından ofisten çıktı. Al, Chic Strikerock’la birlikte içeride kalmıştı, Chic hâlâ kendini anlatabilecek doğru sözleri bulmaya çalışıyordu.</p>

  <p>“Sanırım imzasını alamayacağım,” dedi Al, Strikerock’a.</p>

  <p>“O... onun hakkında ne düşünüyorsun?” dedi Strikerock kekeleyerek.</p>

  <p>“Çok güzel,” dedi Al.</p>

  <p>“Evet,” dedi Strikerock. “İnanılmaz, onu göreceğimi tahmin bile edemezdim, gerçek hayatta yani. Sence de bu bir mucize değil mi?” Pencereye yürüyüp NP kodamam ve Richard Kongrosian ile mekiğe ilerleyen Nicole’ü seyretti.</p>

  <p>“O kadına âşık olmak çok kolay,” dedi Al. O da kadını seyrediyordu. Bu yüzden herkes ona âşıktı, NP kalasları bile. Çok, çok kolay, diye düşündü Al. Üstelik onu tekrar görecekti, o ve Ian, karşısında Jug’larını çalacaklardı. Bir değişiklik var mıydı? Hayır. Nicole kimsenin tutuklanmayacağını özellikle söylemişti, NP’nin kararını değiştirmişti. Dükkânı açıktı. NP’ler de gideceklerdi.</p>

  <p>Piposunu yaktı.</p>

  <p>Ian Duncan yanına gelip, “Ee, Al, Nicole sana bir araç satışına mal oldu,” dedi. Nicole’ün emriyle Ian da serbest bırakılmıştı.</p>

  <p>“Bay Strikerock yine de alacak. Değil mi Bay Strikerock?”</p>

  <p>Bir an sessiz kaldıktan sonra Bay Strikerock “Hayır, kararımı değiştirdim,” dedi.</p>

  <p>“Kadının gücü,” dedi Al. Yüksek sesle küfretti. Hem de müstehcen bir küfürle.</p>

  <p>Chic Strikerock, “Yine de teşekkür ederim,” dedi. “Belki başka zaman yine görüşürüz. Bu konuyla ilgili.”</p>

  <p>“Sen bir aptalsın,” dedi Al. “O kadın yüzünden göç etmekten korktuğun için.”</p>

  <p>“Belki öyleyim,” dedi Chic başını sallayarak.</p>

  <p>Onu mantıklı düşünmeye zorlamak boşunaydı. Al bunu anlayabiliyordu, Ian da. Nicole bir göçü daha engellemişti ve bunun tadını çıkarmak için burada bile değildi, ilgilenmiyordu bile. “İşine geri mi dönüyorsun?” dedi Al.</p>

  <p>“Evet,” dedi Strikerock başıyla onaylayarak. “Sıkıcı rutine dönüyorum.”</p>

  <p>“Bir daha asla bu dükkâna gelmezsin,” dedi Al. “Bu tüm hayatın boyunca elde edeceğin tek ve son kaçış şansın.”</p>

  <p>“Belki de öyle,” dedi Chic tekrar, suratsız bir ifadeyle kafasını sallıyor ama hiç hareket etmiyordu.</p>

  <p>“İyi şanslar,” dedi Al iğneleyen bir ifadeyle, Chic’in elini sıktı.</p>

  <p>“Teşekkürler,” dedi Chic, yüzünde hiçbir gülümseme yoktu.</p>

  <p>“<i>Neden</i>?” diye sordu Al. “Seni neden bu kadar etkilediğini söyleyebilir misin?”</p>

  <p>“Söyleyemem,” dedi Strikerock. “Bu bir duygu. Düşünce değil. Mantıklı bir şey de değil.”</p>

  <p>Ian Duncan Al’e dönüp, “Bunu sen de hissettin,” dedi. “Seni izledim. Yüzündeki ifadeyi gördüm.”</p>

  <p>“Tamam!” dedi Al rahatsız bir yüzle. “Ne olmuş yani?” Yanlarından uzaklaşıp pencerenin önünde durdu, pipo içerek dışarıda park edilmiş araçları seyrediyordu.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Chic Strikerock, Maury beni yeniden işe alır mı, diye düşündü. Belki artık çok geçtir, belki dönecek aşamayı geçmişimdir. Bir telefon kulübesinden Maury Frauenzimmer’i aradı. Derin bir nefes alıp ahizeyi kulağına bastırarak bekledi.</p>

  <p>“Chic!” diye bağırdı Maury Frauenzimmer, yüzü ekranda belirmişti. Chic’in daha önce hiç görmediği kadar genç görünüyor, büyük bir neşeyle parıldıyordu. “Oğlum, iyi ki aradın! Tanrı aşkına çabuk buraya gel ve...”</p>

  <p>“Ne oldu?” diye sordu Chic. “Neyin var Maury?”</p>

  <p>“Anlatamam. Çok büyük bir sipariş aldık, telefonda ancak bu kadarını söyleyebilirim. Etraftan adam topluyorum. Sana ihtiyacım var, herkese ihtiyacım var! Chic, bu yıllardır beklediğimiz şey!” Maury neredeyse ağlayacaktı. “Buraya ne zaman gelebilirsin?”</p>

  <p>Chic sersemlemişti, “Hemen gelebilirim, sanırım,” dedi.</p>

  <p>“Bir de kardeşin Vince aradı,” dedi Maury. “Sana ulaşmaya çalışıyor. İş istiyormuş. Karp mı kovmuş o mu istifa etmiş, öyle bir şey işte, her yerde seni arıyor. Buraya, yanına gelmek istiyormuş. Ben de eğer Chic seni tavsiye ederse dedim...”</p>

  <p>“Ah, tabii,” dedi Chic boş bulunup. “Vince birinci sınıf teknisyendir. Maury, baksana. Bu yeni sipariş nedir?”</p>

  <p>Maury’nin geniş yüzünde yavaşça ketum bir ifade belirdi. “Buraya geldiğinde söyleyeceğim, anlasana. Hadi çabuk ol!”</p>

  <p>“Göç edecektim,” dedi Chic.</p>

  <p>“Göç edecekmiş, göç neymiş sana göstereceğim! Bu işten sonra göç etmene gerek yok. Hayatımız kurtuldu; inan bana, ben, sen, kardeşin, herkes! Hadi bekliyorum.” Maury birden telefonu kapadı, ekran karardı.</p>

  <p>Bir devlet işi olmalı, diye düşündü Chic. Üstelik her neyse Karp’ın kaçırdığı bir iş. O yüzden Vince işsiz kalmıştır. Bu nedenle Vince, Maury’yle çalışmak istiyor, çünkü biliyor.</p>

  <p>Artık bir <i>Ge</i> takımıyız diye düşündü Chic övünerek. En sonunda, nihayet içerideyiz.</p>

  <p>Tanrıya şükür göç etmedim. Tam kıyısından döndüm, tam zamanında.</p>

  <p>Nihayet şans bana da güldü.</p>

  <p>Bu kesinlikle hayatının en güzel (en kararlı) günüydü. Aslında yaşadığı süre boyunca unutamayacağı bir gün. Tıpkı patronu Maury Frauenzimmer gibi, çok ama çok mutluydu.</p>

  <p>İleride dönüp bugünü düşünecekti...</p>

  <p>Ama şimdilik bunu bilmiyordu.</p>

  <p>Ne de olsa von Lessinger donanımlarını kullanamıyordu.</p>
</body>
</html>