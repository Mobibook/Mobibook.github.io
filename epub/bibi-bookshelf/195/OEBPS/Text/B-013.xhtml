<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/BiNCOL.css" type="text/css" rel="stylesheet"/>
</head>
<body>
  <h1>. XIII .</h1>

  <p><span class="ilkharf"><b>R</b></span>ichard Kongrosian başında duran NP’ye sinirli bir yüzle, “Beyaz Saray’dan gerçekten ayrılmak istiyorum,” dedi. Hem rahatsız olmuştu hem de korkuyordu; NP müdürü Pembroke’dan olabildiğince uzak durmaya çalışıyordu. Bildiği kadarıyla sorumlu kişi Pembroke’du.</p>

  <p>Wilder Pembroke, “A. G. Chemie psiko-kimyageri Bay Judd az sonra burada olacak. O yüzden biraz sabırlı olun Bay Kongrosian,” dedi. Sesi sakindi ama rahatlatıcı değildi, konuşmasında Kongrosian’ı tamamen huzursuz eden bir sertlik vardı.</p>

  <p>“Buna katlanamıyorum,” dedi Kongrosian. “Beni böyle götürmeniz, her yaptığımı izlemeniz. İzlenmeye tahammülüm yok, bende <i>hassas paranoya </i>var, bunu fark edemediniz mi?”</p>

  <p>Odanın kapısı vuruldu. “Bay Judd, Bay Kongrosian’ı görecek,” diye seslendi bir Beyaz Saray görevlisi.</p>

  <p>Pembroke kapıyı açıp Merrill Judd’ı içeri aldı, Judd elinde resmi bir çantayla hızla odaya girdi. “Bay Kongrosian. Nihayet karşılaşabildiğimize sevindim.”</p>

  <p>“Merhaba, Judd,” diye homurdandı Kongrosian, etrafında olup biten hiçbir şeyden memnun değildi.</p>

  <p>“Yanımda sizin için yepyeni, denemenize hazır ilaçlar var,” dedi Judd çantasını açıp içine elini sokarken. “Imipramine hcl, günde iki defa 50’şer mg. Bu turuncu tablet. Kahverengi tablet ise bizim yeni methabyretinakoxide, 100’er...”</p>

  <p>“Zehir,” diye sözünü kesti Kongrosian.</p>

  <p>Judd elini kulağına götürüp “Efendim?” dedi.</p>

  <p>“Bunu almam; bu beni öldürme planınızın bir kısmı.” Kongrosian bundan en ufak kuşku duymuyordu. Bunu, Judd elinde resmi A. G. Chemie çantasıyla içeri girer girmez anlamıştı.</p>

  <p>“Asla,” dedi Judd sertçe Pembroke’a bir bakış atarak. “Sizi temin ederim. Yardım etmeye çalışıyoruz. Size yardım etmek bizim işimiz efendim.”</p>

  <p>“Beni bu yüzden mi kaçırdınız?” diye sordu Kongrosian.</p>

  <p>“Ben sizi kaçırmadım,” dedi Judd dikkatli bir tavırla. “Şimdi bu...”</p>

  <p>“Hepiniz birlikte çalışıyorsunuz,” dedi Kongrosian. Buna bir yanıtı vardı, bu yanıtı vermek için hep doğru zamanı beklemişti. Psikokinetik gücünü kullanarak kollarını kaldırdı ve dikkatinin gücünü psiko-kimyager Merrill Judd’a yöneltti.</p>

  <p>Psiko-kimyager yerden yükselip havada asılı kaldı, elinde hâlâ sıkı sıkı tuttuğu A. G. Chemie çantası vardı. Şaşkınlıkla Kongrosian ve Pembroke’a bakıyordu. Gözleri dışarı fırlamıştı, konuşmaya çalıştı ama Kongrosian onu odanın kapalı kapısına fırlattı. Ahşap, ortası cam kapı Judd çarparak <i>içinden geçince</i> parçalara ayrıldı. Judd Kongrosian’ın görüş alanından çıkmıştı. Odada onunla birlikte sadece Pembroke ve NP’ler vardı.</p>

  <p>Wilder Pembroke boğazını temizleyip kısık bir sesle, “Sanırım... sağlığının nasıl olduğuna baksak iyi olur,” dedi. Parçalanmış olmuş kapıya doğru yürürken omzunun üstünden, “A. G. Chemie’nin canı cehenneme” dedi Kongrosian. “Ben kendi doktorumu istiyorum, buraya getirdiğiniz hiç kimseye güvenmiyorum. Hem onu gerçekten A. G. Chemie’den olduğu ne malum? Büyük olasılıkla sahtekârın tekiydi.”</p>

  <p>“Her halükârda,” dedi Pembroke, “artık onun için endişelenmene gerek kalmadı.” Büyük bir çabayla ahşap kapının kalıntılarını açtı.</p>

  <p>Kongrosian Pembroke’u koridora doğru takip ederek, “Gerçekten A. G. Chemie’den miydi?” diye sordu.</p>

  <p>“Onunla telefonda kendin konuştun, onu önce arayan da sensin.” Pembroke koridorda Judd’ın izini ararken hem öfkeli hem üzgün görünüyordu. “Nerede?” diye soruyordu. “Tanrı aşkına, bu adama ne yaptın Kongrosian?”</p>

  <p>Kongrosian gönülsüzce, “Onu zemin katın altındaki çamaşır odasına yolladım. Bir şeyi yok,” dedi.</p>

  <p>Pembroke dikkatle bakarak, “Sen von Lessinger yönteminin ne olduğunu biliyor musun?” dedi.</p>

  <p>“Elbette.”</p>

  <p>“Üst düzey bir NP olarak benim von Lessinger donanımlarını kullanma iznim var. Psikokinetik yeteneğinle kötülük yapacağın bir sonraki kişiyi bilmek ister misin?”</p>

  <p>“Hayır,” dedi Kongrosian.</p>

  <p>“Bilmek işine yarayabilirdi. Çünkü kendini durdurmak isteyebilirsin, pişman olacağın bir hareket olacak.”</p>

  <p>“Kimmiş bu kişi?” diye sordu Kongrosian bunun üzerine.</p>

  <p>“Nicole,” dedi Pembroke. “İstersen bana bir şeyler anlatabilirsin. Bugüne kadar yeteneğini siyasal amaçla kullanmaktan çekinmene neden olan kuram neydi?”</p>

  <p>“ ‘Siyasal mı’ ” diye yineledi Kongrosian. Yeteneğini siyasal amaçla nasıl kullanabileceğini anlamamıştı.</p>

  <p>“Siyaset,” dedi Pembroke, “hatırlatmak gerekirse, insanlara istediğini yaptırabilme sanatı, gerekirse zor kullanarak. Az önceki psikokinetik uygulaman doğrudanlığıyla anlaşılmadık bir şeydi... ama özünde siyasi bir hareketti.”</p>

  <p>Kongrosian, “Bunu insanlar üzerinde uygulamanın yanlış olduğunu düşünmüşümdür,” dedi.</p>

  <p>“Ama şimdi...”</p>

  <p>“Şimdi,” dedi Kongrosian, “durum farklı. Ben tutsağım, herkes bana karşı. Örneğin sen karşısın. Yeteneğimi sana karşı da kullanmam gerekebilir.”</p>

  <p>“Lütfen kullanma,” dedi Pembroke. Gergin şekilde gülümsedi. “Ben sadece işini yapan, maaşlı bir hükümet görevlisiyim.”</p>

  <p>“Bundan çok daha fazlasısın,” dedi Kongrosian. “Yeteneğimi Nicole’e karşı nasıl kullanacağımı öğrenmek isterdim.” Kendini bunu yaparken hayal edemiyordu, Nicole ona korkuyla karışık bir saygı duyardı. Hatta fazla saygılıydı.</p>

  <p>“Bekleyip görelim,” dedi Pembroke.</p>

  <p>Kongrosian, “Senin sadece benimle ilgili olarak von Lessinger donanımlarını kullanmaya zahmet etmen garip geliyor,” dedi. “Sonuçta ben tamamen değersiz, toplumun dışında kalmış biriyim. Asla doğmamış olması gereken bir hilkat garibesi.”</p>

  <p>“Bu konuşan, senin hastalığın,” dedi Pembroke. “Bu söylediklerin zihninin derinliklerinde bir yerlerde, bunu sen de biliyorsun.”</p>

  <p>“Ama kabul et,” diye ısrar etti Kongrosian, “birinin gidip senin yaptığın gibi von Lessinger aletini kullanması sıradan bir şey değil. Amacın neydi?” <i>Gerçek</i> amacın, diye düşündü kendi kendine.</p>

  <p>“Benim görevim Nicole’ü korumak. Yakın zamanda ona karşı harekete geçeceğine göre...”</p>

  <p>“Bence bu konuda yalan söylüyorsun,” diye sözünü kesti Kongrosian. “Asla böyle bir şey yapmam. Hele Nicole’e.”</p>

  <p>Wilder Pembroke tek kaşını kaldırdı. Sonra dönüp asansör düğmesine bastı ve A. G. Chemie’nin psiko-kimyagerini aramak için aşağı indi.</p>

  <p>“Neyin peşindesin?” diye sordu Kongrosian. Ne olursa olsun daima NP’lerden kuşkulanırdı, bundan sonra da kuşkulanacaktı, özellikle hurda dükkânındayken NP’lerin gelip kendisini götürmelerinden sonra. Bu adam Kongrosian’da daha da çok kuşku ve düşmanlık uyandırıyordu ama nedenini bir türlü anlayamamıştı.</p>

  <p>“Ben yalnız işimi yapıyorum,” diye tekrarladı Pembroke.</p>

  <p>Yine de bilinç düzeyinde fark edemediği nedenlerden dolayı Kongrosian ona inanmıyordu.</p>

  <p>“Peki, şimdi nasıl iyileşmeyi düşünüyorsun?” diye sordu Pembroke asansörün kapıları açılırken. “A. G. Chemie’nin adamını da yok ettin.” Asansöre girip Kongrosian’ı yanına çağırdı.</p>

  <p>“Kendi doktorumla. Egon Superb, o hâlâ beni tedavi edebilir.”</p>

  <p>“Ona mı gitmek istiyorsun? Bunu ayarlayabiliriz.”</p>

  <p>“Evet!” dedi Kongrosian istekle. “Olabildiğince çabuk. Bu evrende bana düşman olmayan tek kişi o.”</p>

  <p>“Seni oraya ben de götürebilirim” dedi Pembroke, sert, düz yüzünde düşünceli bir ifade vardı. “İyi bir fikir olduğunu <i>düşünseydim...</i> ama bundan emin değilim.”</p>

  <p>“Beni götürmezsen,” dedi Kongrosian “Seni yeteneğimle havaya kaldırıp Potomac’a fırlatıveririm.”</p>

  <p>Pembroke umursamaz bir ifadeyle omuz silkti. “Hiç kuşkusuz yaparsın. Fakat von Lessinger aletine göre büyük olasılıkla yapmayacaksın. Şansımı denerim.”</p>

  <p>Kongrosian asansöre binerken rahatsız bir şekilde, “Von Lessinger yönteminin, biz <i>Psi</i>’ler söz konusu olduğunda düzgün bir şekilde çalışacağını düşünmüyorum,” dedi. “En azından böyle dendiğini işittim. Biz neden-sonuç ilişkisinin dışındayız.” Bu adamla uğraşmak zordu; güçlü, sevmediği bir adamdı. Hoşlanmadığı ya da güvenmediği.</p>

  <p>Aşağı inerlerken belki de sadece polis kafa yapısıdır, diye düşündü.</p>

  <p>Belki daha fazlasıdır.</p>

  <p>Nicole, diye düşündü. Sana asla bir şey yapmayacağımı çok iyi biliyorsun; bu tartışılmaz bile, tüm dünyam alt üst olur. Kendi öz annem ya da kız kardeşimi, kutsal birisini incitmek gibi bir şey olur bu.</p>

  <p><i>Gücümü kontrol altında tutmalıyım</i>, diye düşündü. Tanrım, lütfen Nicole’ün yanındayken gücümü kontrol etmeme yardım et. Oldu mu?</p>

  <p>Asansör aşağı inerken istekle bir yanıt bekledi. “Bu arada,” diyerek Pembroke düşüncelerinin arasına girdi. “Kokun kaybolmuşa benziyor.”</p>

  <p>“Kayboldu!” Sonra, NP’nin söylediği şey birden onu afallattı. “Nasıl, vücut kokumu alıyor muydun? Ama imkânsız! Gerçekten...” Sustu, kafası karışmıştı. “Şimdi de kaybolduğunu söylüyorsun.” Anlamamıştı.</p>

  <p>Pembroke onu süzdü, “Seninle bu asansörün içine sıkışmışken kokunu mutlaka alırdım. Tabii geri gelebilir. Gelirse sana mutlaka söylerim.”</p>

  <p>“Teşekkür ederim,” dedi Kongrosian. Sonra, bu adam üstümde yavaş yavaş hâkimiyet kuruyor, diye düşündü. Hiç durmuyor. Bu adam usta bir psikolog... ya da belki, kendi tanımlamasıyla usta bir siyasal strateji uzmanı?</p>

  <p>“Sigara?” Pembroke paketi uzattı.</p>

  <p>Kongrosian korkarak bir adım geri attı. “Hayır. Bunlar yasadışı, çok tehlikeli. Bir tane bile içmem.”</p>

  <p>“Daima tehlike,” dedi Pembroke sigarasını yakarken. “Değil mi? Daima tehlikeli bir dünya. Hiç boş bulunmadan dikkatli olman gerek. İhtiyacın olan şey bir koruma, Kongrosian. Özel seçilmiş, zor koşullarda eğitilmiş, her zaman yanında olacak bir NP ekibi.” Hemen ekledi: “Yoksa...”</p>

  <p>“Yoksa bu dünyada pek şansımın olmadığını düşünüyorsun.”</p>

  <p>Pembroke evet anlamında başını salladı. “Çok az, Kongrosian. Bunu von Lessinger aletlerine dayanarak söylüyorum.”</p>

  <p>Pembroke’un bu sözünden sonra sessizlik içinde aşağı indiler.</p>

  <p>Asansör durdu. Kapılar açıldı. Beyaz Saray zemininin altındaki kattaydılar. Kongrosian ve Pembroke dışarı adımlarını attılar. İkisinin de tanıdıkları bir adam ayakta onları bekliyordu. “Dinlemeni istiyorum, Kongrosian,” dedi Bertold Goltz piyaniste.</p>

  <p>NP müdürü bir saniye içinde hızla silahını çıkardı. Goltz’a nişan alıp ateş etti.</p>

  <p>Fakat Goltz çoktan kaybolmuştu.</p>

  <p>Ayakta durduğu yerde bir kâğıt parçası duruyordu. Kâğıdı Goltz düşürmüştü. Kongrosian durup kâğıdı aldı.</p>

  <p>“Dokunma ona!” dedi Pembroke sert bir sesle. Fakat çok geçti. Kongrosian kâğıdı almıştı, açtı ve okudu:</p>

  <div>
    <br/>
  </div>

  <p class="p1" style="text-align: center;"><i>Pembroke seni öldürecek.</i></p>

  <div>
    <br/>
  </div>

  <p>“İlginç,” dedi Kongrosian. Kâğıdı NP’ye uzattı. Pembroke silahını geri koyup kâğıdı aldı, okuduktan sonra yüzü öfkeyle buruştu.</p>

  <p>Arkalarından Goltz seslendi: “Pembroke aylardır burada, Beyaz Saray’da gözetim altına alınmanı bekliyor. Artık zaman kalmadı.”</p>

  <p>Pembroke silahını kaptı, dönerek ateş etti. Goltz yine aynı küçümseyici alayla sırıtarak kayboldu. Onu asla yakalayamayacaksın, diye düşündü Kongrosian. Goltz’un eli altında von Lessinger donanımları olduğu sürece.</p>

  <p>Ne için zaman kalmadı? diye merak etti. Ne olacak? Goltz ne olacağını biliyor gibiydi ve büyük olasılıkla Pembroke da biliyor, ikisinin elinde de aynı cihaz var.</p>

  <p>Peki, bunun benimle ne ilgisi var? diye düşündü.</p>

  <p>Ben ve kontrol altında tutmaya yemin ettiğim yeteneğim. Bu onu kullanacağım anlamına mı geliyor?</p>

  <p>Bunun ne anlama geldiğine dair en ufak bir öngörüsü yoktu. Büyük olasılıkla yapabileceği çok az şey vardı.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Nat Flieger’in evin dışından çocuk sesleri duydu. Nat’in bilmediği, ağıta benzer ritmi olan bir şarkı söylüyorlardı. Nat uzun yıllardır müzik işindeydi ama ne kadar uğraştıysa da şarkının sözlerini çıkaramadı; garip şekilde belirsiz, birbirine karışmış sözlerdi.</p>

  <p>Gıcırdayan saz örgüsü sandalyesinden kalkarken Beth Kongrosian’a, “Bakabilir miyim?” diye sordu.</p>

  <p>Beth Kongrosian’ın rengi attı. “Bakmasanız iyi olur. Lütfen çocuklara bakmayın. Lütfen!”</p>

  <p>Nat kibarca, “Biz bir müzik firmasıyız Bayan Kongrosian. Müzik yolundaki her şey ve herkes bizim işimizdir,” dedi. Pencereye gidip dışarı bakma isteğinden kendini alamıyordu; o içgüdü, doğru ya da yanlış fark etmez, kanındaydı; uygarlıktan, nezaketten, her şeyden önce geliyordu. Dışarı bakınca daire şeklinde oturmuş çocukları gördü. Hepsi Chupper’dı. Hangisinin Plautus Kongrosian olduğunu merak etti. Hepsi birbirine benziyordu. Belki şu sarı şort ve tişört giymiş olandı. Nat Molly ve Jim’e işaret etti; pencereye, yanına geldiler.</p>

  <p>Beş Neandertal çocuk, diye düşündü Nat. Zamandan kopuk, geçmişten ayrılıp bu çağa, şu ana, EME’den gelen bizlerin duyması, kaydetmesi için gelmiş bir sahne. Acaba bizim sanat bölümündekiler bu albümün kapağına ne koyarlar? Pencere dışındaki sahneyi daha fazla görmemek için gözlerini kapadı.</p>

  <p>Ama yolumuza devam edeceğiz, dedi içinden. Çünkü buraya bir şey almak için geldik; elimiz boş dönemeyiz, en azından dönmek istemeyiz. Ve <i>bu önemli.</i> Bununla profesyonelce ilgilenmeli. Hatta bu, Richard Kongrosian’dan ne kadar iyi olursa olsun, ondan bile önemli. Ayrıca hassas duyarlılıklarımızı ciddiye almak gibi bir lüksümüz de yok.</p>

  <p>“Jim,” dedi hemen. “Ampek F-a2’yi getir. Hemen. Çocuklar susmadan.”</p>

  <p>Beth Kongrosian, “Onların şarkılarını kaydetmenize izin veremem,” dedi.</p>

  <p>“Kaydedeceğiz,” dedi Nat. “Yerinde yapılan folk müzik kayıtlarına alışkınız. Bu AABD mahkemelerinde pek çok kez tartışıldı ve kayıt firması her zaman kazandı.” Kayıt cihazını toplamasına yardım etmek için Jim Planck’ı takip etti.</p>

  <p>Bayan Kongrosian, Nat’in arkasından, “Bay Flieger, onların ne olduklarını anlamıyor musunuz?” diye bağırdı.</p>

  <p>“Anlıyorum,” dedi Nat. Ve dışarı çıktı.</p>

  <p>Ampek F-a2’yi hemen kurdular. Organizma sahte ayaklarını acıkmış gibi salladı ve uykulu şekilde nabzı atmaya başladı. Nemli havadan biraz etkilenmiş gibiydi, en azından biraz yavaştı.</p>

  <p>Beth Kongrosian yüzü kararlılıkla katılaşmış halde yanlarında belirip alçak bir sesle, “Lütfen beni dinleyin,” dedi. “Gece, hatta bu akşam bir toplantı olacak. Yetişkinler arasında. Herkesin kullandığı kırmızı taşlı yol üzerindeki korulukta, buraya çok yakın binalarında; bina onlara, derneklerine ait. Bol bol dans edip şarkı söyleyecekler. Tam sizin istediğiniz şey. Bu küçük çocuklarda bulabileceğinizden fazlası. Lütfen bekleyin ve bunun yerine onu kaydedin!”</p>

  <p>Nat, “Her ikisini de kaydederiz,” dedi. Jim’e Ampek F-a2’yi çocukların oluşturduğu daireye taşıması için işaret verdi.</p>

  <p>“Sizi burada, evimde misafir ederim,” dedi Beth Kongrosian, Nat’in arkasından koşarak. “Çok geç saatte, sabah iki civarında çok güzel bir şarkı söylerler, sözleri anlamak zordur ama...” Nat’i kolundan yakaladı. “Richard’la ben çocuğumuzu bundan uzak tutmaya çalıştık. Çocuklar, küçük oldukları için işbirliği yapmıyorlar; asıl istediğinizi alamazsınız. Yetişkinleri gördüğünüzde...” Sustu, sonra donuk bir sesle devam etti: “Ne demek istediğimi anlayacaksınız.”</p>

  <p>Molly, Nat’e, “Bekleyelim,” dedi.</p>

  <p>Nat duraksayarak Jim Planck’a döndü. Jim başıyla onayladı.</p>

  <p>“Peki,” dedi Nat, Bayan Kongrosian’a. “Ama bizi binalarına, toplandıkları yere götürürseniz. Ve içeri girmemizi sağlarsanız.”</p>

  <p>“Evet,” dedi Beth Kongrosian. “Sizi götüreceğim. Teşekkür ederim Bay Flieger.”</p>

  <p>Kendimi suçlu hissediyorum, dedi Nat içinden. Yüksek sesle, “Tamam. Siz de...” Sonra suçluluk duygusuna yenik düştü. “Tanrı cezamı versin, bizi misafir etmenize gerek yok. Jenner’da kalırız.”</p>

  <p>“Ama ben isterim,” dedi Beth Kongrosian. “Çok yalnızım, Richard yokken arkadaşa ihtiyaç duyuyorum. Buraya dışardan kısa süreliğine gelmiş insanlarla birlikte olmak nasıldır, bilemezsiniz.”</p>

  <p>Yetişkinleri fark eden çocuklar utanarak şarkılarını kestiler; gözlerini kocaman açarak Nat, Molly ve Jim’e bakıyorlardı. Müziklerini kaydetmenin zaten çok zor olduğunu fark etti Nat. O yüzden bu anlaşmayla hiçbir şey kaybetmemişti.</p>

  <p>“Bu sizi korkutuyor mu?” diye sordu Beth Kongrosian.</p>

  <p>Nat omuz silkti. “Hayır. Hem de hiç.”</p>

  <p>“Hükümetin bundan haberi var,” dedi Beth. “Buraya araştırma için birçok etnolog ve Tanrı bilir daha neler gönderildi. Hepsi bunun bir tek şeyin kanıtı olduğunu söylüyor: tarih öncesi devirlerde Cro-Magnon insanının ortaya çıkmasından önceki dönemde...” Çaresizlikle sustu.</p>

  <p>“Birbirleriyle konuşarak ürediler,” diyerek sözünü tamamladı Nat. “İsrail’deki mağaralarda keşfedilen işaretlerin gösterdiği gibi.”</p>

  <p>“Evet,” diyerek başını salladı Beth Kongrosian. “Büyük olasılıkla tüm sözde alt ırklar, hayatta kalamayan ırklar. <i>Homo Sapiens</i> tarafından özümsendiler.”</p>

  <p>“Ben farklı bir tahminde bulunacağım,” dedi Nat. “Bana öyle geliyor ki, bu sözde alt ırklar kısa bir süreliğine var olup sonra yeterince uyum sağlayamadıkları için azalıp giden mutasyonlar. Belki o günlerde de radyasyon sorunu vardı.”</p>

  <p>“Size katılmıyorum,” dedi Beth Kongrosian. “Von Lessinger donanımıyla yapılan çalışma benim fikrimi destekliyor. Sizin kuramınızla onlar yalnızca mutasyon geçirmiş yaratıklar olurlardı. Ama ben onların gerçek ırk olduklarına inanıyorum... Bence onlar ayrı olarak ilk primattan, Proconsul’den evrimleştiler. Ve sonunda, <i>Homo Sapiens</i> onların avlanma sahalarına göç edince bir araya geldiler.”</p>

  <p>Molly, “Bir fincan kahve daha alabilir miyim? Üşüyorum,” dedi. Titriyordu. “Bu nemli hava beni hasta ediyor.”</p>

  <p>“Eve gidelim,” dedi Beth Kongrosian. “Doğru, buranın havasına alışkın değilsiniz, anlıyorum. Buraya ilk taşındığımızda nasıl olduğunu hatırlıyorum.”</p>

  <p>“Plautus burada doğmamıştı demek,” dedi Nat.</p>

  <p>“Hayır. Buraya onun yüzünden geldik.”</p>

  <p>“Hükümet onu alamaz mıydı?” diye sordu Nat. “Radyasyona maruz kalanlar için özel okullar var.” Asıl terimi kullanmaktan kaçındı: radyasyon <i>mutantları.</i></p>

  <p>“Burada daha mutlu olacağını düşündük,” dedi Beth Kongrosian. “Onların, kendi deyimleriyle Chupper’ların çoğu burada. Son yirmi yıl boyunca dünyanın dört bir yanından buraya geldiler.”</p>

  <p>Dördü yine kuru ve sıcak eve girdiler.</p>

  <p>“Aslında çok tatlı, küçük bir çocuk,” dedi Molly. “Çok şeker ve hassas görünümlü, şeye rağmen...” Bir an duraksadı.</p>

  <p>“Çenesine ve ayaklarını sürüyerek yürümesine rağmen,” dedi Bayan Kongrosian doğruyu söyleyerek. “Henüz tamamen şekillenmedi. On üç yaş civarında başlıyor.” Mutfakta kahveler için su kaynatmaya koyuldu.</p>

  <p>Bu yolculuktan yanımızda getireceğimiz şeyler ilginç olacak, diye düşündü Nat Flieger. Hem bizim hem Leo’nun beklediğinden çok çok farklı şeyler.</p>

  <p><i>Acaba nasıl satacak,</i> diye merak etti.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Ertesi günün randevularını incelerken Amanda Conners’ın telefondan gelen tatlı, saf sesi Dr. Egon Superb’i şaşırttı. “Sizi görmek isteyen biri var doktor. Bay Wilder Pembroke.”</p>

  <p>Wilder Pembroke! Dr. Superb sandalyesinin arkasına dimdik yaslanıp bir refleksle randevu defterini kenara itti. NP görevlisi bu sefer ne istiyordu? Bir anda içgüdüsel şekilde dikkat kesildi ve telefona, “Bir dakika lütfen,” dedi. <i>Sonunda beni görevden almaya mı geldi</i>? diye merak etti. Öyleyse o özel hastayla farkında olmadan görüşmüş olmam gerek. Tedavi etmek için var olduğum hasta, ya da tedavi edememek için. Başarısız olmak için burada bulunduğum hasta.</p>

  <p>Bunları düşünürken alnından terler boşalıyordu. Demek kariyerim, AABD’deki tüm psikanalistler gibi sona eriyor. Şimdi ne yapacağım? Bazı meslektaşları komünist ülkelere kaçmıştı ama kuşkusuz orada buradakinden rahat değillerdi. Pek çoğu Ay’a ya da Mars’a göç etmişti. Ve birkaçı da (şaşkınlık verecek derecede biraz “fazlaca” birkaçı da) A. G. Chemie’de işe başlamıştı, kendilerine karşı başlatılan eleştirinin baş sorumlusu firmada.</p>

  <p>Emekli olamayacak kadar genç, başka meslek edinemeyecek kadar da yaşlıydı. Mutsuz halde, bu durumda hiçbir şey yapamam, diye düşündü. Ne devam edebilirim ne de bu işi bırakabilirim; hastalarımın kendilerini içinde buldukları, açmaz denen durum. Şimdi onlara ve yaşamlarının karmaşıklığına karşı daha çok şefkat hissediyordu.</p>

  <p>Amanda’ya, “Müdür Pembroke’u içeri gönder,” dedi.</p>

  <p>Katı bakışlı fakat sessiz NP, daha önceki gibi sivil kıyafetiyle yavaşça ofise girip Dr. Superb’in karşısına oturdu.</p>

  <p>“İçerdeki kız iyiymiş,” dedi Pembroke dudaklarını yalayarak. “Ondan ne olur merak ediyorum. Olasılıkla biz...”</p>

  <p>“Ne istiyorsun?” dedi Superb.</p>

  <p>“Bir yanıt. Bir soruma.” Pembroke arkasına yaslanıp önceki yüzyıldan kalma antika, altın bir sigara tabakası çıkardı; sigarasını yine antika çakmağıyla yaktı. Dumanı üflerken koltuğa yerleşerek bacak bacak üstüne attı. “Hastanız, Richard Kongrosian, tekrar savaşabileceğini fark etti.”</p>

  <p>“Kime karşı?”</p>

  <p>“Ona baskı uygulayan kişilere karşı. Bize, elbette. Karşısına çıkan herkese. Bilmek istediğim şu. Richard Kongrosian ile çalışmak istiyorum fakat kendimi ondan korumam gerek. Dürüst olmak gerekirse ondan korkuyorum, hatta içinde bulunduğumuz durumda, ondan dünyadaki herkesten daha çok korkuyorum doktor. Nedenini de biliyorum; von Lessinger cihazını kullandım ve neden konuştuğumun farkındayım. Onun zihninin anahtarı nedir? Kongrosian’ı nasıl şey hale getirebilirim...” Pembroke uygun kelimeyi ararken ellerini havada salladı. “Güvenilir. Anlıyor musunuz? Açıkçası ufak bir tartışmadan sonra havaya kaldırılıp kendimi cehennemin dibinde bulmak istiyorum.” Yüzünün rengi soluktu ve her an kırılabilecek bir katılıkla oturuyordu.</p>

  <p>Dr. Superb bir an durduktan sonra, “Beklediğim hastanın kim olduğunu şimdi anladım,” dedi. “Başarısız olmam konusunda yalan söyledin. Başarısız olmayacağım. Hatta aslında bana ciddi şekilde ihtiyacı var. Hastanın da aklı başında.”</p>

  <p>Pembroke dikkatle ona baktı ama hiçbir şey söylemedi.</p>

  <p>“<i>Hasta sensin.</i> Üstelik başından beri bunun farkındaydın. Senin yüzünden yanlış yönlendirildim. En baştan beri.”</p>

  <p>Bir süre sonra Pembroke evet anlamında başını salladı.</p>

  <p>“Ve bu hükümetin işi değil,” dedi Superb. “Bu senin ayarladığın bir şey. Bunun Nicole ile hiçbir ilgisi yok.” En azından doğrudan bir ilgisi yok, diye düşündü.</p>

  <p>“Dikkatli ol,” dedi Pembroke. Silahını çıkarıp serbestçe kucağına koydu, eli yakındaydı.</p>

  <p>“Sana Kongrosian’ı nasıl kontrol edeceğini söyleyemem. Onu ben bile kontrol edemem, bunu gördün.”</p>

  <p>“Ama biliyorsun,” dedi Pembroke. “Birilerinin onunla çalışabileceğini varsayalım, onunla çalışabilirsem, hakkında bu kadarını biliyorsun.” Gözlerini kırpmadan ışıldayan gözlerle Superb’a baktı. Bekliyordu.</p>

  <p>“Ona teklif etmeyi düşündüğüm şeyi bana söylemen gerek.”</p>

  <p>Pembroke silahını alıp Dr. Superb’a doğrulttu ve “Nicole ile ilgili onun ne düşündüğünü söyle.”</p>

  <p>“Nicole onun için Magna Mater figürü. Hepimiz için olduğu gibi.”</p>

  <p>“<i>Magna Mater</i> mi?” Pembroke öne eğilerek dikkat kesildi. “O da ne demek?”</p>

  <p>“Büyük, ilk anne.”</p>

  <p>“Yani bir başka deyişle onu tanrılaştırıyor. Nicole onun için bir ölümlü değil, bir tanrıça gibi. Sence Kongrosian nasıl...” Pembroke duraksadı. “Farz edelim Kongrosian birden <i>Ge</i> oldu, gerçek bir <i>Ge</i>, çok büyük dikkatle saklanan devlet sırlarından birini bilen biri. Nicole’ün yıllar önce öldüğünü, bugünkü sözde Nicole’ün bir oyuncu, Kate Rupert adlı birisi olduğunu bilen biri.”</p>

  <p>Superb’in kulakları uğuldadı. Dikkatle Pembroke’a baktı ve bir anda gerçeğin farkına vardı. Bu konuşma bittiği zaman Pembroke onu öldürecekti.</p>

  <p>“Ne de olsa,” dedi Pembroke, “gerçek bu.” Silahını yine kılıfına soktu. “<i>Ona saygısını kaybeder mi?</i> Onunla işbirliği yapabilir mi?”</p>

  <p>Superb bir süre sonra, “Evet. Yapabilir. Kesinlikle yapar,” dedi.</p>

  <p>Pembroke’un rahatladığı belliydi. Titremesi durunca ince, düz yüzüne renk geldi. “Güzel. Umarım doğruyu söylüyorsundur doktor, çünkü doğruyu söylemiyorsan buraya geri gelir, ne olursa olsun seni yok ederim.” Birden ayağa kalktı. “Hoşça kal.”</p>

  <p>Superb, “İşimi bırakacak mıyım?” dedi.</p>

  <p>“Elbette. Niye bırakmayasın?” Pembroke sakin bir şekilde gülümsedi. “Kime ne faydan var ki? Bunu biliyorsun doktor. Senin zamanın doldu. İlginç bir söz oyunu oldu...”</p>

  <p>“Farz et ki, biraz önce bana söylediğin şeyi ben sana söyledim.”</p>

  <p>“Ah, lütfen. Bu işimi kolaylaştırır. Görüyorsun doktor, niyetim bu Geheimnis’i <i>Be</i>’lere açıklamak. Benimle birlikte, aynı anda Karp und Sohnen Werke de diğerini açıklayacak.”</p>

  <p>“Diğeri nedir?”</p>

  <p>“Beklemen gerekecek,” dedi Pembroke. “Anton ve Felix Karp kendilerini hazır hissedene dek.” Ofis kapısını açtı. “Yine görüşürüz doktor. Yardımın için teşekkürler.” Kapı arkasından kapandı.</p>

  <p>Devletin en büyük sırrını öğrendim, diye düşündü Dr. Superb. <i>Ge</i> topluluğunun en tepe halkası içindeyim.</p>

  <p>Ama hiç önemi yok. Çünkü kariyerimi devam ettirmek için bu bilgiyi kullanamam. Bütün mesele de bu. Bildiğim kadarıyla. Kariyerim ve hiçbir şey. Kahretsin, hiçbir şey!</p>

  <p>Pembroke’a karşı zalim, saf ve gittikçe hâkimiyeti altında kaldığı bir nefret duydu. Onu öldürebilseydim, yapardım, diye düşündü. Hemen şimdi. Peşinden gidip...</p>

  <p>“Doktor.” Telefondan Amanda’nın sesi geldi. “Bay Pembroke işi bırakmanız gerektiğini söylüyor.” Sesi titriyordu. “Bu doğru mu? Bir süre daha çalışmanıza izin vereceklerini sanıyordum.”</p>

  <p>“Doğru,” diye onayladı Superb. “Bitti. Hastalarımı, randevusu olan herkesi arayıp durumu açıklasan iyi olur.”</p>

  <p>“Peki doktor.” Amanda gözyaşları içinde telefonu kapadı.</p>

  <p>Lanet herif, dedi Superb içinden. Elimden hiçbir şey gelmiyor. Hiçbir şey.</p>

  <p>İç hat bir kez daha açıldı ve Amanda tereddütlü bir sesle konuştu: “Bir şey daha söyledi. Söylemeyecektim ama... benim hakkımda. Sizi kızdıracağını bildiğim için...”</p>

  <p>“Ne dedi?”</p>

  <p>“Beni kullanabileceğini söyledi. Nasıl olduğunu söylemedi ama her ne ise ben...” Bir an sessiz kaldı. “Kendimi çok kötü hissettim,” diye bitirdi lafını. “Daha önce hiç hissetmediğim şekilde. Bana bakan ya da benimle konuşan kim olursa olsun. Bana kim ne derse desin. Bu farklıydı.”</p>

  <p>Superb ayağa kalkıp ofis kapısına doğru yürüdü ve kapıyı açtı. Pembroke gitmişti, sadece masasında oturmuş bir mendille gözlerini silen Amanda Conners’ı gördü. Superb binanın ön kapısına doğru gidip kapıyı açtı ve merdivenlerden indi.</p>

  <p>Park edilmiş aracın kilidini açıp içinden krikoyu aldı, elinde kriko ile kaldırımda yürümeye başladı. Müdür Pembroke’u ararken çeliğin avcunun içindeki sapı kaygan ve soğuktu.</p>

  <p>Uzakta küçülmüş bir figür gördü. Algıda değişim, diye düşündü. Küçük görünmesine neden oluyor. Ama değil. Dr. Superb, NP’ye doğru krikoyu yukarıda tutarak yürüdü.</p>

  <p>Pembroke’un görüntüsü büyüyordu.</p>

  <p>Pembroke ona dikkat etmiyordu, Superb’in geldiğini fark etmemişti. Yanından gelip geçen insanlarla birlikte hareketsiz, seyyar bir haber makinesinin başlıklarına bakıyordu.</p>

  <p>Başlıklar büyük, siyah renkte ve uğursuzdu. Dr. Superb yaklaştıkça başlığı gördü, kelimeleri seçebildi. Krikoyu indirip yavaşladı, diğerlerinin yanına geldi.</p>

  <p>“Karp devlet sırrını açıklıyor!” diye feryat ediyordu haber makinesi işitme mesafesi içerisindeki herkese. “Der Alte bir simulakrum! Yenisi çoktan yapılıyor!”</p>

  <p>Haber makinesi yeni müşteriler bulmak için ilerlemeye koyuldu. Herkes donmuştu. Dr. Superb rüyada gibiydi, gözlerini kapayıp kendi kendine buna inanmakta güçlük çekiyorum, diye düşündü. Çok büyük güçlük.</p>

  <p>“Karp çalışanı yeni der Alte simulakrumunun planlarını çaldı!” diye bağırıyordu haber makinası yarım blok öteden. Sesi yankılanıyordu. “Planlar açıklanıyor!”</p>

  <p>Bunca yıl, diye düşündü Dr. Superb. Cansız bir mankene tapındık. Hayattan yoksun cansız bir varlığa.</p>

  <p>Gözlerini açınca Wilder Pembroke’un haber makinesinin uzaklaşan gürültüsünü işitebilmek için garip şekilde eğilip büküldüğünü gördü; Pembroke makinenin ardından birkaç adım attı, büyülenmiş gibiydi.</p>

  <p>Pembroke uzaklaşırken daha önceki gibi küçüldü. Peşinden gitmeliyim, dedi Dr. Superb içinden. Onu yine eski boyutuna, gerçek haline getirmeliyim ki yapmam gerekeni yapabileyim. Kriko gittikçe kayganlaşıyor, terden öyle ıslanıyordu ki tutması zorlaşıyordu.</p>

  <p>“Pembroke!” diye bağırdı.</p>

  <p>Pembroke’un figürü dondu, yüzünde donuk bir gülümseme vardı. “Artık her ikisini de biliyorsun. Özgün şekilde bilgilendirildin Superb.” Pembroke kaldırımda geri dönüp Superb’e doğru yürümeye başladı. “Sana bir önerim var. Bence sen de bir muhabir makinesi al, kendi haberini ver. Korkuyor musun?”</p>

  <p>Superb, “İkisi birden çok fazla,” diyebildi. “Düşünmem gerek.” Kafası karışık halde haber makinesinin vızıltısını dinledi, sesi hâlâ işitiliyordu.</p>

  <p>“Ama anlatacaksın,” dedi Pembroke, “eninde sonunda.” Hâlâ gülümseyerek silahını çıkardı, bir uzman gibi Superb’in alnına nişan aldı. “Sana emrediyorum doktor.” Kaldırımda yavaşça Superb’e doğru yürüdü. “Artık zaman kalmadı, Karp und Sohnen harekete geçti. O an geldi doktor, Augenblick,<a id="k15" href="../Text/DiPNOTLAR.xhtml#a15"><sup>[15]</sup></a> Alman dostlarımızın dediği gibi. Sence de öyle değil mi?”</p>

  <p>“Bir muhabir makine çağırayım,” dedi Superb.</p>

  <p>“Kaynağını söyleme doktor. Seninle içeri geleyim.” Pembroke, Superb’i binanın merdiveninden çıkarıp ofisine doğru yürüttü. “Hastalarımdan birinin, bir <i>Ge</i>’nin bunu sana sır olarak verdiğini ama bunu saklanamayacak kadar önemli bulduğunu söyleyeceksin.”</p>

  <p>“Aynen öyle,” dedi Superb başıyla onaylayarak.</p>

  <p>“Bunun toplum üzerindeki psikolojik etkisini de düşünme,” dedi Pembroke. “<i>Be</i>’ler üzerinde yani. İlk şok atlatıldıktan sonra üstesinden geleceklerdir. Bir tepki olacak elbette, bunun hükümet sistemini yok edeceğini düşünüyorum. Öyle değil mi? Demek istediğim artık yeni der Alteler ve sözde Nicoleler olmayacak. <i>Ge</i> ve <i>Be</i> ayrımı da olmayacak. Çünkü hepimiz <i>Ge</i> olacağız. Yanılıyor muyum?”</p>

  <p>“Hayır,” dedi Superb adım adım ofisine doğru yürürken, hiç sesini çıkarmadan kendilerine bakan Amanda Conners’ın yanından geçiyordu.</p>

  <p>Pembroke neredeyse kendi kendine mırıldandı: “Endişe ettiğim tek şey Bertold Goltz’un tepkisi. Onun dışında her şey yolunda gözüküyor, o bir türlü öngöremediğim tek unsur.”</p>

  <p>Superb durup Amanda’ya döndü. “<i>New York Times</i> muhabir makinesini bağlar mısın lütfen.”</p>

  <p>Amanda telefonu eline alıp uyuşuk hareketlerle numarayı çevirdi.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Maury Fraunzimmer, beti benzi atmış halde sesli sesli yutkunup gazeteyi yerine koydu, Chic’e dönüp homurdanarak “Bilgiyi hangimiz sızdırdı, biliyor musun?” diye sordu. Sanki şimdiden ölmüş gibi eti uyuşuyordu.</p>

  <p>“...”</p>

  <p>“Kardeşin Vince. Karp’tan buraya getirdiğin kardeşin. Bu sonumuz. Vince Karp için çalışıyormuş, onu kovmamışlar ki, onu buraya <i>göndermişler.</i>” Maury iki eliyle gazeteyi katladı. “Tanrım, keşke göç etmiş olsaydın. Eğer gitmiş olsaydın o buraya asla giremezdi; sen dedin diye onu işe almış olmazdım.” Panik dolu gözlerle Chic’e baktı. “<i>Neden gitmene izin vermedim ki?</i>”</p>

  <p>Fraunzimmer Associates fabrikası dışında bir haber makinesi vızırdıyordu: “...büyük devlet sırrı! Der Alte bir simulakrum! Yenisi çoktan yapılıyor!” Merkezi devrelerden kontrol edilen haber silbaştan dönüp duruyordu.</p>

  <p>Maury, Chic’e, “Şunu yok et,” diye hırladı. “Şu makineyi. Tanrı aşkına gönder şunu.”</p>

  <p>Chic kaskatı bir ifadeyle, “Olmaz. Denedim. Hem de ilk duyduğumda,” dedi.</p>

  <p>Birbirlerine baktılar, o ve patronu Maury Fraunzimmer, hiç konuşmadan. Zaten söylenecek bir şey yoktu. İşleri son bulmuştu.</p>

  <p>Hatta belki yaşamları da.</p>

  <p>En sonunda Maury, “Şu Loony Luke dükkânları,” dedi. “Hurda dükkânları hani. Hükümet hepsini kapadı, değil mi?”</p>

  <p>“Neden?”</p>

  <p>“Çünkü göç etmek istiyorum,” dedi Maury. “Buralardan gitmeliyim. Sen de gitmelisin.”</p>

  <p>“Hepsi kapandı,” dedi Chic başını sallayarak.</p>

  <p>“Ne izliyoruz, biliyor musun?” dedi Maury. “Bu bir oyun. Biri ya da birileri tarafından hazırlanmış, AABD hükümetine karşı bir komplo. Bunlar Goltz gibi dışarıda değil, çarkın içindeki insanlar. Bunlar kartellerle, Karp’la, en büyükleriyle çalışıyorlar. Çok büyük güce sahipler. Bu sokak kavgası değil. Kaba ağız dalaşı değil.” Terden sırılsıklam kırmızı yüzünü mendille sildi. “Kendimi iyi hissetmiyorum. Kahretsin, bu işin içine çekildik, her an NP’ler gelebilir.”</p>

  <p>“Ama niyetimizin bu olmadığını...”</p>

  <p>“Hiçbir şey bilmiyorlar. Herkesi tutuklayacaklar. Üsttekileri de, alttakileri de.”</p>

  <p>Uzaktan bir siren sesi geldi. Maury gözlerini iyice açmış sesi dinliyordu.</p>
</body>
</html>