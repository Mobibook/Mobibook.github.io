<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/BiNCOL.css" type="text/css" rel="stylesheet"/>
</head>
<body>
  <h1>. V .</h1>

  <p><span class="ilkharf"><b>A</b></span>l Miller, 3 numaralı Hurda Pazarı arkasındaki küçük bina içindeki odada ayaklarını masaya uzatmış, Upmann purosu içip dışarıya bakıyor, kaldırımı, Reno, Nevada’nın mağazaları ve yoldan geçenleri seyrediyordu. Yeni araçların parıltısı, uçuşan etiketler ve üstlerindeki flamalar ardında LOONEY LUKE yazan devasa tabelanın altına gizlenmiş bir şey gördü.</p>

  <p>Üstelik o şeyi gören tek kişi de o değildi: önlerinde hızla yürüyen küçük bir çocukla bir kadın ve bir adam belirdi kaldırımda; çocuk heyecanla zıplayarak “Baba bak! Bunun ne olduğunu biliyor musun? Bak, bu <i>Papoola</i>” dedi.</p>

  <p>“Aa, gerçekten,” dedi adam gülümseyerek, “Marion, baksana, tabelanın altında şu Marslı yaratıklardan var. Gidip biraz gevezelik edelim mi?” adam çocukla birlikte yaratığa doğru yürüdü. Kadın kaldırımda kaldı.</p>

  <p>“Hadi, gelsene anne!” diye bağırdı çocuk.</p>

  <p>Al Miller ofisinde oturduğu yerden, gömleğinin içindeki düzeneği kontrol etti. Papoola LOONEY LUKE tabelasının altından çıktı; Al yaratığı altı kısa bacağı üzerinde paytak adımlarla kaldırımda yürüttü; yaratığın anteni üzerinde kayan yuvarlak, komik bir şapka vardı, kadını görünce yaratığın gözleri şaşılaşıp yine düzeldi. Papoola ayakları üzerinde kadının peşinden güçlükle yürüdü; bu hareket çocukla adamın çok hoşuna gitti.</p>

  <p>“Baba bak, annemin peşinden gidiyor! Anne! Anne! Arkanı dönüp şuna baksana!”</p>

  <p>Kadın arkasına baktı, turuncu renkli küçük bir böcek görünümündeki, tabak gibi bir gövdeye sahip organizmayı görünce bir kahkaha attı. Herkes Papoola’lara bayılıyor, diye düşündü Al. İşte, komik Marslı Papoola. Konuş Papoola, sana gülen sevimli hanımefendiye merhaba de.</p>

  <p>Papoola’nın kadına dair düşündükleri Al’e iletildi. Papoola kadına merhaba diyor, onunla tanışmanın büyük zevk olduğunu söylüyordu. Kadın kaldırıma çıkıp yanına gelinceye kadar kadınla konuşup onu rahatlattı; kadın çocukla adamın yanına geldi, şimdi üçü yan yanaydılar. Dünyaya kesinlikle düşmanca bir amaçla gelmemiş, zaten böyle bir yeteneği de olmayan Marslı yaratıktan gelen sinyalleri alıyorlardı. Onların onu sevdiği kadar Papoola da onları sevmişti; bunu onlara söyledi, kendi gezegeninde alışkın olduğu sıcak dostluk ve nezaketi gösterdi.</p>

  <p>Papoola anılarını kendine özgü tavrıyla anlatırken kadınla adam, kuşkusuz Mars çok güzel bir yer olmalı, diye düşünüyordu. Tanrım, orada yaşayanlar Dünyadakiler gibi soğuk ve şizoid değiller; kimse bir başkasını gözetlemiyor, kimse diğerlerinin din-siyaset sınavlarına not vermiyor, her hafta bina Güvenlik Birimlerine rapor vermiyor. Papoola onları kaldırıma mıhlamış, düşünsenize, diyordu. Kendi kendinizin patronusunuz, kendi çiftliğinizi işletiyor, istediğinize inanıyor ve <i>kendiniz</i> oluyorsunuz! Bir de şu halinize bakın, burada durup beni dinliyor olmaktan bile korkuyorsunuz.</p>

  <p>Adam karısına dönüp endişeli bir sesle, “Gitsek... iyi olacak,” dedi.</p>

  <p>“Ya, hayır,” dedi çocuk yalvararak. “Bir kez daha bir Papoola’yla konuşma şansımız olur mu? İlerdeki hurda pazarından olmalı.” Al adamın çocuğun işaret ettiği yöne dikkatle bakışını fark etti.</p>

  <p>Adam çocuğa yanıt verdi: “Elbette. Onu bu makineleri satmak için buraya getirmişler zaten. Şimdi bizimle uğraşıyor, alışverişe yöneltmeye çalışıyor.” Yüzündeki hayranlık siliniverdi. “Sahibi de orada oturmuş, onu yönetiyor.”</p>

  <p>Papoola, ama size anlattıklarım doğru, diye düşündü. İşin ucunda satış taktiği olsa bile Mars’a gidebilirsiniz. Sen ve ailen orada kendi gözlerinizle göreceksiniz; eğer özgür kalmaya cesaretin varsa elbette. Yapabilir misin? Gerçek bir erkek misin? Bir LOONEY LUKE aracı satın al; hâlâ şansın varken al, çünkü bir gün, hem de uzun zaman sonra değil, NP çökecek, bunu biliyorsun. Ondan sonra hurda pazarlarının yerinde yeller esecek. Sıkıyönetim altında ancak birkaç şanslı insanın kaçabileceği o ufak delik de ortadan kalkacak.</p>

  <p>Al orta bölmedeki düğmelerle oynayıp ibreyi yükseltti. Papoola’nın tinsel gücü arttı, adamı kendine çekti ve kontrolü ele aldı. Papoola, bir araç almalısın, diyerek adamı zorladı. Kolay ödeme planı, servis güvencesi, seçebileceğin pek çok model. Şimdi imza atma zamanı, sakın erteleme. Adam dükkâna doğru bir adım attı. Aman çabuk, dedi Papoola. Her an yetkililer gelip dükkâna kilit vurabilir ve son şansın ebediyen yok olabilir.</p>

  <p>Adam güçlükle, “İşte... böyle yapıyorlar,” diyebildi. “İnsanı tuzağa düşürüyor. Hipnoz bu. Hemen gitmeliyiz.” Ama gidemedi, artık çok geçti. Gidip bir araç alacaktı, Al ofisinde elindeki kontrol kutusuyla adamı içeri çekiyordu.</p>

  <p>Al yavaşça kalktı. Dışarı çıkıp satış yapma zamanı gelmişti. Papoola’yı kapadı, ofis kapısını açıp dışarı adım attı.</p>

  <p>Araçlar arasından kendisine doğru gelen aşina bir yüz gördü. Eskiden çok yakın dostu olan Ian Duncan’dı bu. Tanrım, diye düşündü Al. Ne istiyor? Tam şimdi, şu anda!</p>

  <p>“Al,” diye bağırdı Ian Duncan el sallayarak. “Biraz konuşabilir miyiz? Meşgul değilsin herhalde?” Duncan terlemiş, yüzü kâğıt gibi bembeyaz halde yaklaştı, bir yandan korkuyla etrafı süzüyordu. Al’in son görüşünden bu yana tamamen çökmüştü.</p>

  <p>“Bana bak,” dedi Al öfkeyle. Ama artık çok geçti; çocuk, adam ve kadın etkiden kurtulmuş, hızla kaldırımda yürüyorlardı.</p>

  <p>“Seni, ee, rahatsız etmek istememiştim,” diye ağzının içinde geveledi Ian.</p>

  <p>“Rahatsız etmiyorsun,” dedi Al gidenlerin peşinden düşünceli düşünceli bakarak. “Evet, sorun nedir Ian? Kötü görünüyorsun. Hasta mısın? Gel, içeri gir.” Duncan’ı ofise sokup kapıyı kapadı.</p>

  <p>“Jug’ımı buldum. Beyaz Saray’a girmeye çabaladığımız günleri hatırlıyor musun? Bir kez daha denemeliyiz Al. Yemin ediyorum ki daha fazla dayanamayacağım. Hayatımızdaki en önemli şey olduğuna yemin edeceğimiz bir şeyde başarısız olmak istemiyorum.” Mendiliyle alnını sildi, soluk soluğa kalmıştı, elleri titriyordu.</p>

  <p>Al hemen, “Artık bir Jug’ım bile yok,” dedi.</p>

  <p>“Olmak. Her birimiz kendi bölümünü benim Jug’ımla kaydedebilir, sonra hepsini teybe aktarıp Beyaz Saray’a sunarız. Bu köşeye kıstırılmışlık duygusuyla daha ne kadar yaşayabilirim, bilmiyorum. Tekrar çalmalıyım. Bugün <i>Goldberg</i> Çeşitlemeleri üzerine çalışmaya başlarsak iki ayda...”</p>

  <p>Al sözünü kesti: “Hâlâ orada mı yaşıyorsun? O dev Abraham Lincoln binasında?”</p>

  <p>Ian evet anlamında başını salladı.</p>

  <p>“Ve hâlâ Barvarian kartelindeki işte mi çalışıyorsun? Hâlâ dişlileri mi kontrol ediyorsun?” Ian Duncan’ın niçin bu kadar mutsuz olduğunu anlayamadı. “Boş versene, en kötü olasılıkla göç edersin. Jug konusunu konuşmak bile abesle iştigal. Yıllardır çalmıyorum, aslında seni son gördüğümden beri çalmıyorum. Bir dakika.” Papoola’yı kontrol eden düzeneği tuşladı; Papoola kaldırım kenarından yavaşça tabela altındaki yerine ilerledi.</p>

  <p>Ian Papoola’yı görünce, “Hepsinin öldüğünü sanıyordum,” dedi.</p>

  <p>“Öldüler,” dedi Al.</p>

  <p>“Ama bu dışarıdaki hareket ediyor...”</p>

  <p>“Bu sahte,” dedi Al, “bir simulakrum, kolonileşmede kullandıklarına benzer. Onu ben kontrol ediyorum.” Eski dostuna kontrol kutusunu gösterdi. “İnsanları kaldırımdan çekip buraya getiriyor. Aslında Luke’da bir orijinal olmalı, model olarak kullanılarak bunların üretildiği bir tane. Fakat kimse kesin olarak bilmiyor, yasa da Luke’a dokunamıyor. Eğer elinde bir tane varsa bile NP Luke’dan onu alamıyor.” Al oturup piposunu yaktı. “Sınavı geçme,” dedi Ian’a. “Daireni kaybet ve ilk depozitonu geri al. Parayı bana getir, ben de seni Mars’a götürecek güzel bir araç vereyim. Nasıl fikir?”</p>

  <p>“Sınavda kalmaya çalıştım,” dedi Ian, “ama izin vermediler. Yanıtları düzelttiler. Gitmemi istemiyorlar. Buna izin vermeyecekler.”</p>

  <p>“ ‘İstemeyenler’ kim?”</p>

  <p>“Abraham Lincoln’de, yan dairemde oturan adam. Adı sanırım Edgar Stone. Bunu bilerek yaptı. Yüzündeki ifadeyi gördüm. Galiba bana iyilik yaptığını düşünüyordu... Bilmiyorum.” Ian etrafına baktı. “Ofisin çok güzelmiş. Burada yaşıyorsun, değil mi? Ofis taşındığında sen de taşınıyorsun?”</p>

  <p>“Evet,” dedi Al, “kalkıp gitmeye daima hazırız.” Dükkân altı dakika içinde yörüngesel hız kazanabiliyordu ama yine de NP’nin onu yakalamasına birkaç kez nerdeyse ramak kalmıştı. Papoola yaklaştıklarını fark etmişti ancak rahatça kaçabilecekleri kadar uzak değillerdi; kaçışlar çoğunlukla alelacele ve tam bir düzenden yoksun olur, arkada hep hesap defterleri ve birkaç araç kalırdı.</p>

  <p>“Onlardan ancak bir adım öndesin,” dedi Ian kaygılı bir sesle. “Yine de bu seni pek rahatsız etmiyor. Sanırım bu kişisel bir özelliğin.”</p>

  <p>“Yakalanırsam, Luke beni kefaletle dışarı çıkarır.” O zaman dert edecek ne vardı? İşvereni güçlü bir adamdı. Thibodeaux klanı, popüler dergilerde daha çok Luke’un kabalığı ve araçların hurdalığı üzerinde durarak saldırıları başka yöne çekmişlerdi.</p>

  <p>“Sana gıptayla bakıyorum,” dedi Ian. “Dik duruşuna. Sakinliğine.”</p>

  <p>“Sizin binanın rahibi yok mu? Git ona dök içini.”</p>

  <p>Ian zavallı bir sesle yanıt verdi: “Tamamen yararsız. Şimdiki rahip Patrick Doyle, nerdeyse benim kadar kötü halde. Genel müdür Don Tishman’ı soracak olursan, o bizden de beter, sinirleri iflas etmiş. Aslında tüm bina huzursuz. Belki Nicole’ün sinüzit ağrısından dolayıdır.”</p>

  <p>Al adama baktı ve Ian’ın söylediklerinde gerçekten ciddi olduğunu fark etti. Beyaz Saray ve temsil ettikleri, Ian’ın yaşamını işgal etmişti, tıpkı yıllar önce Servis’te arkadaş oldukları günlerdeki gibi. “Sadece senin için,” dedi Al yavaşça, “Jug’ımı çıkarıp çalışmaya başlayacağım. Bir kez daha deneyeceğiz.”</p>

  <p>Ian Duncan tek kelime etmeden şaşkınlıkla baktı. “Ciddiyim,” dedi Al başını sallayarak.</p>

  <p>Ian şükran dolu bir fısıltıyla, “Tanrı seni korusun Al,” dedi.</p>

  <p>Al Miller içi daralmış bir halde piposunun dumanını üfledi.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Chic Strikerock’ın önünde çalıştığı küçük fabrika, bir bütün olarak, estetikten uzak boyutlarıyla beliriverdi; bina ulaşabileceği son sınırlara dek büyüktü, şapka kutusuna benzeyen bu açık yeşil yapı eğer müşkülpesent değilseniz modern bile sayılabilirdi. Frauenzimmer Associates. Az sonra ofiste, işinin başında olacak, parlak sabah güneşini içeri girişini engellemek için jalûzilerle uğraşacaktı. Yetmezmiş gibi, hem kendisine hem de Maury’ye asistanlık yapan orta yaşlı sekreter Bayan Greta Trupe’a söylenecekti.</p>

  <p>Hayat ne güzel, diye düşündü Chic. Ama belki dün firmanın mallarına el konulmuştu; bu onu hiç şaşırtmaz, hatta büyük olasılıkla üzmezdi bile. Ama bu elbette Maury için utanç verici olurdu ve sürekli kavga etmelerine rağmen Chic Maury’yi severdi. Ne de olsa küçük bir şirket, küçük bir aile gibidir. Herkes birbirini yakından tanır, hem kişisel hem de ruhsal olarak. Kartel büyüklüğündeki şirketlerdeki insanlıktan uzak ilişkilerden farklı olarak, çok daha güzel bir yakınlık yaşanır.</p>

  <p>Dürüst olmak gerekirse, bunu tercih ederdi: Yakınlığı. Ona göre güç dehlizlerinde, güçlü <i>geheimlich</i> şirketlerdeki o ete kemiğe bürünmüş bürokratik ayrıksı ilişkiler dehşet vericiydi. Maury’nin ikinci dereceden bir operatör olması aslında Chic’in hoşuna gidiyordu. Eski günlere ait gibiydi, sanki yaşayan yirminci yüzyıl gibi.</p>

  <p>Aracını Maury’nin eski aracının yanına park edip çıktı, elleri cebinde yürüyerek ön kapıya vardı.</p>

  <p>Açılmamış, yanıt verilmemiş posta yığını, kahve fincanları, elkitapları, buruşturulmuş faturalar ve çivilenmiş takvimlerle birlikte küçük, darmadağınık ofis toz kokuyordu; pencerelerden bugüne kadar hiç temiz hava ve güneş ışığı girmemiş gibiydi. Odanın karşı ucunda mümkün olan en büyük yeri kaplar halde sessiz duran dört simulakra gördü; bunlar bir gruptu: biri yetişkin bir erkek, onun eşi bir kadın ve iki çocuk. Bu, firma kataloğundaki en büyük üründü: bir famnexdo.<a id="k6" href="../Text/DiPNOTLAR.xhtml#a6"><sup>[6]</sup></a></p>

  <p>Yetişkin erkek simulakrum ayağa kalktı ve medeni bir hareketle Chic’i selamladı. “Günaydın Bay Strikerock.”</p>

  <p>“Maury geldi mi?” Chic sağa sola bakındı.</p>

  <p>“Hemen hemen,” diye yanıtladı simulakrum. “Kahve ve çörek almak için caddeye indi.”</p>

  <p>“Çok güzel,” dedi Chic paltosunu çıkararak. “Siz Mars’a gitmeye hazır mısınız bakalım?” diye sordu simulakraya. Paltosunu astı.</p>

  <p>“Evet, Bay Strikerock,” dedi yetişkin kadın başını sallayarak, “üstelik çok da mutluyuz. Bize güvenebilirsiniz.” Bir komşu tavrıyla nazikçe Chic’e gülümsedi. “Dünyanın baskıcı yasalarından kurtulmak bizi çok rahatlatacak. Radyoda McPhearson Yasası ile ilgili haberleri dinledik.”</p>

  <p>“Bunun çok korkunç olduğunu düşünüyoruz,” dedi erkek.</p>

  <p>“Aynı fikirdeyim,” dedi Chic. “Ama elden ne gelir?” Yeni posta için etrafına bakındı ama posta her zamanki gibi yığının içinde kaybolmuştu.</p>

  <p>“Göç edilebilir,” dedi erkek simulakrum.</p>

  <p>“Hmm,” dedi Chic dalgın bir halde. Yedek parçacılardan gelmiş, yeni gibi gözüken beklenmedik bir fatura yığını gördü; can sıkıntısı, hatta korkuyla elini uzattı. Maury bunları görmüş müydü? Büyük olasılıkla evet. Onları görmüş ve görmeyeceği bir yere fırlatıp atmıştı. Frauenzimmer Associates hayatın bu gerçekleriyle yüz yüze gelmese daha iyi çalışabilecekti. İçedönük nörotik bir hasta gibi, işleyebilmek için algı sistemini gerçeğin pek çok yüzünden uzak tutmak zorundaydı. Bu tam anlamıyla ideal bir sistem değildi ama alternatifi var mıydı? Gerçekçi olmak, vazgeçmek ve ölmek demekti. Küçük firma hayatta kalabilmek için çocuksu bir hayale ihtiyaç duyuyordu ya da Maury ve Chic öyle sanıyordu. Her iki durumda da, ikisi birden bu tavrı takınmıştı. Simulakraları (yetişkin olanlar) buna katılmıyordu; onların gerçeğe verdikleri o soğuk, akılcı değer bu tavrın tam zıddıydı, bu yüzden Chic simulakranın önünde kendini hep çıplak hisseder, hafif bir utanç duyardı; onlara daha iyi örnek olması gerektiğini biliyordu.</p>

  <p>“Bir araç alıp Mars’a gitsen,” dedi yetişkin erkek, “biz de sana famnexdo oluruz.”</p>

  <p>“Mars’a göç edecek olsam bir komşu aileye ihtiyacım olmaz,” dedi Chic. “Oraya zaten insanlardan kaçmak için giderim.”</p>

  <p>“Biz çok iyi komşu oluruz,” dedi kadın.</p>

  <p>“Bakın,” dedi Chic, “erdemlerinizi bana anlatmanıza gerek yok. Onları sizden daha iyi biliyorum.” Haklı bir gerekçeyle olsa da hadlerini bilmeleri, içtenlikleri Chic’in hem hoşuna gitti hem canını sıktı. Bu simulakra, komşu aile olarak tam bir baş belası olacak, diye düşündü. Yine de göçmenlerin tek tük yapılanmış kolonilerde istedikleri buydu. Bunu anlayabiliyordu; Frauenzimmer Associates’in işi de bunu anlamaktı.</p>

  <p>Göç eden bir adam hiç tanımadığı, çok az varlığın yaşadığı (ya da Tanrı korusun, hiçbir varlığın yaşamadığı) bir çevrede moralini yükseltecek bir komşu, daha doğrusu yaşamı, insan hareketlerini ve sesini taklit eden, hiç olmazsa insanın mekanik benzeri olan bir varlık satın alabiliyordu. Bunun temel psikolojik katkısı yanında başka avantajları da vardı. Famnexdo simulakra grubu aynı zamanda toprağı işliyor, çift sürüyor, ekim yapıyor, suluyor, toprağı verimli kılıyordu. Ürünse insana kalıyordu, çünkü famnexdo grubu kişinin arazisinin içinde değil çevresinde yaşıyordu. Famnexdolar aslında yan komşu bile sayılmazlardı, kişinin emrindeydiler. Onlarla iletişim aslında kişinin kendisiyle kurduğu döngüsel bir iletişimdi; iyi çalışmaları kaydıyla, famnexdo kişinin gizli hayalleri ve umutlarını alıp konuşarak geri aktarıyordu. Terapi anlamında bu işe yarıyordu, fakat kültürel anlamda söz konusu olan kısır bir ilişkiydi.</p>

  <p>Yetişkin erkek saygılı bir sesle, “İşte Bay Frauezimmer,” dedi.</p>

  <p>Chic yukarı bakınca ofis kapısının yavaşça açıldığını gördü; Maury kahve ve çöreğini dikkatle tutarak kapıda belirdi.</p>

  <p>Maury, “Dinle dostum,” dedi kısık sesle. Maury kısa boylu, yuvarlak ve sürekli terleyen bir adamdı, kötü bir aynadaki yansımalara benziyordu. Bacakları kötü görünüyordu, sanki onu ayakta zorlukla tutuyorlarmış gibiydi, sendeleyerek ilerledi. “Üzgünüm,” dedi, “ama sanırım seni işten çıkarmak zorundayım.”</p>

  <p>Chic bakakaldı.</p>

  <p>“Daha fazla devam edemeyeceğim,” dedi Maury. İş yüzünden kirlenmiş küt parmaklarıyla kahve fincanını tutarken, masanın üstünü kaplamış kâğıtlar ve elkitapları arasında fincan ve çöreği koyacak yer aradı.</p>

  <p>“Lanet olsun,” dedi Chic. Sesi kulaklarında çok zayıf yankılandı.</p>

  <p>“Bunun olacağını biliyordun.” Maury’nin sesi boğucu bir hal almıştı. “İkimiz de biliyorduk. Ne yapabilirim? Haftalardır bir tek büyük sipariş bile almadık. Seni suçlamıyorum. Şuradaki famnexdo grubuna bak, öylece duruyorlar. Onları çoktan göndermiş olmalıydık.” İrlanda keteninden yapılmış mendilini çıkarıp alnını sildi. “Üzgünüm Chic.” Kaygıyla elemanına bakıyordu.</p>

  <p>Yetişkin erkek simulakrum, “Bu çok üzücü bir değiş tokuş,” dedi.</p>

  <p>“Bence de,” diye onayladı eşi.</p>

  <p>Maury onlara bakıp, “Zor elbette, yani, siz kendi işinize baksanıza. Kim suni, rolden ibaret fikrinizi sordu?”</p>

  <p>Chic mırıltıyla, “Onları rahat bırak,” dedi. Maury’nin haberine çok şaşırmıştı. Akılcı tahminlerine karşın duygusal anlamda şok olmuştu.</p>

  <p>“Bay Strikerock giderse,” dedi erkek simulakrum, “biz de onunla gideriz.”</p>

  <p>Maury simulakraya ters ters bakıp homurdandı: “Ne yapacağınız umurumda değil, bir avuç malzemeden başka şey değilsiniz. Biz bu işi hallederken birazcık susun. Siz karışmadığınız zaman da yeterince sorunumuz var zaten.” Masasına oturup <i>Chronicle</i> okumaya koyuldu. “Dünyanın sonu yakın. Yalnız bizim değil Chic, yalnız Frauenzimmer Associates’in değil. Gazetedeki şu habere bak: ‘Tamirci Orley Short’un cesedi bugün St. Louis Candy Şirketi’ne ait, 180 metrelik yavaşça soğuyan sıcak çikolata fıçısının dibinde bulundu.’ ” Kafasını kaldırdı. “ ‘Yavaşça soğuyan’, anlıyor musun, işte bu. İşte böyle yaşıyoruz. Devam ediyorum. ‘53 yaşındaki Short, dün iş çıkışı eve dönmeyince...’ ”</p>

  <p>“Yeter,” diyerek kesti Chic. “Ne demek istediğini anlıyorum. Bu da o zamanlardan biri.”</p>

  <p>“Kesinlikle. Koşullar olanaklarımızı aşmış halde. Kaderci olma zamanı, anlıyorsun ya: teslim olmak gibi. Frauenzimmer Associates’in sonsuza dek kapandığını görmeye mecburum. Samimiyim, bir sonraki hamle bu olacak.” Dalgın dalgın famnexdo simulakra grubuna baktı. “Sizi neden yaptık, bilmiyorum. Sizin yerinize burjuvaların ilgisini çekecek kalitede bir grup sokak fahişesi yapmalıymışız. Dinle Chic, <i>Chronicle</i>’daki korkunç haberin nasıl bittiğini anlatayım. Simulakralar, siz de dinleyin. Bu geldiğiniz dünya hakkında bir fikir verecektir. ‘St. Louis polisi, kayınbirader Antonio Costa’nın şeker fabrikasına gidip Short’un çikolata içine 90 metre kadar battığını gördüğünü belirtti.’ ” Maury gazeteyi öfkeyle katladı. “Weltanschaung’unda böyle bir olay varken nasıl çalışabilirsin? Korkunç bir şey. İnsanın dayanma gücü kalmıyor. Son bölüm o kadar korkunç ki, neredeyse komik oluyor.”</p>

  <p>Bir anlık sessizlik sonrası yetişkin erkek simulakrum Maury’nin bilinçaltına tepki vererek konuştu: “Böyle zamanlarda McPhearson Yasası’nın yürürlüğe girmesi hiç doğru değil. Nereden gelirse gelsin, mutlaka bir psikiyatrik yardıma ihtiyacımız var.”</p>

  <p>“ ‘Psikiyatrik yardımmış’ ”, dedi Maury alayla. “Evet, tam isabet Bay Jones ya da Smith, adını her ne koyduysak. Bay Yan Komşu, her kimsen işte. Bu Frauenzimmer Associates’i kurtarırdı demek, öyle mi? On yıl boyunca saati iki yüz dolardan bir tutam psikanaliz... genellikle bu kadar sürüyor, değil mi? Tanrım!” Bıkkın bir tavırla simulakraya arkasını döndü, çöreğini yemeye koyuldu.</p>

  <p>Chic hemen, “Bana bir tavsiye mektubu verecek misin?” diye sordu.</p>

  <p>“Elbette,” dedi Maury.</p>

  <p>Belki Karp and Sohnen’de çalışırım, diye düşündü Chic. Kardeşi Vince orada, <i>Ge</i>’lerin yanında çalışıyordu, işe girmesine yardımcı olabilirdi. Hiç yoktan iyidir, zavallı işsizler ordusuna, Dünya üzerini kaplamış sonsuz <i>Be</i> sınıfının en alt tabakasına katılmaktansa orada çalışırdı, üstelik şu anda göç edecek kadar bile parası yoktu. Belki nihayet zamanı gelmişti; gerçekle doğrudan yüz yüze gelecekti. Bir kez olsun, uzun zamandır sürdürdüğü çocuksu hırslarından vazgeçecekti.</p>

  <p>Peki ya Julie? O ne olacaktı? Kardeşinin karısı, işlerin karışıklığını umutsuz bir aşamaya getiriyordu; örneğin Julie şimdi maddi olarak Chic’in sorumluluğunda mıydı? Bunu Vince ile enine boyuna, yüz yüze tartışması gerekiyordu. Ne olursa olsun. Sohnen Werke’de işe ihtiyacı olsun olmasın.</p>

  <p>Bu durumda Vince’e bunları söylemek için yaklaşmak tuhaf olacaktı; Julie konusu çok kötü zamanda ortaya çıkmıştı.</p>

  <p>“Dinle Maury,” dedi Chic. “Beni şimdi işten çıkaramazsın. Bir sorunum var; sana telefonda söylediğim gibi, şu anda bir kız var ve o...”</p>

  <p>“Peki.”</p>

  <p>“E... efendim?”</p>

  <p>Maury Frauenzimmer iç çekti. “<i>Peki,</i> dedim; seni biraz daha tutacağım. Böylece Frauenzimmer Associates’in iflası hızlanacak. Ne olacak.” Maury boş verir bir hareketle omuzlarını sertçe silkti. “<i>Geht das Lebens.</i><a id="k7" href="../Text/DiPNOTLAR.xhtml#a7"><sup>[7]</sup></a>”</p>

  <p>Simulakranın iki çocuğundan biri yetişkin erkeğe, “O iyi bir adam, değil mi baba?” diye sordu.</p>

  <p>“Evet, Tommy,” dedi erkek başını sallayarak. “Gerçekten öyle.” Yavaşça çocuğun omuzlarına vurdu. Sevinçten tüm ailenin yüzü parladı.</p>

  <p>“Seni önümüzdeki çarşambaya kadar tutacağım,” dedi Maury. “Elimden fazlası gelmez, belki biraz işine yarar. Sonrasını... bilemiyorum. Önümü göremiyorum. Önsezilerim kuvvetli olmasına rağmen hem de, her zaman söylerim ya. Bir noktaya kadar, geleceğe dair sezgilerim olmuştur. Ama bu durumda hiç yok, küçücük bile. Her şey devasa bir kafa karışıklığı, anladığım kadarıyla.”</p>

  <p>Chic, “Teşekkür ederim Maury,” dedi.</p>

  <p>Maury Frauenzimmer homurdanarak gazetesini okumayı sürdürdü.</p>

  <p>“Belki önümüzdeki çarşambaya kadar iyi bir şey olur,” dedi Chic. “Beklemediğimiz bir şey.” Belki satış müdürü olarak büyük bir sipariş alırım diye düşündü.</p>

  <p>“Evet, belki,” dedi Maury. İkna olmuşa benzemiyordu.</p>

  <p>“Gerçekten elimden geleni yapacağım,” dedi Chic.</p>

  <p>“Tabii,” diyerek onayladı Maury. “Yap Chic, elinden geleni yap.” Sesi mücadeleden vazgeçmiş bir tonla sönüp gitti.</p>
</body>
</html>