<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/BiNCOL.css" type="text/css" rel="stylesheet"/>
</head>
<body>
  <h1>. XIV .</h1>

  <p><span class="ilkharf"><b>N</b></span>icole Thibodeaux durumu anlar anlamaz Reich Mareşali Hermann Goering’in öldürülmesi emrini verdi.</p>

  <p>Gerekliydi. Çok büyük olasılıkla Devrim yanlılarıyla bağlantıları vardı, bu riski asla alamazdı. İşin içinde çok fazla şey vardı.</p>

  <p>Beyaz Saray’ın gizli bahçelerinden birinde, en yakın askeri birlikten çağrılan bir ekip işi halletti; Nicole boş gözlerle lazer tüfeklerin alçak, neredeyse duyulmayan seslerini dinlerken kendi kendine, bu adamın ölümünün onun Üçüncü Reich içinde ne kadar az gücü olduğunu kanıtladığını düşünüyordu. Çünkü ölümü Nicole’ün zamanında, bugünde hiçbir değişikliğe neden olmadı; olay en küçük bir zaman kayması bile yaratmadı. Bu, Nazi Almanyasının yönetim yapısı üzerine yapılmış bir yorumdu.</p>

  <p>Daha sonra NP müdürü Wilder Pembroke’u çağırdı.</p>

  <p>“Bir rapor istiyorum,” dedi. “Karpların nereden destek aldıklarına dair. Kaynaklarına ek olarak. Yandaşlarına güvenmeden bu işe kalkışamayacakları belli.” Üst düzey NP yetkilisine titizlikle hesaplanmış bir dikkatle baktı. “Ulusal Polis ne durumda?”</p>

  <p>Wilder Pembroke sakin yanıtladı: “Hainlerle savaşmaya hazırız.” Rahatsız olmuşa benzemiyordu; hatta Nicole adamın kendine her zamankinden çok hâkim olduğunu düşündü. “Hatta onları toplamaya başladık bile. Karp çalışanları ve yöneticileri, Fraunzimmer şirketi personeli. Adı karışan herkes; von Lessinger donanımlarını kullanarak bunun üzerinde çalışıyoruz.”</p>

  <p>“Peki, neden von Lessinger yöntemini kullanarak buna hazırlanmadınız?” diye sordu Nicole sertçe.</p>

  <p>“Kabul etmeliyiz ki olay orada vardı. Ama sadece küçük bir olasılık olarak. Olası alternatif gelecekler arasında milyonda bir ihtimalle. Biz hiç...”</p>

  <p>“İşte şimdi işinden oldun,” dedi Nicole. “Personelini gönder. Onlar arasından yeni polis müdürünü seçeceğim.”</p>

  <p>Pembroke kızardı, inanamıyordu, kekeleyerek, “Ama her an tehlikeli alternatifler...” diye sözünü sürdürmeye çabaladı.</p>

  <p>“Bana saldıracağını biliyordun,” dedi Nicole. “O şey, Marslı hayvan beni ısırdığında bu olayın seni uyarmış olması gerekiyordu. O olaydan sonra dışarıdan bir saldırı bekliyor olman gerekirdi, çünkü o bir başlangıçtı.”</p>

  <p>“Luke’u... yakalayalım mı?”</p>

  <p>“Luke’u yakalayamazsın. Luke Mars’ta. O gün burada, Beyaz Saray’daki iki adam dâhil hepsi Mars’ta. Luke gelip onları aldı.” Elindeki raporu Pembroke’a fırlattı. “Her neyse, zaten artık hiçbir yetkin yok.”</p>

  <p>Tatsız, gergin bir sessizlik oldu.</p>

  <p>“O şey beni ısırdığında,” dedi Nicole, “zor günlerin başladığını anladım.” Ama bir açıdan onun Nicole’ü ısırması iyi bir şeydi, çünkü kadını alarma geçirmişti. Artık gafil avlanamazdı, hazırdı, bir şey ya da birisi onu yine ısırmadan önce uzun zaman geçmesi gerekecekti.</p>

  <p>“Lütfen Bayan Thibodeaux,” diye söze başladı Pembroke.</p>

  <p>“Hayır,” dedi Nicole. “Şikâyet etme. Kovuldun. Bu kadar.” İçinden, sende güven duymadığım bir şey var, dedi. Belki o Papoola hayvanının beni ısırmasına izin verdiğin içindir. O olay senin düşüşünün, kariyerinin sonunun başlangıcı oldu. O zamandan beri senden kuşkulanıyorum.</p>

  <p>Ve olay neredeyse sonum oluyordu, diye düşündü.</p>

  <p>Kapı açıldı, içeri gülümseyerek Richard Kongrosian girdi. “Nicole, şu A. G. Chemie psiko-kimyagerini çamaşırhaneye fırlattığımdan beri <i>tamamen görünür oldum.</i> Bu bir mucize!”</p>

  <p>“Çok güzel, Richard,” dedi Nicole. “Fakat burada gizli bir toplantı yapıyoruz. Lütfen sonra gel.”</p>

  <p>İşte şimdi Kongrosian, Pembroke’u anlamıştı. Yüzündeki ifade birden değişti. Düşmanlık... Nicole nedenini merak etti. Düşmanlık ve korku.</p>

  <p>“Richard,” dedi Nicole birden. “NP müdürü olmak ister misin? Bu adam...” Wilder Pembroke’u işaret etti. “Kovuldu.”</p>

  <p>“Şaka yapıyorsun,” dedi Kongrosian.</p>

  <p>“Evet,” dedi Nicole. “Biraz şaka. Biraz da gerçek.” Nicole’ün ona ihtiyacı vardı, ama ne şekilde? Onu ve yeteneklerini nasıl kullanabilirdi? Şu anda bilmiyordu.</p>

  <p>Pembroke katı bir ifadeyle, “Bayan Thibodeaux, eğer fikrinizi değiştirirseniz...” dedi.</p>

  <p>“Değiştirmeyeceğim.”</p>

  <p>“Her halükârda,” dedi Pembroke ölçülü ve hazırlıklı bir sesle, “pozisyonuma geri dönüp size hizmet etmekten mutluluk duyarım.” Bunu söyledikten sonra odadan çıktı, kapı arkasından kapandı.</p>

  <p>Kongrosian birden, “Bu adam bir şey yapacak,” dedi. “Ne olduğundan emin değilim. Böyle bir zamanda kimin sana sadık olduğunu anlayabilir misin? Ben ona güvenmiyorum; bence o, tüm gezegen çapında bana karşı düzenlenen komplonun bir parçası,” Telaşla ekledi: “ve sana karşı da. Senin de peşindeler, değil mi?”</p>

  <p>“Evet, Richard.” Nicole içini çekti.</p>

  <p>Beyaz Saray’ın dışında bir haber makinesi bağırıyordu, Nicole makinenin Dieter Hogben ile ilgili haberleri yaydığını duydu. Makine tüm hikâyeyi biliyor, sonuna kadar sömürüyordu. Nicole tekrar içini çekti. Attığı her adımın arkasında bulunan yönetici konsey, o gölge gibi belirsiz figürler şimdi, hiç kuşkusuz uykularından uyandırılmış gibi ayaklanmışlardı. Ne yapacaklarını merak etti. Çok bilgeydiler, hepsi çok yaşlıydı. Toplu yılanlar gibi soğuk ve sessizdiler ama bir yandan da canlıydılar. Son derece etkinlerdi fakat her zaman görünmezlerdi. Onlar asla televizyona çıkmaz, Beyaz Saray turu düzenlemezlerdi.</p>

  <p>Şu anda onlarla yer değiştirmek istiyordu.</p>

  <p>Sonra birden bir şeyi fark etti. Haber makinesi onun hakkında da bir haber yayıyordu. Yeni der Alte Dieter Hogben ile ilgili değil, tamamen diğer <i>Ge</i> ile ilgili.</p>

  <p>Daha iyi işitebilmek için pencereye gitti. Haber makinesi diyordu ki... anlamaya çalıştı.</p>

  <p>“Nicole öldü!” diye bağırıyordu makine. “Yıllar önce! Oyuncu Kate Rupert onun koltuğunda! Tüm yönetim organları sahte, iddiaya göre...” Haber makinesi devam ediyordu. Nicole ne kadar çabalasa da artık işitemiyordu.</p>

  <p>Richard Kongrosian’ın yüzü kafa karışıklığı ve huzursuzlukla buruştu, “Bu... bu da neydi Nicole? Senin öldüğünü söyledi.”</p>

  <p>“Ölmüş gibi mi görünüyorum?” dedi Nicole şımarık bir edayla.</p>

  <p>“Ama bir oyuncunun senin yerini aldığını söyledi.” Kongrosian afallamış bir şekilde ona baktı, yüzü anlayamamaktan dolayı şekilden şekle giriyordu. “Sen bir oyuncu musun Nicole? Der Alte gibi bir sahtekâr?” Bakmaya devam etti, her an acıyla gözyaşlarına boğulacakmış gibiydi.</p>

  <p>“Bu sadece sansasyonel bir gazete haberi,” dedi Nicole ciddiyetle. Ama her yanı buz kesilmişti. Artık her şey ortadaydı; üst düzey bir <i>Ge,</i> Beyaz Saray’a Karplardan bile yakın biri bu son büyük sırrı açıklamıştı.</p>

  <p>Artık saklanacak bir şey kalmamıştı. Böylece çok sayıdaki <i>Be</i>’ler ile az sayıdaki <i>Ge</i>’ler arasındaki fark ortadan kalkmıştı.</p>

  <p>Kapı vuruldu, hiç beklemeden ciddi bir suratla Garth McRae içeri girdi. Elinde bir <i>New York Times</i> gazetesi vardı. “Şu psikanalist, Egon Superb bir muhabir makinesine bilgi vermiş,” dedi Nicole. “O nasıl öğrendi, en ufak fikrim yok, seninle ilgili birinci elden bilgi alabilecek bir konumda değil; belli ki biri bilinçli olarak ona bilgi sızdırmış.” Gazeteyi inceledi, dudakları kımıldıyordu. “Bir hasta. Bir <i>Ge</i> hasta ona sırrı açıklamış ve asla öğrenemeyeceğimiz nedenlerden dolayı gazeteyi aramış.”</p>

  <p>“Sanırım onu şimdi tutuklamaya gerek yok,” dedi Nicole. “Onu kullanan kişiyi bulmak istiyorum, benim ilgilendiğim nokta o.” Kuşkusuz bu hayal kırıklığına mahkûm, umutsuz bir dilekti. Büyük olasılıkla Egon Superb asla itiraf etmeyecekti; bunun meslek sırrı olduğunu, kendisine kutsal bir gizlilikle açıklandığını söyleyecekti. Hastasını riske atmak istemiyormuş gibi davranacaktı.</p>

  <p>“Bertold Goltz bile bilmiyordu bunu,” dedi Garth McRae. “Buralarda dilediği gibi gezip dolaşmasına rağmen.”</p>

  <p>Nicole, “Bundan sonra bir genel seçim talebi olacaktır,” dedi. Seçilecek kişi tüm bu açığa çıkanlardan sonra kendisi olmayacaktı. Acaba Başsavcı Epstein bana karşı harekete geçmenin görevi olduğunu düşünür mü diye merak etti. Orduya güvenebilirdi ama ya Yüksek Mahkemeye? Yasal olarak iktidarda olmadığını öne sürebilirlerdi. Hatta şu anda bile, bunu yapıyor olabilirdi.</p>

  <p>Konseyin şimdi ortaya çıkması gerek. Halk önünde kendilerinden başka kimsenin hükümet yetkisine sahip olmadığını söylemeli.</p>

  <p>Konsey hiçbir zaman seçimle gelmemişti. Tamamen yasanın dışındaydı.</p>

  <p>Goltz haklı olarak, konsey kadar kendisinin de yönetim hakkı olduğunu söyleyebilirdi.</p>

  <p>Hatta daha fazlasını. Ne de olsa Goltz ve Eyüp’ün Oğulları popülerdi.</p>

  <p>Birden geçmiş yıllarda konsey hakkında daha çok şey öğrenmiş olmayı istedi. Kimlerden oluştuğunu, neye benzediklerini, amaçlarının ne olduğunu. Toplantılarına hiç katılmamıştı; onunla dolaylı yoldan, gelişmiş perde devreleri arkasından bağlantı kuruyorlardı.</p>

  <p>“Sanırım,” dedi Garth McRae, “Televizyon kanalları önüne geçip halka seslensen iyi olacak. Beni görürlerse bu haberi belki daha az ciddiye alırlar.” Belki Nicole’ün varlığının etkisi, görüntüsünün eski büyülü gücü azalacaktı. Halk artık onu görmeye alışmıştı. Onlarca yıldır koşullanma altında ona inanmışlardı. Geleneklerin kutsallaştırdığı olta ve balık hâlâ işe yarayabilirdi, en azından bir yere kadar. Hiç olmazsa bir parça.</p>

  <p>İnanmak isterlerse inanırlar, diye düşündü Nicole. Haber makinelerinin çığırtkanlığını yaptığı tüm haberlere karşın. Haber makineleri: o soğuk, insanlıktan uzak, “gerçeğin” aracıları. Gerçeğin, insani özentiden arınmış gerçeğin.</p>

  <p>“Denemeyi sürdüreceğim,” dedi Garth McRae.</p>

  <p>Bu arada Richard Kongrosian hâlâ Nicole’e bakıyordu. Gözlerini ondan alamıyor gibiydi. Sonra kısık sesle, “Buna inanamıyorum, Nicole,” dedi. “Sen gerçeksin, değil mi? Seni görebiliyorum, öyleyse gerçek olmalısın!” Acıklı bir ifadeyle ağzı açık Nicole’e bakıyordu.</p>

  <p>“Ben gerçeğim,” dedi Nicole, üzgündü. Şu anda pek çok insan Kongrosian’ın durumundaydı; çaresizce alışkın oldukları o zarar görmemiş, değişmemiş imgeyi kaybetmemeye çalışıyorlardı. Ama bu yeterli miydi?</p>

  <p>Kaç kişi Kongrosian gibi gerçekle bağını koparabilirdi? Mantıklı düşünmek gerekirse, sanrı olduğuna inandıkları bir şeye inanmazlardı.</p>

  <p>Her şeyden önce, çok az kişi Richard Kongrosian kadar hastaydı.</p>

  <p>İktidarda kalmak için ruhen hasta bir ulusu yönetmek zorundaydı şimdi. Bu fikir hiç hoşuna gitmiyordu.</p>

  <p>Kapı açıldı ve ufak tefek Janet Raimer buruşmuş, ciddi bir ifadeyle belirdi. “Nicole, lütfen benimle gel.” Sesi kuru ve güçsüz ama otoriterdi.</p>

  <p>Nicole ayağa kalktı. Konsey onu çağırıyordu. Alışıldığı üzere, sözcükleri Janet Raimer aracılığıyla söylüyorlardı.</p>

  <p>“Pekâlâ,” dedi Nicole. Kongrosian ve Garth McRae’ye dönüp, “Üzgünüm, çıkmam gerek,” dedi. “Garth, geçici olarak NP müdürlüğüne geçmeni istiyorum; Wilder Pembroke işten çıkarıldı, sen gelmeden az önce ben çıkardım. Sana güveniyorum.” Yanlarından geçip Janet Raimer’ı ofis dışına, koridora doğru takip etti. Janet hızla yürüyor, Nicole yetişebilmek için acele ediyordu.</p>

  <p>Kongrosian çaresizce bağırdı: “Eğer sen yoksan ben de yeniden görünmez olurum, hatta daha beter olurum!”</p>

  <p>Nicole yürümeye devam etti.</p>

  <p>Kongrosian bağırdı: “Yapabileceklerimden korkuyorum! Bunun gerçekleşmesini istemiyorum!” Nicole’ün arkasından koridorda birkaç adım attı. “Lütfen bana yardım et! Çok geç olmadan!”</p>

  <p>Nicole’ün yapabileceği hiçbir şey yoktu. Arkasına bile bakmadı.</p>

  <p>Janet, Nicole’ü asansöre yönlendirdi. “Bu kez iki kat aşağıda bekliyorlar,” dedi. “Hepsi toplandı, dokuzu birden. Bu seferki durumun ciddiyeti nedeniyle seninle yüz yüze görüşecekler.”</p>

  <p>Asansör yavaşça indi.</p>

  <p>Nicole, Janet’ın peşinden dışarı, bir önceki yüzyılda Beyaz Saray’ın hidrojen bombasından korunmak için kullanılan sığınağına adım attı. Işıklar açıktı, uzun meşe bir masada oturan altı adam ve üç kadın gördü. Biri hariç hepsi yabancıydı, boş ve tamamen bilinmedik yüzler. Fakat ortada oturan adamı tanıdığında inanamadı. Oturum şekli nedeniyle konseyin başı gibi gözüküyordu. Hali tavrı da diğerlerinden bir parça daha etkin ve emin gibiydi.</p>

  <p>Adam Bertold Goltz’du.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Nicole, “Sen,” dedi. “Sokak haydudu. Bunu hiç beklemiyordum.” Kendini bitkin hissediyordu, korkmuştu; tereddütle konseyin dokuz üyesinin karşısındaki ahşap, arkası dik sandalyeye oturdu.</p>

  <p>Goltz kaşlarını çatıp konuştu: “Von Lessinger aletini kullandığımı biliyordun. Zamanda yolculuk aletlerinin tümü hükümet tekelindedir. Öyleyse belli ki çok üst düzeyde bir bağlantım vardı. Her neyse, bunun şimdi önemi yok; konuşmamız gereken daha önemli meseleler var.”</p>

  <p>Janet Raimer, “Ben yukarı çıkayım,” dedi.</p>

  <p>“Teşekkürler,” dedi Goltz başını sallayarak. Karanlık bir ifadeyle Nicole’e dönüp, “Sen beceriksiz bir genç kadınsın, Kate,” dedi. “Yine de toparlanıp elimizdekiyle devam edeceğiz. Von Lessinger cihazından Polis Müdürü Wilder Pembroke’un tam bir diktatör olduğu, oldukça farklı bir alternatif gelecek görünüyor. Bu bizi, Wilder Pembroke’un Karplarla birlikte seni koltuğundan etmek için hareket ettiği düşüncesine yönlendirdi. Bence şimdiye dek onu işten kovup vurdurmuş olman gerekirdi.”</p>

  <p>“İşten kovuldu,” dedi Nicole. “On dakika önce tüm yetkilerini elinden aldım.”</p>

  <p>“Ve çekip gitmesine izin mi verdin?” diye sordu konseyin kadın üyelerinden biri.</p>

  <p>“Evet,” diye kabul etti Nicole gönülsüz.</p>

  <p>“O halde onu gözaltına almak için çok geç,” dedi Goltz. “Yine de devam edelim. Nicole, yapacağın ilk iş iki dev kartele, Karp ve A. G. Chemie’ye karşı harekete geçmek olmalı. Özellikle Anton ve Felix Karp çok tehlikeli, seni yok edip iktidarı ele geçirmeyi başardıkları on yıl öteye giden pek çok alternatif gelecek izledik. Ne yapıp ne yapmadığımızın hiç önemi yok, bunu engellemeliyiz.”</p>

  <p>“Tamam,” dedi Nicole mantıklı bir şekilde başını sallayarak. Bu Nicole’e iyi bir fikir gibi geldi. Zaten bu kişilerden emir almadan önce de Karplara karşı harekete geçecekti.</p>

  <p>“Ne yapacağını söylememiz için bize ihtiyacın olmadığını düşünüyor gibisin,” dedi Goltz. “Ama bize çok fena ihtiyacın var. Sana hem fiziksel hem de mecazi anlamda hayatını ve sonra halkın gözündeki itibarını nasıl kurtaracağını biz söyleyeceğiz. Biz olmasak şimdi ölmüştün. Lütfen inan; von Lessinger aletini kullandık, bunu biliyoruz.”</p>

  <p>“Sadece buradaki kişinin sen olması fikrine bir türlü alışamıyorum,” dedi Nicole, Bertold Goltz’a.</p>

  <p>“Ama o kişi hep bendim,” dedi Goltz. “Sen bilmesen de. Bunu öğrenmiş olman dışında hiçbir şey değişmedi ve o da zaten çok çok küçük bir şey Kate. Şimdi, hayatta kalmak istiyor musun? Bizden talimat almak istiyor musun? Yoksa Wilder Pembroke ve Karplarla birlikte bir duvar önüne dizilip idam edilmek mi istiyorsun?” Zalim bir ses tonu vardı.</p>

  <p>Nicole, “Elbette hayır. Sizinle çalışacağım,” dedi.</p>

  <p>“Fena değil.” Goltz başını sallayıp yanındakilere baktı. “Vereceğin ilk emir (doğal olarak Rudi Kallo aracılığıyla) tüm AABD’de Karp und Sohnen Werke’ye devlet tarafından el konması olacak. Artık Karp’ın tüm mal varlığı AABD hükümetinindir. Askerlere bu şekilde talimat ver: Karp’ın çok sayıdaki şubelerini ele geçirmek onların görevi; bunu askeri birlikler ve olasıdır ki ağır, taşınabilir malzemeyle yapmak gerekecek. Bunlar hemen yapılmalı, hatta bu geceden önce.”</p>

  <p>“Tamam,” dedi Nicole.</p>

  <p>“Birkaç general, en az üç dört tane, Karp’ın Berlin’deki ana merkezine gönderilmeli; tek tek tüm Karp ailesini tutuklamalılar. Karplar en yakın askeri karargâha götürüldükten sonra askeri mahkemeye çıkarılıp bir an önce idam edilmeliler, bunlar da bu geceden önce. Şimdi, Pembroke’a gelelim. Sanırım Pembroke’a Eyüp’ün Oğulları’ndan bir iki suikastçı göndersek daha iyi. Askerleri olayın bu boyutundan uzak tutmalıyız.” Goltz’un ses tonu değişti: “Yüzündeki ifade nedir Kate?”</p>

  <p>“Başım ağrıyor,” dedi Nicole. “Ve bana ‘Kate’ deme. İktidarda olduğum sürece bana Nicole demelisin.”</p>

  <p>“Tüm olup bitenler seni sıkıntıya sokuyor, değil mi?”</p>

  <p>“Evet, kimseyi öldürmek istemiyorum, Karplarla Pembroke’u bile. Reich Mareşali yeterliydi, fazlasıyla yeterli. Beyaz Saray’a beni ısırsın diye Papoola sokan Loony Luke’un adamları, o iki Jug müzisyeni de öldürtmedim. Mars’a göç etmelerine izin verdim.”</p>

  <p>“Olayların hepsi bu şekilde çözülemez.”</p>

  <p>“Besbelli hayır,” diyerek onayladı Nicole.</p>

  <p>Nicole’ün arkasında, sığınağın kapısı açıldı. Arkasını döndü, Janet Raimer’ı görmeyi bekliyordu.</p>

  <p>Wilder Pembroke, bir grup NP ile birlikte, ellerinde silahlarıyla kapıda duruyordu. “Hepiniz tutuklusunuz,” dedi Pembroke. “Hepiniz.”</p>

  <p>Goltz sıçrayarak elini ceketinin cebine atı.</p>

  <p>Pembroke tek vuruşla Goltz’u öldürdü. Goltz geriye fırlayıp sandalyesine düştü, sandalye arkaya devrildi, Goltz meşe masanın ardında yere yuvarlandı.</p>

  <p>Hiç kimse kımıldamadı.</p>

  <p>Pembroke, Nicole’e, “Yukarı geliyorsun,” dedi. “Televizyona çıkacaksın. Hemen!” Silahının namlusunu Nicole’e doğru salladı. “Çabuk ol! Televizyon yayını on dakika içinde başlayacak.” Cebinden pek çok kez katlanmış bir kâğıt parçası çıkardı. “Bunları söyleyeceksin.” Bir tik yapar gibi yüzünü buruşturdu, “Görevinden, ya da sözde görevinden istifa metnin. Haberlerin ikisinin de doğruluğunu kabul ediyorsun, der Alte’yle ilgili olanı da, seninle ilgili olanı da.”</p>

  <p>“Kimin yararına tahttan çekiliyorum peki?” diye sordu Nicole. Sesi kendine bile çok ince geldi ama en azından yalvaran bir ton değildi. Buna memnun oldu.</p>

  <p>“Acil polis komitesi için,” dedi Pembroke. “Önümüzdeki genel seçimi yönetecek ve elbette ondan sonra yönetime geçecek bir komite.”</p>

  <p>Konseyin geri kalan sekiz üyesi, pasif şekilde ve şaşkınlıkla Nicole’ü takip ettiler.</p>

  <p>“Hayır,” dedi Pembroke onlara. “Hepiniz burada kalıyorsunuz.” Yüzü bembeyazdı. “Polislerle birlikte.”</p>

  <p>Konsey üyelerinden biri Nicole’e, “Ne yapacağını biliyorsun, değil mi?” diye sordu. “Bizi öldürmeleri için emir verdi.” Adamın söyledikleri zar zor işitiliyordu.</p>

  <p>“Onun yapabileceği bir şey yok,” dedi Pembroke, bir kez daha silahını Nicole’e doğru salladı.</p>

  <p>Kadın üyelerden biri Nicole’e, “Bunu daha önce von Lessinger cihazında görmüştük,” dedi. “Ama gerçekleşeceğine inanamadık. Bertold görmezden geldi. Çok düşük olasılık diye. Bu tür şeylerin bittiğini sanıyorduk.”</p>

  <p>Nicole, Pembroke ile birlikte asansöre bindi. Zemin kata çıktılar.</p>

  <p>“Onları öldürme,” dedi Nicole, “lütfen.”</p>

  <p>Pembroke kolundaki saate bakıp, “Şimdi çoktan öldüler,” dedi.</p>

  <p>Asansörün kapıları açıldı, asansör durmuştu.</p>

  <p>“Doğru ofisine git,” diye talimat verdi Pembroke. “Yayını oradan yapacaksın. Ne ilginç değil mi, konsey onlar beni yakalamadan benim onları ele geçireceğim olasılığını ciddiye almadı. Mutlak güçlerinden o kadar eminlerdi ki benim kuzu kuzu sonuma doğru gideceğimi sandılar. Şu son birkaç dakikayı izleme zahmetine katlanmışlar mıydı acaba? İktidarı ele geçireceğime dair yüksek bir olasılık olduğunu düşünmüşlerdir ama belli ki durumu izleyip bunun <i>nasıl </i>olacağını görememişler.”</p>

  <p>“Bu kadar aptalca hareket ettiklerine inanamıyorum,” dedi Nicole. “Senin ve onların tüm söylediklerine karşın. Ellerinin altındaki von Lessinger cihazıyla.” Bertold Goltz ve diğerlerinin kendilerinin öldürülmelerine izin vermiş olmaları Nicole’e imkânsız gibi geliyordu; mantıken ulaşılamaz olmaları gerekirdi.</p>

  <p>“Korkmuşlardı,” dedi Pembroke. “İnsanlar korktuklarında düşünme yeteneklerini yitirirler.”</p>

  <p>Nicole’ün ofisi önlerindeydi.</p>

  <p>Kapının önünde, yerde hareketsiz bir nesne vardı. Janet Raimer’dı bu.</p>

  <p>“Bazı şeyleri yapmaya zorlandığımızı fark ettik,” dedi Pembroke. “Ya da açık konuşalım, bunu yapmak istedik. Artık birbirimize dürüst olalım: yapmak zorunda değildim. Bayan Raimer’la ilgilenmek saf ve eğlenceli bir istekti.” Janet’ın cesedi üzerinden atlayıp Nicole’ün ofisinin kapısını açtı.</p>

  <p>Ofiste Richard Kongrosian vardı.</p>

  <p>Kongrosian ikisini görür görmez, “<i>Bana çok kötü bir şey oluyor</i>,” diye sızlandı. “Artık kendimle çevremi birbirinden ayıramıyorum, bunun nasıl bir duygu olduğunu anlayabiliyor musun? Korkunç bir şey!” Onlara yaklaştı, belirgin şekilde titriyordu, gözleri acınası bir korkuyla dönüyor, boynundan, alnından ve ellerinden ter fışkırıyordu. “Anlayabiliyor musun?”</p>

  <p>“Sonra!” dedi Pembroke sinirli şekilde. Nicole yine o tiki, istemsiz yüz buruşmasını gördü. Pembroke Nicole’e, “İlk olarak sana verdiğim yazıyı okumanı istiyorum,” dedi. “Hemen başla.” Bir kez daha kol saatine baktı. “Televizyon teknisyenleri çoktan gelip hazırlanmış olmalıydılar.”</p>

  <p>Kongrosian, “Onları ben gönderdim,” dedi. “Benim için her şeyi daha da zorlaştırıyorlardı. Baksana, şu masayı görüyor musun? Şimdi onun bir parçasıyım, o da benim bir parçam! İzle bak, göstereyim.” Dikkatle masaya baktı, ağzı hareket ediyordu. Masanın üzerindeki gül dolu vazo Kongrosian’ın göğsünden içeri girip kayboldu. “Artık içimde,” diye bağırdı. “Onu özümsedim. <i>O artık ben oldu.</i> Ve...” Masayı işaret etti: “Ben de o!”</p>

  <p>Nicole vazonun olduğu yerde yoğunluk, hacim ve renge dönüşen karmaşık bir organik madde örgüsü, pürüzsüz kırmızı tüpler ve endokrin sistemi parçalarına benzeyen şeyler gördü. Bunların Kongrosian’ın iç dünyasının bir parçası olduğunu fark etti. Herhalde dalağı ve onu çevreleyen dolaşım parçaları diye düşündü.</p>

  <p>Her ne ise, organ düzenli şekilde atıyordu, canlı ve hareketliydi. Ne kadar göz alıcı, diye düşündü, gözünü alamıyordu, Wilder Pembroke bile bakışlarını sabitleştirmişti.</p>

  <p>“İçim dışıma çıkıyor!” diye sızlandı Kongrosian. “Bu böyle giderse kısa zamanda tüm evreni içime alacağım, dışımda kalan tek şey iç organlarım olacak, böylece büyük olasılıkla öleceğim!”</p>

  <p>“Dinle Kongrosian,” dedi Pembroke katı bir ifadeyle. Silahını psikokinetik konser piyanistine doğrulttu. “Televizyon ekibini ne diye gönderdin? Onlara burada ihtiyacım var; Nicole halka hitap edecek. Git ve onlara geri gelmelerini söyle.” Silahla Kongrosian’a işaret etti. “Ya da bir Beyaz Saray çalışanı bul ve...”</p>

  <p>Sustu. Silah elinden ayrıldı.</p>

  <p>“Yardım et!” diye bağırdı Kongrosian. “O ben oluyor, <i>ben de o olmak zorundayım</i>!”</p>

  <p>Silah Kongrosian’ın gövdesinde kayboldu.</p>

  <p>Pembroke’un elinde pembe renkli, süngerimsi bir akciğer dokusu beliriverdi. Pembroke birden dokuyu bıraktı ve Kongrosian acı içinde çığlık attı.</p>

  <p>Nicole gözlerini kapadı. “Richard,” diye inledi kulak tırmalayıcı bir sesle. “Kes şunu. Kendine hâkim ol.”</p>

  <p>“Evet,” dedi Kongrosian, çaresizlikle kıkırdadı. “Kendime hâkim olabilirim, kendimi, organlarımı, tüm hayati parçalarımı yerden toplayabilirim; hatta belki bir şekilde onları tekrar içime tıkıştırabilirim.”</p>

  <p>Nicole gözlerini açıp, “Beni buradan çıkarabilir misin şimdi?” diye sordu. “Beni uzaklara götür, Richard. <i>Lütfen.</i>”</p>

  <p>“Nefes alamıyorum,” dedi Kongrosian, soluk soluğa kalmıştı. “Nefes alma organlarımdan biri Pembroke’daydı, o da yere attı; ona özen göstermedi, düşmeme izin verdi.” NP’ye eliyle bir hareket yaptı...</p>

  <p>Pembroke sessizdi. Yüzünün rengi atmış, yaşam belirtisinden yoksun bir halde, “İçimde bir şeyi durdurdu. Önemli bir organı,” dedi.</p>

  <p>“Doğru!” diye bağırdı Kongrosian. “Senin... ama hayır söylemeyeceğim.” Sinsice parmağını Pembroke’a uzatıp salladı. “Sadece şunu, şunu söyleyeceğim: yaklaşık, ee, dört saat daha yaşayacaksın.” Kahkaha attı. “Buna ne diyorsun?”</p>

  <p>“Tekrar çalıştırabilir misin?” diyebildi Pembroke. Acı yüz hatlarına yerleşmişti, çok acı çekiyordu.</p>

  <p>“Eğer istersem,” dedi Kongrosian. “Ama istemiyorum, çünkü zamanım yok. Kendimi toplamam gerek.” Kaşlarını çatarak yoğunlaşmaya çabaladı. “İçime girmeyi başarmış her bir yabancı nesneyi dışarı atmakla meşgulüm,” diye açıkladı Pembroke ve Nicole’e. “Kendimi geri istiyorum, kendimi tekrar içeri sokacağım.” Pembe renkli süngerimsi akciğer dokusuna ters ters baktı, “Sen bensin,” dedi dokuya. “Ben-dünyasının bir parçasısın, ben-olmayanın değil. Anladın mı?”</p>

  <p>“Lütfen beni buradan uzaklara götür,” dedi Nicole.</p>

  <p>“Tamam, tamam,” dedi Kongrosian rahatsız şekilde. “Nerede olmak istiyorsun? Bambaşka bir şehirde mi? Mars’ta mı? Seni ne kadar uzağa gönderebilirim, ben de bilmiyorum. Bay Pembroke’un dediği gibi yeteneğimin siyasi kullanımını bunca yıldır hâlâ öğrenemedim. Ama yine de siyasetin içindeyim.” Neşeyle kıkırdadı. “Berlin’e ne dersin? Seni buradan Berlin’e gönderebilirim, bundan eminim.”</p>

  <p>“Neresi olursa,” dedi Nicole.</p>

  <p>Kongrosian birden, “Seni nereye göndereceğimi biliyorum,” dedi. “Nerede güvende olacağını biliyorum Nicky. Anlıyor musun, güvende olmanı istiyorum. Sana inanıyorum, var olduğunu biliyorum. O lanet makineler ne derlerse desinler. Bence yalan söylüyorlar. Bunu görebiliyorum. Benim sana güvenimi sarsmak istiyorlar; çete kurmuşlar, hepsi aynı şeyi söylüyor.” Açıklama yaparak devam etti: “Seni Kaliforniya, Jenner’daki evime gönderiyorum. Orada karım ve oğlumla birlikte kalabilirsin. Pembroke seni oraya götüremez, o zamana dek çoktan ölüp gitmiş olacak; az önce bir başka organını durdurdum ve bu organ (ne olduğu önemli değil) öbüründen çok daha hayati. Altı dakika daha yaşayacak.”</p>

  <p>Nicole, “Richard bırak...” demişti ki birden sustu, çünkü hepsi kaybolmuştu. Kongrosian, Pembroke, Beyaz Saray’daki ofisi, her şey varlığını yitirmişti; kasvetli bir yağmur ormanının ortasındaydı. Parlak yapraklar üzerinden çiy damlıyordu, ayağının altındaki toprak yumuşaktı, nemden kabarmıştı. Hiç ses yoktu. Nemden sırılsıklam orman tamamen sessizdi.</p>

  <p>Yalnızdı.</p>

  <p>Yürümeye başladı. Kendini kaskatı ve yaşlı hissediyor, hareket ederken o kadar çaba sarf ediyordu ki sanki bir milyon yıldır orada, o sessizliğin içinde, yağmur altında yaşamış gibiydi. Sanki hep oradaydı.</p>

  <p>Asmalar ve birbirine girmiş ıslak çalıların ötesinde, boyanmamış kırmızı ahşaptan köhne bir bina göründü. Bir ev. Soğukta titreyerek kollarını birleştirdi, eve doğru yürüdü.</p>

  <p>Önündeki son dalı yana ittiğinde park edilmiş, antika görünümlü bir taksi gördü. Evin garajı gibi gözüken bir yerin ortasında duruyordu.</p>

  <p>Taksinin kapısını açıp, “Beni en yakın kasabaya götür,” dedi.</p>

  <p>Taksinin düzeneği yanıt vermedi. Ölmek üzere gibi cansız duruyordu.</p>

  <p>Nicole taksiye yüksek sesle, “Beni duyuyor musun?” dedi.</p>

  <p>Uzaktan bir kadın sesi geldi: “Üzgünüm bayan. O taksi kayıtçıların, yanıt veremez, çünkü hâlâ onlar için çalışıyor.”</p>

  <p>“Ah,” dedi Nicole, doğrulup taksinin kapısını kapadı. “Siz Richard Kongrosian’ın karısı mısınız?”</p>

  <p>“Evet,” dedi kadın evin ahşap merdiveninden inerken. “Siz kim...” gözlerini kırptı. “Siz Nicole Thibodeaux’sunuz.”</p>

  <p>“Öyleydim,” dedi Nicole. “İçeri girip sıcak bir şeyler içebilir miyim? Kendimi iyi hissetmiyorum.”</p>

  <p>“Elbette, lütfen,” dedi Bayan Kongrosian. “Buraya Richard’ı bulmaya mı geldiniz? Burada değil; son haber aldığımda San Francisco’daki Franklin Aimes Hastanesi’ndeydi. Orayı biliyor musunuz?”</p>

  <p>“Biliyorum,” dedi Nicole. “Ama artık orada değil. Onu aramıyorum.” Merdivenden çıktı, verandaya doğru Bayan Kongrosian’ı takip etti.</p>

  <p>“Kayıtçılar üç gündür buradalar,” dedi Bayan Kongrosian. “Kayıt, kayıt. Artık hiç gitmeyeceklerini düşünmeye başladım. Tatlı insanlar, onlarla olmak hoşuma gidiyor; geceleri burada kalıyorlar. İlk başta eşimle kayıt yapmak için gelmişlerdi, Art-cor ile imzalanmış eski bir sözleşme üzerine ama söylediğim gibi, Richard yok.” Ön kapıyı açık tuttu.</p>

  <p>Nicole, “Misafirperverliğiniz için teşekkür ederim,” dedi. Evin sıcak ve kuru olduğunu fark etti, dışarıdaki korkunç manzaradan sonra gerçek bir rahatlamaydı. Şöminede ateş yanıyordu, Nicole oraya gitti.</p>

  <p>“O garip, karmaşık şeyi az önce televizyonda izledim,” dedi Bayan Kongrosian. “Sizinle ilgili şeyi ama hiç anlam veremedim. Sizinle, var olmadığınızla ilgili galiba. Neden bahsettiğimi biliyor musunuz? Konuştukları şeyi?”</p>

  <p>“Korkarım hayır,” dedi Nicole ısınırken.</p>

  <p>Bayan Kongrosian “Gidip kahve yapayım,” dedi. “Bay Flieger ve EME’den gelenler birazdan burada olurlar. Akşam yemeği için. Siz tek başınıza mısınız? Yanınızda kimse yok mu?” Çok şaşırmışa benziyordu.</p>

  <p>“Tamamen yalnızım,” dedi Nicole. Acaba Wilder Pembroke ölmüş müdür, diye merak etti. Ölmüş olmasını umut eti. “Kocanız çok iyi biri,” dedi. “Ona çok şey borçluyum. Hayatımı, aslında bakarsanız.”</p>

  <p>“O sizi çok düşünür,” dedi Bayan Kongrosian.</p>

  <p>Nicole birden, “Burada kalabilir miyim?” diye sordu.</p>

  <p>“Tabii ki. Dilediğiniz kadar.”</p>

  <p>“Teşekkür ederim,” dedi Nicole. Kendini biraz daha iyi hissediyordu. Belki asla geri dönmem, diye düşündü. Geri dönecek ne vardı ki? Janet öldü, Bertold Goltz öldü, Reich Mareşali Goering bile öldü ve doğal olarak Wilder Pembroke da, şimdiye o da ölmüştür. Ve tüm yönetim konseyi, arkasında bulunmuş yarı gizli figürler. NP’nin emirleri yerine getirdiğini varsayarsak elbette.</p>

  <p>Artık ülkeyi de yönetemeyeceğim, diye düşündü, haber makineleri kör, mekanik ama yetkin yapılarıyla bunu görmüşlerdi. Onlar ve bir de Karplar. O yüzden şimdi sıra Karplarda, bir süreliğine iktidar onların. Ta ki onlar da etkisiz hale getirilene dek, tıpkı benim gibi.</p>

  <p>Mars’a bile gidemem, diye düşündü. Hiç olmazsa bir hurdayla gidemem. Sorumlusu da benim. Ama başka yolları da var: Büyük yasal ticari gemiler ile hükümet gemileri. Orduya ait çok hızlı gemiler; hatta belki onlardan birini idare edebilirim. Gemiyi Rudi’yle çalıştırabilirim, her ne kadar Rudi ölüm döşeğinde olsa bile. Yasal olarak askerler ona bağlılık yemini ettiler, Rudi onlara ne söylerse yapmak zorundalar.</p>

  <p>Bayan Kongrosian dikkatle Nicole’e bakarak, “Kahve? İyi misiniz? İçecek misiniz?” dedi.</p>

  <p>“Evet,” diye yanıt verdi Nicole, “İçeceğim.” Büyük evin mutfağına giden Bayan Kongrosian’ı takip etti.</p>

  <p>Dışarıda yağmur hızlanmıştı. Nicole’ün içi titredi, yağmura bakmaya çalıştı. Yağmur onu korkutuyordu, kötü bir haberci gibiydi. Kötü kaderin geleceğini haber veriyor gibi.</p>

  <p>Bayan Kongrosian açıkça, “Neden korkuyorsunuz?” diye sordu.</p>

  <p>“Bilmiyorum,” diye itiraf etti Nicole.</p>

  <p>“Richard’ı da böyle görmüştüm. Buranın havasından olmalı. Çok iç karartıcı ve monoton. Ama anlattıklarından bildiğim kadarıyla sizin böyle olmamanız gerekirdi. Sizden hep çok sağlam ve cesur diye söz ederdi. Güç dolu derdi.”</p>

  <p>“Sizi hayal kırıklığına uğrattığım için üzgünüm.”</p>

  <p>Bayan Kongrosian yavaşça Nicole’ün omuzuna vurdu. “Beni hayal kırıklığına uğratmadınız. Sizi çok seviyorum. Eminim moralinizi bozan, buranın havasıdır.”</p>

  <p>“Belki öyledir,” dedi Nicole. Ama gerçeği biliyordu. Yağmurdan daha fazlasıydı. Çok daha fazlası.</p>
</body>
</html>