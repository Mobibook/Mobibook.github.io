<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/BiNCOL.css" type="text/css" rel="stylesheet"/>
</head>
<body>
  <h1>. IX .</h1>

  <p><span class="ilkharf"><b>T</b></span>HEODORUS NITZ reklamı tiz bir sesle başladı: “Yabancıların yanında kendinizi <i>yok gibi</i> mi hissediyorsunuz? Sanki görünmezmişsiniz gibi farkınıza varmıyorlar mı? Otobüste ya da uzay gemisinde etrafınıza bakıp kimsenin, <i>hem de hiç kimsenin</i> sizi fark etmediğini, sizinle ilgilenmediğini, hatta...”</p>

  <p>Maury Frauenzimmer, karbondioksitli saçma tüfeği ile dağınık ofisinin karşı duvarında asılı duran Nitz reklamına dikkatle ateş etti. Gece içeri sızmış, sabah teneke tonundaki konuşmasıyla onu karşılamıştı.</p>

  <p>Kırılan reklam yere düştü. Maury reklamı tüm ağırlığıyla ezip saçma tüfeğini askıya kaldırdı.</p>

  <p>“Posta,” dedi Chic Strikerock. “Bugünün postası nerede?” Geldiğinden beri ofisi didik didik aramıştı.</p>

  <p>Maury gürültüyle kahvesinden bir yudum aldı. “Dosyaların üstüne bak. Daktilo tuşlarını temizlediğimiz şu paçavranın altındalar.” Üzeri şekerle kaplı kahvaltı çöreğinden bir lokma aldı. Chic’in tavırlarındaki tuhaflığı fark etmişti ve bunun ne demek olduğunu merak ediyordu.</p>

  <p>Chic aniden, “Maury, sana bir şey yazdım,” dedi. Masanın üstüne katlanmış bir kâğıt parçası koydu.</p>

  <p>Maury daha bakmadan ne olduğunu anladı.</p>

  <p>“İstifa ediyorum,” dedi Chic. Rengi solmuştu.</p>

  <p>“Lütfen etme,” dedi Maury. “Bir şey olacak. Şirket çalışmaya devam edecek.” Mektubu açmadı, mektup Chic’in bıraktığı yerde duruyordu. “Buradan ayrılınca ne yapacaksın?”</p>

  <p>“Mars’a gideceğim.”</p>

  <p>Masanın üzerindeki dâhili telefon çaldı, sekreterleri Greta Trupe haber verdi: “Bay Frauenzimmer, Garth McRae adında biri sizi görmek istiyor, yanında birkaç kişi daha var.”</p>

  <p>Maury, bunlar da kim acaba, diye düşündü. “Şimdilik gönderme,” dedi Greta’ya. “Bay Strikerock’la toplantı yapıyorum.”</p>

  <p>“Hadi, işinin başına geç,” dedi Chic. “Ben gidiyorum. İstifa mektubumu masanın üzerine bırakıyorum. Bana şans dile.”</p>

  <p>“İyi şanslar.” Maury kendini mutsuz ve hasta hissediyordu. Kapı açılıp kapanıncaya ve Chic gidene kadar masaya baktı. Güne ne güzel bir başlangıç! Mektubu alıp bir göz attı, sonra yine katladı. Masanın üzerindeki dâhili telefonun düğmesine bastı: “Bayan Trupe, dediğin kişinin adı McRae miydi, gönderebilirsin. Yanındakileri de.”</p>

  <p>“Peki, Bay Frauenzimmer.”</p>

  <p>Ofisin kapısı açılınca Maury, hemen hükümet görevlileri olduklarını anladığı adamlarla yüz yüze geldi, ikisinin üzerinde NP’nin gri takımları vardı. Grubun lideri olduğunu her halinden belli eden McRae, yönetim kadrosundaki üst düzey yöneticilerin armasını taşıyordu; bir başka deyişle, çok üst düzey bir <i>Ge</i>’ydi. Maury elini uzatıp, “Beyler, sizin için ne yapabilirim?” diye sordu.</p>

  <p>McRae el sıkışarak, “Frauenzimmer siz misiniz?” diye sordu.</p>

  <p>“Evet, benim.” Kalbi hızla atıyor, güçlükle nefes alıyordu. İşyerini kapatacaklar mıydı? Tıpkı şu Viyana ekolünden psikiyatristlerin işlerine son verdikleri gibi? “Ne yaptım?” diye sordu, sesinin korkuyla titrediğini fark etti.</p>

  <p>McRae gülümsedi. “Henüz hiçbir şey. Buraya sizinle firmanıza vereceğimiz bir siparişi konuşmaya geldik. Ancak bu görüşme <i>Ge</i> seviyesinde bir bilgi gerektiriyor. Dâhili telefonunuzu sökebilir miyim?”</p>

  <p>Maury şaşkınlıkla, “E... efendim?” diye sordu.</p>

  <p>NP’lere başıyla işaret veren McRae kenara çekildi; polisler içeri girip hızla dâhili telefonu devre dışı bıraktılar. Sonra duvarlar ve mobilyaları inceleyip büyük bir titizlikle bütün odayı ve içerideki aletleri didik didik aradıktan sonra devam etmesi için McRae’ye başlarıyla işaret ettiler.</p>

  <p>McRae, “Pekâlâ. Frauenzimmer, imal etmenizi istediğimiz bir sim için koşullarımızı yanımızda getirdik. İşte.” Mühürlü bir zarf uzattı. “Lütfen okuyun. Biz bekleriz.”</p>

  <p>Maury zarfı açıp içeriğini okudu.</p>

  <p>McRae hemen, “Bunu yapabilir misiniz?” diye sordu.</p>

  <p>Maury kafasını kaldırıp, “Bu özellikler bir der Alte için,” dedi.</p>

  <p>McRae başıyla onayladı: “Doğru.”</p>

  <p>Demek ki buymuş, diye birden fark etti Maury. <i>Ge</i> bilgisi buymuş; artık ben de bir <i>Ge</i>’yim. Bir anda oldu. Birden aralarına girdim. Chic’in gitmiş olması ne kötü; zavallı Chic, ne kötü zamanlama, kötü şans. Beş dakika daha kalsaydı...</p>

  <p>“Bu tam elli yıldır doğru,” dedi McRae.</p>

  <p>Onu içeri götürüyorlardı. Mümkün olduğu kadar bu işin bir parçası yapıyorlardı.</p>

  <p>“Tanrım,” dedi Maury. “Televizyonda gördüğümde, konuşurken, hiç aklıma gelmemişti. Bir de burada lanet şeyi kendim yapıyorum!” Sersemlemişti.</p>

  <p>“Karp iyi iş çıkardı,” dedi McRae. “Hele şimdikinde, Rudi Kalbfleich’da. Fark etmiş miydiniz, diye merak ettik.”</p>

  <p>“Hiç etmedim,” dedi Maury. “Bir kez bile.” Ömrü boyunca.</p>

  <p>“Siz? Siz imal edebilir misiniz?”</p>

  <p>“Elbette,” dedi Maury.</p>

  <p>“Ne zaman başlarsınız?”</p>

  <p>“Hemen.”</p>

  <p>“Güzel. NP’ler burada kalacaklar, doğal olarak güvenlik önlemleri için, bunu anlamışsınızdır zaten.”</p>

  <p>“Evet, tabii.” Maury mırıldandı. “Eğer kalmaları gerekiyorsa, kalmaları gerekiyordur. Bana biraz izin verir misiniz?” Yanlarından geçip doğru yürüdü, gitmesine izin vermelerine şaşırdı. “Bayan Trupe, Bay Strikerock’ın ne tarafa gittiğini gördünüz mü?”</p>

  <p>“Çıkıp gitti Bay Frauenzimmer. Otoyola doğru. Sanırım Abraham Lincoln’e, yaşadığı yere gitti.”</p>

  <p>Zavallı çocuk, diye düşündü Maury. Kafasını iki yana salladı. Chic Strikerock şansı hâlâ iş başındaydı. Sonra neşelenmeye başladı. <i>Bu her şeyi değiştirir</i>, diye geçirdi içinden. Tekrar iş başındayım, krala hizmet ediyorum ya da Beyaz Saray’a. Aynı şey. Evet, tam anlamıyla aynı şey!</p>

  <p>Ofisine döndü, McRae ve diğerleri bekliyorlardı; ona karanlık bir bakış attılar. “Özür dilerim,” dedi. “Satış müdürüme bakıyordum. Bu iş için onu çağıracaktım. Bir süre yeni sipariş almamalıyız ki bu işe yoğunlaşabilelim.” Bir an tereddüt etti. “Maliyeti...”</p>

  <p>“Bir anlaşma imzalayacağız,” dedi Garth McRae. “Maliyetinin üzerine yüzde kırk kâr alacaksınız. Rudi Kalbfleisch toplamda net bir milyar AABD dolarına mal olmuştu, ek olarak bir de sürekli bakım ve tamiratı vardı doğal olarak.”</p>

  <p>“Ah, evet,” diye onayladı Maury. “Konuşmanın orta yerinde durmasını istemezsiniz elbette.” Kıkırdamak istedi ama yapamadığını fark etti.</p>

  <p>“Kaba hesapla ne kadara çıkar? Bir milyar-bir milyar beş milyon arası nasıl?”</p>

  <p>Maury boğuk bir sesle, “İyi, fena değil,” dedi. Sanki kafası omuzlarından koparak yere düşüp yuvarlanacaktı.</p>

  <p>McRae onu inceleyerek konuştu: “Siz küçük bir firmasınız Frauenzimmer. Bunu ikimiz de biliyoruz. Çok umutlanmayın. Bu sizi Karp und Sohnen Werke gibi büyük bir firma yapmayacak. Ancak ayakta kalmanızı sağlayacak, gereken süre boyunca sizi ekonomik olarak güvence altına alacağız. Defterlerinizi inceledik; bu sizi şaşırttı mı? Birkaç aydır kırmızı alarm verdiğinizi biliyoruz.”</p>

  <p>“Doğru,” dedi Maury.</p>

  <p>“Ama yaptığınız iş iyi,” diye devam etti Garth McRae. “Yaptığınız işlerin kimi örneklerini esas çalıştıkları yer olan hem Ay hem de Mars’ta dikkatle inceledik. Karp Werke’den farklı olarak kendinize özgü bir zanaatınız var. Biz de bugün, bu vaizden Anton ve Felix’in yanında değil, buradayız.”</p>

  <p>“Ben de neden diye merak ediyordum,” dedi Maury. Demek bu yüzden hükümet bu seferki işi Karp’a değil ona veriyordu. Acaba bugüne kadarki <i>bütün</i> der Alte simulakralarını Karp mı imal etmişti? Güzel soru. Eğer öyleyse bu, hükümetin alım politikasında radikal bir değişiklik demekti! Ama sormamak daha iyiydi.</p>

  <p>“Bir puro alır mısınız?” dedi Garth McRae bir Optimo <i>admiral</i> uzatarak. “Aşırı hafiftir. Saf Florida yaprağından.”</p>

  <p>“Teşekkür ederim.” Maury şükran duygularıyla, beceriksizce büyük yeşilimsi puroyu aldı. McRae ile birlikte purolarını yaktılar, çevrelerini sarıveren sessiz sakin havada birbirlerine baktılar.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Abraham Lincoln’ün bülten panosundaki, Duncan Miller’ın Beyaz Saray’da sahneye çıkmak üzere yetenek avcısı tarafından seçildiğini haber veren ilan Edgar Stone’u şaşkına çevirmişti. İlanı tekrar tekrar okuyor, içindeki şaşırtmacayı arıyordu, şu küçük, sinirli, korkak adam nasıl olmuştu da bunu başarmıştı.</p>

  <p><i>Bu işte bir hile var,</i> dedi kendi kendine. Tam da onu dini-siyasi sınavda kayırdıktan sonra... şimdi de yetenek alanında onun için sonuçları değiştirecek birini bulmuş. Jug’ları kendisi de duymuştu, o gece oradaydı ve Duncan Miller ve Klasik Jug’ları o kadar iyi değildirler. Tamam <i>iyiydiler</i>... ama bu işin içinde kesinlikle başka bir şeyler vardı.</p>

  <p>Ta derinlerde, Duncan’ın sınav sonuçlarında yaptığı değişiklik için pişmanlık, bir öfke duydu. Onu başarı yoluna kendisinin çıkardığını fark etti: onu ben kurtardım. Ve şimdi burayı terk edip Beyaz Saray’a gidiyor.</p>

  <p>Ian Duncan’ın sınav sonucunun o kadar kötü olduğuna şaşmamalı. Belli ki tüm zamanım Jug’ı ile geçiriyordu, insanların başa çıkmak zorunda olduğu yaşam gerçeklerine ayıracak zamanı yoktu. Bir sanatçı olmak şahane bir şey olmalı, diye düşündü Stone gıptayla. Tüm kurallardan ve sorumluluklardan azadesin, istediğini yapabilirsin.</p>

  <p>Beni gerçekten kandırdı, diye düşündü.</p>

  <p>İkinci kattaki salondan hızla inen Stone bina rahibinin ofisine geldi; kapıyı çaldı, kapı açılınca rahibi yüzü yorgunluktan ifadesini kaybetmiş halde masasında çalışırken buldu. “Peder,” dedi Stone, “günah çıkarmak istiyorum. Birkaç dakikanız var mı? Çok acil, günahlarım yani.”</p>

  <p>Patrick Doyle alnını sıvazlayarak başını evet dercesine salladı. “Tanrım,” diye mırıldandı. “Ya çok işin ya da daha çok işin vardır; bugün sabahtan beri günah çıkarmak için on kişi geldi.” Ofisinin içindeki perdeli küçük odacığı göstererek, “Otur ve bağlan. Ben Berlin’den gelen formları okurken bir yandan seni dinleyeceğim,” dedi.</p>

  <p>Edgar Stone, duyduğu haklı öfkeyle elleri titreyerek günah çıkarma makinesinin elektrotlarını başına bağladı, sonra mikrofonu eline alıp günah çıkarmaya başladı. O konuştukça makine bantları dönüyordu. “Hatalı bir acıma duygusuyla, bu binanın kurallarından birini ihlal ettim,” dedi. “Ama yaptığım şeyden çok yapma nedenimden rahatsızım; yaptığım şey sadece komşularıma yönelik yanlış bir tavır. Bu kişinin, Bay Ian Duncan’ın son dini-siyasi sınavı çok kötüydü ve onun Abraham Lincoln’den atılacağını düşündüm. Bilinçaltımda kendimi onunla özdeşleştirdim, çünkü ben de kendimi hem bir bina sakini hem de bir insan olarak başarısızlık örneği olarak görüyorum, o yüzden geçebilmesi için Ian Duncan’ın sınav sonuçlarını değiştirdim. Tabii ki Bay Ian Duncan’a bir kez daha bir dini-siyasi sınav verilecek ve okuduğum kâğıt geçersiz sayılacak.” Rahibe bir göz attı, ancak hiç tepki gelmiyordu.</p>

  <p>İşte bu Duncan ve Klasik Jug’ının işini görür, dedi Stone kendi kendine.</p>

  <p>Günah çıkarma makinesi Stone’un itirafını kaydetmişti, içinden bir kart çıkınca Doyle kartı almak için ayağa kalktı. Uzun ve dikkatli bir incelemeden sonra ilgiyle Stone’a baktı. “Bay Stone,” dedi, “burada söylediklerinizin bir günah çıkarma olmadığı yazıyor. Aklınızdan <i>gerçekte</i> ne geçiyor? Girin ve baştan başlayın, yeterince temele inip esas konuyu çıkarmamışsınız. Ayrıca bilerek ve kasten yanlış itirafta bulunduğunuzu da itiraf etmenizi öneririm.”</p>

  <p>“Hayır, efendim,” dedi Stone ya da demeye çalıştı, korkudan sesi kısılmıştı. “Be... belki bunu sizinle gayrı resmi olarak konuşmalıyım Peder. Ian Duncan’ın sınav sonuçlarını değiştirdim, bu bir gerçek. Belki bunu yapma nedenim...”</p>

  <p>“Duncan’ı kıskanıyor musun?” diye araya girdi Peder. “Onun Jug başarısını, Beyaz Saray’a gitme ödülünü?”</p>

  <p>Bir sessizlik oldu.</p>

  <p>“Bu... olabilir.” Stone garip bir ses tonuyla durumu nihayet kabul etmişti. “Ancak bu, ne olursa olsun, Ian Duncan’ın burada yaşamaması gerektiği gerçeğini değiştirmez; binadan atılmalı, benim nedenlerim ayrı. Gidin Belediye Binası Yasası’na bakın. Bununla ilgili bir bölüm olduğunu biliyorum.”</p>

  <p>“Ancak sen günah çıkarmadan, bu makineyi ikna etmeden buradan çıkamazsın,” diye üsteledi rahip. “Kendi duygusal ve ruhsal ihtiyaçlarını gidermek için bir komşunun binadan atılmasını istiyorsun. Bunu itiraf et, <i>belki sonra</i> yasada Duncan için ne yazıyor bakabiliriz.”</p>

  <p>Stone homurdanarak bir kez daha makinenin kablolarını başına bağladı. “Pekâlâ,” dedi sinirli bir sesle. “Ian Duncan’dan nefret ediyorum, çünkü onun sanatsal yeteneği var, benim yok. İşlediğim günahın cezasına karar vermek için on iki komşumdan oluşan bir jüri tarafından sorgulanmaya hazırım; ancak Ian Duncan’a yeni bir dini-siyasi sınav verilmesinde ısrarlıyım! Bundan vazgeçmiyorum, onun aramızda yaşama hakkı yok. Bu hem ahlaken hem de yasal olarak <i>yanlış</i>.”</p>

  <p>Doyle, “En azından bu sefer dürüsttün,” dedi.</p>

  <p>Stone, “Aslında ben Jug gruplarını çok severim, geçen geceki küçük gösterilerini de sevmiştim. Fakat halk yararına olduğuna inandığım şekilde davranmam gerek.”</p>

  <p>Stone’a, günah çıkarma makinesi ikinci kartı çıkarırken kendisiyle alay ediyormuş gibi geldi. Ama bu belki sadece hayal gücünün eseriydi.</p>

  <p>Doyle kartı okuyarak, “Gittikçe daha temele iniyorsun,” dedi. “Şuna bak.” Kartı büyük ciddiyetle Stone’a uzattı. “Zihninde karmaşık ve düzensiz fikirlerin savaşı var. <i>En son ne zaman günah çıkarmıştın</i>?”</p>

  <p>Stone kıpkırmızı olmuştu, sanırım en son geçen Ağustostu, diye mırıldandı. “O zaman Rahip Pepe Jones’tu. Evet, evet, Ağustostu.” Aslında Temmuz başlarıydı.</p>

  <p>“Seninle çok işimiz var,” dedi Doyle, küçük bir puro yakıp sandalyesine yaslanırken.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Uzun ve sıcak bir tartışmadan sonra Beyaz Saray’daki programlarının açılış parçasının Bach’tan <i>Chaconne in D</i> olmasına karar vermişlerdi. Al çift eslerine ve tüm zorluğuna rağmen bu parçayı hep sevmişti. Ian Duncan’ı ise <i>Chaconne</i>’u düşünmek bile ürpertiyordu. Karar alındıktan sonra bu sefer keşke daha basit olan <i>Elli Solo Çello Süit</i>’ini seçseydik, diyordu. Ama artık çok geçti. Al bilgileri Beyaz Saray sekreteri Harold Slezak’a göndermişti bile.</p>

  <p>“Tanrı aşkına üzülme,” dedi Al, “burada iki numaralı Jug sende. Yoksa iki numara olmak mı hoşuna gitmiyor?”</p>

  <p>“Hayır,” dedi Ian. Bu aslında bir teselliydi. Al’e en zor kısmı kalmıştı.</p>

  <p>Papoola, Üç Numaralı Hurda Dükkânı çevresinde kaldırımda zikzaklar çizip satış hedefi arayarak hareket ediyordu. Saat henüz sabah ondu ve ortalıkta uğraşmaya değecek kimse yoktu. Dükkân bugün Kaliforniya Oakland’ın tepelik bölgesine, ağaçlarla kaplı rüzgâr alan kısma inmişti. Ian, dükkânın karşısında Joe Louis’i, içinde çoğu zengin bin kadar zencinin yaşadığı, garip şekilli ama göz alıcı belediye binasını görüyordu. Bina sabah güneşinde özellikle hoş ve bakımlı görünüyordu. Armalı ve silahlı bir güvenlik görevlisi girişi tutuyor, orada yaşamayanların içeri girmesini engelliyordu.</p>

  <p>“Slezak’ın programı onaylaması gerek,” diye anımsattı Al. “Belki Nicole <i>Chaconne</i>’u dinlemek istemiyordur, sürekli değişen çok özel zevkleri var.”</p>

  <p>Ian, Nicole’ü kocaman yatağında sırtını yastıklara dayamış, üzerinde pembe fırfırlı sabahlığıyla, bir yanında kahvaltı tepsisi, onayını bekleyen programı incelerken hayal etti. Bizi çoktan duymuştur, diye düşündü. <i>Varlığımızdan haberdar.</i> Bu durumda gerçekten varız demektir. Yaptıklarını izleyen bir anneye gereksinim duyan bir çocuk gibi, biz de Nicole’ün bizi izlemesiyle var oluyoruz.</p>

  <p>Peki, bizi izledikten sonra ne olacak? Sonra bize sonra ne olacak? Tekrar sıradan, biçimden yoksun atomlarımıza döneceğiz. Geldiğimiz yere, var olmayanların dünyasına. Bugüne kadar tüm yaşamımız boyunca içinde yaşadığımız dünyaya.</p>

  <p>“Ve,” dedi Al, “bizden bis isteyebilir. Hatta sevdiği bir parçayı özel olarak isteyebilir. Bunu araştırdım, bazen Schumann’ın <i>Mutlu Çiftçi</i>’sini dinlemek istiyormuş. Bunu anımsıyor musun? Her olasılığı hesap ederek <i>Mutlu Çiftçi</i>’yi çalışsak iyi olur.” Düşünceli bir halde Jug’ını üfledi.</p>

  <p>“Yapamayacağım,” dedi Ian birden. “Devam edemem. Bu benim için çok ağır. Bir şeyler ters gidecek; onu memnun edemeyeceğiz, o da kıçımıza tekmeyi basacak. Bunu da asla unutamayacağız.”</p>

  <p>“Dinle,” dedi Al. “Yanımızda Papoola var. O da bize...” Konuşmasını kesti. Pahalı bir gri takım giymiş uzun boylu, düşük omuzlu, yaşlı bir adam kaldırıma çıkmıştı. “Aman Tanrım, bu Luke,” dedi Al. Korkmuş gözüküyordu. “Onu hayatımda sadece iki kez gördüm. Bu işte bir gariplik var.”</p>

  <p>Ian, “Papoola’yı geri çağırsan iyi olacak,” dedi. Papoola, Loony Luka’a doğru yürüyordu.</p>

  <p>Al, yüzünde şaşkın bir ifadeyle, “Olmuyor,” dedi. Çaresizlikle bileğindeki kumandanın ayarlarıyla oynuyordu. “Yanıt vermiyor.”</p>

  <p>Papoola Luke’a yanaştı, Luke eğilip onu kucağına aldı ve dükkâna doğru gelmeye başladı.</p>

  <p>“Beni alt etti,” dedi Al. Uyuşmuş bir halde Ian’a baktı.</p>

  <p>Ofisin kapısı açıldı ve Loony Luke içeri girdi. “Bunu kişisel işlerinde kullandığına dair bir rapor aldık,” dedi yavaş ama kızgın bir sesle. “Bunu yapmaman gerektiği sana bildirilmişti; Papoola dükkâna aittir, operatöre değil.”</p>

  <p>Al, “Yapma Luke,” dedi.</p>

  <p>“Kovulman gerekirdi,” dedi Luke, “ama iyi satıcı olduğun için seni kovmayacağım. Ancak kotanı yardım almadan doldurman gerekecek.” Papoola’yı daha da sıkı tutarak çıkışa yürüdü, “Benim zamanım değerlidir; gitmem gerek.” Al’in elindeki Jug’ı gördü. “Bu bir müzik aleti değil, bunun içine viski konur.”</p>

  <p>Al yalvardı: “Luke, dinle, bu iyi bir reklam. Nicole’ün önünde çalmak hurda dükkânlarının itibar kazanmasını sağlayacak. Anladın mı?”</p>

  <p>“Ben itibar istemiyorum,” dedi Luke, kapıda dururken. “Nicole Thibodeaux’ya hiçbir hizmetim olamaz; o ülkeyi ben de dükkânlarımı istediğim gibi yönetirim. O beni rahat bırakırsa ben de onu rahat bırakırım, bu da işime gelir. İşleri karıştırma. Slezak’a oraya gelemeyeceğini söyle ve olup biteni unut; zaten aklı başında hiçbir adam boş bir şişeye üflemez.”</p>

  <p>“İşte burada yanılıyorsun,” dedi Al. “Sanat günlük yaşamın en sıradan yerlerinde bulunabilir, mesela bu Jug’larda.”</p>

  <p>Gümüş bir kürdanla dişlerini temizleyen Luke, “Artık yanında Başkanın ailesini yumuşatacak bir Papoola yok. Bunu hesaba katsan iyi olur. Bunu Papoola olmadan gerçekten başarabileceğini mi sanıyorsun?” diyerek sırıttı.</p>

  <p>Bir an durduktan sonra Al, Ian’a dönüp “Haklı,” dedi. “Bunu bizim yerimize Papoola yaptı. Ama... lanet olsun, yine de gidiyoruz.”</p>

  <p>“Sende sağlam yürek varmış,” dedi Luke. “Ama zerre akıl yok. Yine de sana hayran kaldım. Şimdi neden organizasyondaki en başarılı satıcı olduğunu anlıyorum; vazgeçmiyorsun. Beyaz Saray’da sahneye çıktığın gece Papoola’yı yanına al, sonra ertesi sabah bana getir.” Yuvarlak bir böceğe benzeyen yaratığı ona uzattı, Al Papoola’yı alıp koca bir yastık gibi kucakladı. “Belki dükkânlar için iyi bir reklam olur,” dedi Luke rahatlayarak. “Ama bildiğim bir şey var. Nicole bizden hoşlanmıyor. Sayemizde pek çok kişi elinden kaçtı; biz annenin yapısındaki sızıntı yapan çatlağız, anne de bunu biliyor.” Altın dişlerini göstererek yine sırıttı.</p>

  <p>“Teşekkürler Luke,” dedi Al.</p>

  <p>“Ancak Papoola’yı ben yönlendireceğim,” dedi. “Uzaktan kumandayla. Ben senden biraz daha yetenekliyim; ne de olsa bunları <i>imal eden benim.</i>”</p>

  <p>“Tabii,” dedi Al. “Zaten çalarken ellerim dolu olacak.”</p>

  <p>“Evet, o şişe için her iki eline de ihtiyacın var.”</p>

  <p>Luke’un ses tonundaki bir şey Ian Duncan’ı rahatsız etti. <i>Ne yapmaya çalıştığını</i> merak etti. Yine de her halükârda Al ve onun başka şansı yoktu; Papoola’nın onlar için çalışması gerekiyordu. Hiç kuşku yok ki Luke da onu yönlendirmeyi çok iyi biliyordu; Al üzerindeki üstünlüğünü kanıtlamıştı bile ve Luke’un da dediği gibi Al Jug’ıyla meşgul olacaktı. Fakat yine de...</p>

  <p>Ian, “Loony Luke,” dedi, “daha önce Nicole ile tanıştın mı?” İçgüdüsel, bir anlık bir düşünceydi.</p>

  <p>“Elbette,” dedi Luke hemen. “Yıllar önce. Bir iki el kuklam vardı; babamla birlikte seyahat edip kukla gösterileri yapıyorduk. Sonunda Beyaz Saray’da çıktık.”</p>

  <p>“Orada ne oldu?” diye sordu Ian.</p>

  <p>Luke bir an durduktan sonra, “Nicole... bizimle ilgilenmedi. Kuklalarımızın ahlaksız olduğuna dair bir şeyler söyledi.”</p>

  <p>Sen de ondan nefret ediyorsun, diye düşündü Ian. Onu hiç affetmedin.</p>

  <p>“Öyle miydiler?” diye sordu Luke’a.</p>

  <p>“Hayır,” dedi Luke. “Aslında doğru, oyunlardan biri striptiz gösterisiydi; revü kızı kuklalarımız vardı. Ama daha önce kimse buna karşı çıkmamıştı. Babam çok alındı ama ben ciddiye almadım.” Yüzü hareketsizdi.</p>

  <p>Al, “Nicole o zaman First Lady miydi?” diye sordu.</p>

  <p>“Evet,” dedi Luke. “Tam yetmiş üç yıldır Beyaz Saray’da; bilmiyor muydunuz?”</p>

  <p>“Bu mümkün değil,” dedi Ian ve Al neredeyse aynı anda.</p>

  <p>“Elbette mümkün,” dedi Luke. “Nicole gerçekten yaşlı bir kadın. Öyle olmalı. Bir nine. Ama hâlâ iyi görünüyor sanırım. Görünce anlarsınız.”</p>

  <p>Ian şaşkınlıkla, “Televizyonda...” diyecek oldu.</p>

  <p>“Ah, evet,” dedi Luke. “Televizyonda yirmilerinde gözüküyor. Ama gidip tarih kitaplarına bakın... gerçi doğal olarak, tüm tarih kitapları <i>Ge</i>’ler dışındakilere yasak. Ben gerçek <i>tarih</i> belgelerinden bahsediyorum; şu dini-siyasi sınavlara çalışmanız için verilenlerden değil. O belgelere bir baksanız anlarsınız. Tüm gerçekler orada. Bir yerlere gömülmüş halde.”</p>

  <p>Ian, gerçekler, kendi gözlerinle Nicole’ü genç görmen durumunda hiçbir şey ifade etmez, diye düşündü. Ve biz onu, her gün öyle görüyoruz.</p>

  <p>Luke, yalan söylüyorsun, diye düşündü. Biliyoruz, hepimiz biliyoruz. Arkadaşım Al de gördü onu; eğer dediğin gibi olsaydı Al söylerdi. Ondan nefret ediyorsun, neden bu. Sarsılmış halde Luke’a sırtını döndü, adamla artık hiçbir şey konuşmak istemiyordu. Beyaz Saray’da yetmiş üç yıl, bu doğruysa Nicole neredeyse doksan yaşında olmalıydı. Bu düşünce onu ürküttü, hemen aklından çıkardı. Ya da en azından çıkarmaya çalıştı.</p>

  <p>“İyi şanslar çocuklar,” dedi Luke kürdanını kemirirken.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Al Miller, hükümetin bütün psikanalistleri işten çıkarması çok kötü, diye düşündü. Arkadaşı Ian Duncan’a bakıyordu. Çünkü çok kötü durumdasın, dedi içinden. Aslında aralarından biri hâlâ iş başındaydı, televizyonda duymuştu. Dr. Superb miydi, neydi.</p>

  <p>“Ian,” dedi, “Yardıma ihtiyacın var. Sen bu haldeyken Nicole’ün karşısına çıkıp o Jug’ı çalamazsın.”</p>

  <p>“Ben iyiyim,” dedi Ian kısaca.</p>

  <p>“Hiç psikiyatriste gittin mi?”</p>

  <p>“Birkaç kez. Uzun zaman önce.”</p>

  <p>“Psikiyatristlerin ilaç tedavisinden daha iyi olduklarını düşünüyor musun?”</p>

  <p>“Her şey ilaç tedavisinden daha iyidir,” dedi Ian.</p>

  <p>AABD üzerinde çalışan tek psikiyatrist oysa, hiç kuşku yok ki zamanı yoktur, diye düşündü Al. Büyük olasılıkla yeni hasta alamıyordur.</p>

  <p>Yine de sadece yapmış olmak için rehberi açıp numarasını buldu, telefonu alıp numarayı çevirdi.</p>

  <p>“Kimi arıyorsun?” diye sordu Ian kuşkuyla.</p>

  <p>“Dr. Superb’i. Son...”</p>

  <p>“Biliyorum. Kimin için? Senin için mi, benim için mi?”</p>

  <p>“Belki ikimiz için,” dedi Al.</p>

  <p>“Ama aslında benim için.”</p>

  <p>Al yanıt vermedi. Bir genç kız yüzü (çok güzel iri ve dik göğüsleri vardı) telefonda belirdi, sonra sesi geldi: “Dr. Superb’in ofisi?”</p>

  <p>“Doktor bu aralar yeni hasta kabul ediyor mu?” diye sordu Al, kızın görüntüsünü incelerken.</p>

  <p>“Evet, ediyor,” dedi kız canlı bir ses tonuyla.</p>

  <p>“Harika!” dedi Al, hem şaşırmış hem mutlu olmuştu. “Ben ve bir arkadaşım ne zaman mümkünse gelmek istiyoruz; ne kadar yakın zamanda olursa o kadar iyi olur.” Ian’ın ve kendi adını verdi.</p>

  <p>“Cuma günü saat dokuz otuz iyi mi?” diye sordu kız.</p>

  <p>“Güzel,” dedi Al. “Çok teşekkür ederim hanımefendi.” Sertçe telefonu kapadı. “Hallettik!” dedi Ian’a. “Artık sıkıntılarımızı bize profesyonelce yardım edebilecek birine açabiliriz. Şu anne figürü meselesi gibi... kızı gördün mü?”</p>

  <p>“Sen git,” dedi Ian. “Ben gelmiyorum.”</p>

  <p>Al sessizce, “Sen oraya gelmezsen ben de seninle Beyaz Saray’da Jug çalmam,” dedi. “O yüzden gelsen iyi olur.”</p>

  <p>Ian ona baktı.</p>

  <p>“Çok ciddiyim,” dedi Al.</p>

  <p>Uzun, tuhaf bir sessizlik oldu.</p>

  <p>“Tamam, geliyorum,” dedi Ian sonunda. “Ama yalnız bir kez. Bu Cumadan sonra bir daha gitmem.”</p>

  <p>“Bu doktora bağlı.”</p>

  <p>“Dinle,” dedi Ian, “eğer Nicole Thibodeaux doksan yaşındaysa, zaten hiçbir psikoterapi bana yarar sağlamaz.”</p>

  <p>“Ona duygusal olarak bu kadar bağlı mısın? Hayatında hiç görmediğin bir kadına. Bu şizofrence bir durum. Çünkü sen aslında...” Al eliyle bir hareket yaptı, “bir sanrıya ilgi duyuyorsun. Sentetik, gerçek olmayan bir şeye.”</p>

  <p>“Peki, gerçek nedir, gerçek olmayan nedir? O benim için bu dünyadaki her şeyden daha gerçek, senden bile. Hatta kendimden, yaşamımdan bile gerçek.”</p>

  <p>“Tanrım,” dedi Al. Çok etkilenmişti. “Hiç olmazsa yaşamak için bir nedenin var.”</p>

  <p>“Evet, doğru,” dedi Ian başını sallayarak.</p>

  <p>“Bakalım Superb Cuma günü ne diyecek,” dedi Al. Ona bu durumun ne kadar şizofrence olduğunu sorarız.” Omuz silkti. “Belki yanılıyorum, belki öyle değildir.” Belki Luke ve ben deliyiz, diye düşündü. Ona göre Luke, Nicole Thibodeaux’dan çok daha gerçek, çok daha etkileyici bir simgeydi. Ama tabii o Nicole’ü görmüş, Ian ise görmemişti. İşte bütün fark bu, diye düşündü ama nedenini kendisi de bilmiyordu.</p>

  <p>Eline Jug’ı alıp biraz daha çalışmaya koyuldu. Bir an duraksamadan sonra Ian da katıldı. Birlikte müzik yaptılar.</p>
</body>
</html>