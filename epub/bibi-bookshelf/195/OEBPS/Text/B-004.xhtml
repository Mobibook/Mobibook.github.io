<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/BiNCOL.css" type="text/css" rel="stylesheet"/>
</head>
<body>
  <h1>. IV .</h1>

  <p><span class="ilkharf"><b>N</b></span>at Flieger’ın Ampek F-a2’yi helikoptere taşıdığını gören EME’nin en iyi kayıt teknisyeni şaşkınlıktan bakakaldı. “Onu <i>bununla</i> mı yakalayacaksın?” diye homurdandı Jim Planck. “Tanrım, F-a2’nin modası daha geçen sene geçmişti!”</p>

  <p>“Eğer çalıştıramayacaksan...” dedi Nat.</p>

  <p>“Çalıştırabilirim,” diye mırıldandı Planck. “Daha önce çürümüşleri bile çalıştırmıştım; sadece...” Bir an ümitsizliğe kapıldı. “Sanırım bununla birlikte eski model bir karbon mikrofon kullanıyorsun.”</p>

  <p>“Seyrek olarak,” dedi Nat. Destekler gibi Planck’in sırtına vurdu; onu yıllardır tanıyordu ve artık adama alışmıştı. “Dert etme. Hallederiz.”</p>

  <p>Planck etrafa bakarak, “Baksana,” dedi, alçak sesle sordu: “Leo’nun kızının da bizimle geleceği doğru mu?”</p>

  <p>“Evet, doğru.”</p>

  <p>“O Molly Dondoldo işleri her zaman arapsaçına döndürür; demek istediğimi anlıyor musun? Hayır, anlamıyorsun. Nat, Molly ile ilişkin bu aralar ne âlemde bilemiyorum ama...”</p>

  <p>“Sen Richard Kongrosian’la nasıl kayda gireceğiz, onu düşün,” dedi Nat kısaca.</p>

  <p>“Tabii, tabii.” Planck kabul ettiğini belli eden bir hareketle omuzlarını silkti. “Hayat senin hayatın, iş de senin projen, Nat; ben yalnızca söylediklerini yapan maaşlı bir köleyim.” Elini gittikçe seyrelen, hafif parlak, siyah saçlarının arasında sinirle dolaştırdı. “Hazır mıyız?”</p>

  <p>Molly çoktan helikoptere binmişti; oturmuş, etrafıyla ilgilenmeden kitabını okuyordu. Üzerinde parlak renkli, yün bir bluz ve şort vardı; Nat bunların yağmur ormanlarına giderken giyilmeye uygun giysiler olmadığını düşündü. Orada iklim o kadar farklıydı ki, acaba Molly daha önce kuzeye gitti mi diye merak etti. Oregon-Kuzey Kaliforniya bölgesinin nüfusu 1980’deki olaylardan sonra çok azalmıştı; bölge Kızıl Çin’in yoğun bombardımanı altında kalmıştı ve patlamaların bulutları nerdeyse on yıl boyunca kaybolmamıştı. Hâlâ tam olarak dağılmış sayılmazlardı. Ancak NASA teknisyenleri bulutların artık güvenli olduklarını açıklamışlardı.</p>

  <p>Patlamadan kaynaklanan verimlilik, birbirine geçmiş dallar... Nat bu ormanın artık tropikal bir ormana benzediğinin farkındaydı. Yağmur hemen hiç durmuyordu; 1990’dan önce de yoğun şekilde yağardı ama artık bardaktan boşanıyordu.</p>

  <p>Nat, Jim Planck’a, “Hazırız,” dedi.</p>

  <p>Planck, dişlerinin arasında tuttuğu yanmayan bir puroyla, “Gidelim öyleyse, biz ve bir de şu evcil kurtçuğun. Elini değdirmeden piyano çalan, yüzyılın en büyük piyanistinin kaydına gidelim. Nat, bir fıkra duydum. Richard Kongrosian bir gün toplu taşıma araçlarından birindeyken bir trafik kazası geçirmiş; korkunç bir biçimde aracın altında kalmış, sargılarını açtıklarında ne görmüşler dersin? <i>Bileklerinde eller çıkmış</i>!” Planck kıkırdadı. “Böylece bir daha asla piyano çalamamış.”</p>

  <p>Molly kitabını indirip soğuk bir ifadeyle, “Demek bu uçuşta <i>Be</i> şakalarına maruz kalacağız?” dedi.</p>

  <p>Planck’ın rengi attı, eğilip beceriksiz hareketlerle kayıt cihazlarını kontrol etmeye başladı. “Üzgünüm, Bayan Dondoldo,” dedi ama sesi hiç üzgün gibi değildi, daha çok baskı altında ve gücenmişe benziyordu.</p>

  <p>“Helikopteri çalıştır,” dedi Molly. Kitabını okumaya devam etti. Nat’in gördüğü kadarıyla, elindeki yirminci yüzyıl sosyologlarından C. Wright Mills’in yasaklanmış bir kitabıydı. Artık bir <i>Ge</i> olmayan Molly Dondoldo’nun, şu an ait olduğu sınıfa okunması yasaklanmış bir kitabı toplum içinde okumaktan korkmadığını fark etti. Molly’yi takdir ederek, onun pek çok açıdan farklı bir kadın olduğunu düşündü.</p>

  <p>“Bu kadar aksi olma Molly,” dedi.</p>

  <p>Molly kafasını kaldırmadan, “<i>Be</i> mizahından nefret ederim,” dedi.</p>

  <p>Helikopter çalıştı; Jim Planck işbilir manevralarla taşıtı havalandırdı. Sahil otoyolu ve Imperial Vadisi’nin karşılıklı, sonsuz uzunluktaki kanalları üzerinden kuzeye doğru gidiyorlardı.</p>

  <p>“Güzel bir uçuş olacak,” dedi Nat, Molly’ye. “Bunu şimdiden görebiliyorum.”</p>

  <p>Molly ağzının içinde mırıldanarak, “Senin şu kurtçuğunu sulaman gerekmiyor mu?” dedi, “kusura bakmazsan yalnız kalmak istiyorum, gerçekten.”</p>

  <p>“Kongrosian’ın yaşadığı trajediyle ilgili ne biliyorsun?” diye sordu Nat.</p>

  <p>Molly bir an sustuktan sonra, “90’ların sonundaki patlamayla ilgili. Sanırım oğlu. Ama kimse tam olarak bilmiyor; daha fazla bilgim yok, Nat. Oğlunun bir hilkat garibesi olduğunu söylüyorlar.”</p>

  <p>Nat, Kongrosian’ın evine gitmekten duyduğu korkuyu bir kez daha hissetti.</p>

  <p>“Bu işi bu kadar önemseme,” dedi Molly. “90’daki patlamalardan sonra çok sayıda garip bebek doğdu. Sen de onlara sık sık rastlamıyor musun? Ben görüyorum. Belki sen görmek istemiyorsundur.” Kaldığı sayfayı kıvırarak kitabı kapattı. “İşte bu, tertemiz hayatlarımız için ödediğimiz bedel. Tanrım, Nat, sen şu şeye alışkınsın, şu Ampek kayıt cihazına ve o, tüm titremesi ve canlılığıyla gerçekten ödümü koparıyor. Belki çocuğun biçimsiz oluşu babasının fizik ötesi güçlerinin bir sonucudur; belki Kongrosian kendini suçluyordur, patlamayı değil. Gittiğimizde ona sorarsın.”</p>

  <p>“Ona sormak!” Nat şaşkın şaşkın tekrarladı.</p>

  <p>“Tabii. Neden olmasın?”</p>

  <p>“Bu berbat bir fikir,” dedi Nat. Molly’yle geçmişte kalmış ilişkisinde de sık sık olduğu gibi, Molly’nin kendisine özellikle katı ve saldırgan davrandığını düşündü; nerdeyse erkeksi bir kadına benziyordu, Molly’nin Nat’e hiç seslenmeyen bir duygusuzluğu vardı. Her şeyden öte Molly gereğinden çok akıllıydı; babasının o ince, duygusal yanına sahip değildi.</p>

  <p>“Neden bizimle gelmek istedin?” diye sordu Molly’ye. Kongrosian’ı dinlemeye değil herhalde, orası kesindi. Belki neden Kongrosian’ın çocuğuydu, o farklı çocuk; Molly bundan etkilenirdi. Nat içinde kadından uzaklaştığını hissetti ama bunu ona belli etmedi; hatta ona gülümseyebildi.</p>

  <p>“Kongrosian hoşuma gidiyor,” dedi Molly sakin bir sesle. “Onunla şahsen tanışmak ve onu dinlemek onur verici.”</p>

  <p>Nat, “Ama Brahms ve Schumann’ın fizik ötesi versiyonlarının tutmayacağını söylediğini duydum,” dedi.</p>

  <p>“Nat, özel hayatınla ticareti ayırmayı başaramaz mısın? Kişisel zevklerim Kongrosian’ın tarzından yana, ama bu onun satacağı anlamına gelmiyor. Biliyorsun, geçtiğimiz birkaç yılda halk müziğinin tüm o alt türleriyle çok iyi satış yaptık. Kongrosian gibilerse, Beyaz Saray’da ne kadar gözde olurlarsa olsunlar, yanlış zamanda yaşadıklarına inanır ve onlarla ekonomik bir batağa saplanmam.” Molly tembelce Nat’in tepkisini bekleyerek gülümsedi. “Gelmek istememin bir nedeni daha. Sen ve ben, birbirimize işkence ederek birlikte çok güzel vakit geçiriyoruz. Sadece sen ve ben, bir gezi... Jenner’de bir otelde kalabiliriz. Bunu aklına getirmiş miydin?”</p>

  <p>Nat derin ve huzursuz bir nefes aldı.</p>

  <p>Molly’nin gülümsemesi büyüdü. Nat bir an, Molly’nin gülümsemekten çok kendisine güldüğünü düşündü. Molly onu avucuna alabilir, istediğini yaptırabilirdi; bunu ikisi de biliyordu ve bu durum Molly’nin çok hoşuna gidiyordu.</p>

  <p>“Benimle evlenmek mi istiyorsun?” diye sordu Molly. “Niyetin, yirminci yüzyılda dendiği gibi, ciddi mi?”</p>

  <p>Nat, “Seninki?” dedi.</p>

  <p>Molly omuz silkti. “Belki ucubelerden hoşlanıyorum. <i>Senden</i> hoşlanıyorum Nat, senden ve şu karınmış, evcil hayvanınmış ya da her ikisiymiş gibi besleyip şımarttığın, kurtçuğa benzeyen F-a2 kayıt cihazından hoşlanıyorum.”</p>

  <p>“Bunları sana da yapardım,” dedi Nat. Birden Jim Planck’ın kendisini izlediğini hissetti ve pencereden aşağıyı seyretmeye koyuldu. Nat’teki bu değişiklik Jim’i utandırdı. Planck bir mühendisti, bedeniyle çalışan bir insan, Molly’nin dediği gibi sadece bir <i>Be</i> ama iyi biriydi. Bu tarz konuşmalar, Jim için çok yüksek düzeyliydi.</p>

  <p>Bu konuşmalar benim için de ağır, diye düşündü Nat. Bunları eğlenceli bulan tek kişi Molly. Ve bunları gerçekten eğlenceli buluyor, sıradan bir hoşlanma değil.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Otoyol, merkezden kontrol edilen arabaları ve görünmez lastik izlerini toplu bir alay gibi takip ettirmesiyle, Chic Strikerock’ı uyuşturuyordu. Kendisini arabasında bir kara büyü seansına katılmış gibi hissetti, sanki o ve diğer katılımcılar hayatlarını ne olduğu tartışılmasa daha iyi olacak olan bir gücün hâkimiyetine terk etmişlerdi. Aslında bu basit bir homeostatik sürücü okuydu, diğer araçlar ve yol kenarındaki yön gösterici duvarlara durmadan sinyal gönderiyordu ama Chic bunu sevmiyordu. Arabada oturmuş <i>New York Times</i> okuyordu. Dikkatini etrafını saran bunaltıcı, sürekli hareket eden ortamdan çok gazeteye yöneltmişti, Ganymede’de bulunan tek hücreli fosillerle ilgili bir makaleye dalıp gitmişti.</p>

  <p>Eski uygarlıklar, diye düşündü Chic. Orta uzaydaki büyük gezegenlerin uydularında havasız, yerçekimsiz boşlukta çalışan otomatik kazıcılar tarafından keşfedilmeye ramak kalmış bir önceki katman.</p>

  <p>Soyuluyoruz, diye düşündü. Bir önceki katmanda çizgi romanlar, doğum kontrol hapları, boş kola şişeleri bulunacak. Ama onlar (yönetim) bunu açıklamayacak. Coca-Cola’nın iki milyon yıl boyunca tüm güneş sistemine dağıtıldığını neden keşfetmek istesinler? Onun için kola tüketmemiş bir uygarlık, herhangi bir yaşam formu bile düşünülemezdi. Aksi takdirde buna nasıl bir “uygarlık” denebilirdi? Ama derken karamsarlığım bana hâkim oluyor, diye düşündü. Maury bundan hoşlanmayacak, işe varmadan bu ruh halinden kurtulsam iyi olacak. İş için pek elverişli değil. Ve her zamanki gibi çalışmak zorundayız. Yüzyılın değilse bile günümüzün sloganı bu. Hepsinden önce, beni erkek kardeşimden ayıran da bu: gerçeklerle yüzleşebilme yeteneğim ve dış dünya alışkanlıklarında kendimi kaybetmemem. Vince bunu yapabilseydi, ben olurdu.</p>

  <p>Ve belki karısı ona geri dönerdi.</p>

  <p>Ve Maury Frauenzimmer’in projesine dâhil olur, bizzat Maury tarafından Sepp von Lessinger’la 2003’teki New York yedek mühendisler toplantısında tanıştırılır, von Lessinger’ın zaman makinesi aracılığıyla bir psikiyatrın 1925 yılına, Hitler’in paranoya tedavisi için gönderilmesi işleminde çalışırdı. Aslında, von Lessinger bunun için çok çalıştı ama anlaşılan <i>Ge</i>’ler sonuçları sakladılar, eh, doğal olarak. Bırak <i>Ge</i>’ler saygın konumlarını korusunlar, diye düşündü Chic. Sonuçta von Lessinger da ölmüştü.</p>

  <p>Sağ tarafında bir şey cızırdadı. Theodorus Nitz’in, o en kötü şirketin Chic’in arabasına iliştirilen reklamıydı.</p>

  <p>“Defol git,” dedi Chic. Ancak çok iyi iliştirilen reklam, rüzgârla savaşarak arabanın kapısına doğru emeklemeye başladı. Az sonra içeri sızacak, Nitz reklamlarının huysuz ve iç karartan tarzıyla Chic’e uzun bir nutuk çekecekti.</p>

  <p>Pencere kenarından içeri sızarken onu öldürebilirdi. Reklam canlıydı, üstelik kesinlikle ölümlüydü; reklam ajansları bunun benzeri yüzlercesini harcıyordu.</p>

  <p>Sinek büyüklüğündeki reklam içeri girmeyi başarır başarmaz mesajını vızıldayarak iletmeye başladı. “Anlat bakalım! Restoranlardaki diğer insanlar beni görüyorlar mıdır acaba diye düşündüğün oluyor, değil mi! Bu çok ciddi farkına varılma sorununu nasıl çözeceğini merak ediyorsun, özellikle...”</p>

  <p>Chic reklamı ayağıyla ezdi.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Elindeki kart Nicole Thibodeaux’ya, İsrail başbakanının Beyaz Saray’a geldiğini ve şu anda onu Kamelya Odası’nda beklediğini söylüyordu. İnce, uzun boylu, her zaman gündemdeki Yahudi fıkralarını (“Tanrı bir gün İsa’yla karşılaşmış, İsa’nın üzerinde...” falan gibi şeyler; hiçbirini anımsamıyordu, çok uykusu vardı) bilen bir adam olan Emil Stark. Her neyse, bugün Nicole ona bir fıkra anlatacaktı. Wolff Komisyonu raporunu getirmişti.</p>

  <p>Üzerinde uzun bir ceket ve ayağında terliklerle kahvesini içip <i>Times</i> okumaya başladı, sonra gazeteye bir köşeye fırlatıp Wolff Komisyonu’nun getirdiği rapora göz attı. Kimi seçmişlerdi? Hermann Goering; sayfalara bakarken General Wolff’u kovmayı hayal etti. Ordunun yönetim katındakiler uğraşmak için Barbar Dönemin bir adamını seçmişlerdi; bunu biliyordu ama Washington’daki yetkililer General Wolff’un kalın kafalının biri olduğunu fark edemeden onun önerilerine uymaya karar vermişlerdi. Bu, başkumandanlığın politik çevrelerdeki gücünün kanıtıydı.</p>

  <p>Nicole, sekreteri Leonore’u aradı. “Emil Stark’a içeri gelmesini söyle.” Daha fazla bekletmek anlamsızdı, zaten Stark her durumda çok memnun olacaktı. Diğer pek çokları gibi, kuşkusuz İsrail başbakanı da Goering’in sıradan bir palyaço olduğunu düşünüyordu. Nicole alaylı alaylı güldü. Eğer buna inanıyorlarsa, İkinci Dünya Savaşı’nın Savaş Suçları Mahkemesi belgelerini hâlâ anlamamışlar demekti.</p>

  <p>“Bayan Thibodeaux,” diyen Stark gülümseyerek kapıda belirdi.</p>

  <p>“Goering’i seçmişler,” dedi Nicole.</p>

  <p>“Tabii,” dedi Stark gülümsemeye devam ederek.</p>

  <p>“Seni sersem,” dedi Nicole. “Goering fazla zeki, hepimizden de zeki, bunu bilmiyor musun? Onunla pazarlık yapmayı denersek...”</p>

  <p>“Ama Goering savaşın sonuna doğru halkın gözündeki değerini kaybetti,” dedi Stark nazik bir sesle, masaya geçip Nicole’ün karşısına oturdu. “Gestapo ileri gelenleri ve Hitler’in yakın çevresi, siyah gömlekliler, yani Bormann ve Himmler ve Eichmann kazanırken, Goering davayı kaybeden askeri faaliyette çalışmıştı. Goering parti faaliyetlerinde askeri kanadın kaybetmesinin ne demek olduğunu biliyordu; gördü de.”</p>

  <p>Nicole ses çıkarmadı. Rahatsız olmuştu.</p>

  <p>“Bu sizi rahatsız mı ediyor?” dedi Stark sakince. “Bence de zor bir durum. Ama Reichmarschall’a sunacağımız basit bir teklifimiz var, değil mi? Teklifi tek bir cümleyle sunabiliriz, o da bunu anlayacaktır.”</p>

  <p>“Ah, evet,” diye onayladı Nicole. “Goering anlayacaktır. Eğer reddederse daha azına razı olacağımızı da anlayacaktır, hatta daha da azına ve sonunda...” Aniden sustu. “Evet, bu beni rahatsız ediyor. Sanırım von Lessinger son sözlerinde haklıydı: <i>kimse Üçüncü Reich’ın yanına gitmemeli.</i> Ruh hastalarıyla uğraşırsan sen de onlardan biri olur, ruh hastası olur çıkarsın.”</p>

  <p>Stark alçak sesle, “Kurtarılması gereken altı milyon Yahudi var, Mrs. Thibodeaux,” dedi.</p>

  <p>Nicole iç çekerek, “Tamam!” dedi. Öfkeyle adamın gözlerinin içine baktı ama İsrail başbakanı gözlerini kaçırmadı; Nicole’den korkmuyordu. Geri çekilmek Stark’ın alışkın olduğu bir tutum değildi; bu mevkie gelebilmek için uzun bir yol aşmıştı ve değişik yöntemlerle hareket etseydi asla başarılı olamazdı. Onun mevkii korkaklara göre bir yer değildi. İsrail, büyük bloklar arasında duran, yakaladığı ilk fırsatta Nicole’ü yok edecek küçük bir ulustu ve hep öyle olmuştu. Stark üstelik gülümsemeye devam ediyordu ya da Nicole’e mi öyle geliyordu? Öfkesi arttı. Kendini iktidarsız hissetti.</p>

  <p>“Bu konuyu hemen çözmeliyiz,” dedi Stark. “Eminim yapmanız gereken başka işler de vardır Bayan Thibodeaux. Beyaz Saray’ın bu akşamki programını planlamak örneğin. Bir davet aldım.” Stark yavaşça ceketinin cebine vurdu, “Eminim bundan haberiniz vardır. Bize güzel bir yetenek gösterisi sözü vermişsiniz, değil mi? Her zaman sözünüzü tutarsınız.” Sesi bir mırıltı gibi nazik ve huzurluydu. “Puro içebilir miyim?” Cebinden küçük, basık bir altın tabaka çıkarıp içindeki puroyu aldı. “Bunu ilk kez içeceğim. Isabela yaprağından yapılmış Filipin purosu. El yapımı, doğal olarak.”</p>

  <p>“Doğal olarak,” dedi Nicole kızgın bir tavırla.</p>

  <p>“Herr Kalbfleisch da içiyor mu?” diye sordu Stark.</p>

  <p>“Hayır,” dedi Nicole.</p>

  <p>“Müzikli gecelerinize de katılmıyor, değil mi? Bu iyi değil. Shakespeare’i hatırlattı, <i>Julius Caesar</i>’ı. ‘Ona güvenmiyorum, çünkü onda hiç müzik yok.’ Hatırladınız mı? ‘Onda hiç müzik yok.’ Sizce de tam bugünkü der Alte’yi anlatmıyor mu? Ne yazık ki onunla tanışmadım. Yine de sizinle görüşüyor olmak benim için bir zevk Bayan Thibodeaux, inanın bana.” Emil Stark’ın gözleri gri ve son derece parlaktı.</p>

  <p>Nicole, “Teşekkür ederim,” diyerek homurdandı, içinden Stark’ın gitmesini ümit ediyordu. Yaptıkları konuşmada Stark’ın baskın olduğunu hissediyordu, bu da onu yorgun ve huzursuz yapıyordu.</p>

  <p>“Bilirsiniz,” dedi Stark, “biz İsrailliler için Almanlarla uğraşmak her zaman çok güç olmuştur; hiç kuşkum yok, ben de Herr Kalbfleisch ile zorlanırdım.” Purosunun dumanını üfledi; Nicole puro kokusundan rahatsız olup burnunu kırıştırdı. “Kalbfleisch ilk der Alte’ye, Herr Adenauer’e benziyor ya da küçükken okulda izlediğim tarih videolarından öyle hatırlıyorum. Onun Üçüncü Reich’ın toplam hükümdarlık süresinden daha çok iktidarda kalmış olması çok ilginç... ki bu sürenin bin yıl olması bekleniyordu.”</p>

  <p>“Evet,” dedi Nicole durgun bir şekilde.</p>

  <p>“Belki von Lessinger’ın sistemiyle yardımcı olursak bunu gerçekleştirebiliriz.” Stark’ın bakışları imalarla yüklüydü.</p>

  <p>“Öyle mi? Siz hâlâ...”</p>

  <p>“Bence,” dedi Emil Stark, “Üçüncü Reich’a ihtiyacı olan silahlar verilirse bile zaferi ancak beş yıl daha sürebilir, hatta o kadar bile sürmeyebilir. Üçüncü Reich doğası gereği lanetli; Nazi partisinde Führer’den sonra görevi alabilecek bir lideri üretecek düzenek yok. Almanya bölünecek, yine Bismarck’tan önce olduğu gibi küçük, birbiriyle didişen kavgacı eyaletlere ayrılacaktır. O büyük parti mitinglerinden birinde Hess’in Hitler için haykırışını bir anımsayın: ‘Hitler ist Deutschland.’ ‘Hitler Almanya’dır.’ Haklıydı. İşte, Hitler’den sonra ne oldu? Tufan. Hitler de bunu biliyordu. Böyle düşünürsek, Hitler’in adamlarının kaybetmesine <i>bilinçli olarak</i> yol açtığı sonucuna varılabilir. Ancak bu anlaması zor bir psikanalitik kuram. Şahsen bu kuramı inanılamayacak kadar gösterişli buluyorum.”</p>

  <p>Nicole düşünceli bir sesle, “Hermann Goering zamanından alınıp buraya getirilirse, onunla yüzleşmek ve tartışmalara katılmak ister misiniz?”</p>

  <p>“Evet,” dedi Stark. “Hatta bu konuda ısrar ediyorum.”</p>

  <p>“<i>Israr</i> mı ediyorsunuz?” Nicole Stark’ın yüzüne baktı.</p>

  <p>Stark evet anlamında başını salladı.</p>

  <p>“Sanırım Dünya Yahudilerinin ruhani temsilcisi ya da benzeri bir mistik varlık olduğunuz için böyle düşünüyorsunuz,” dedi Nicole.</p>

  <p>“Görevli olduğum için böyle düşünüyorum,” diye yanıtladı Stark, “İsrail hükümetinin en yüksek düzeydeki görevlisi olduğum için.” Stark sessizleşti.</p>

  <p>Nicole, “İsrail’in Mars’a bir araştırma mekiği göndereceği doğru mu?” diye sordu.</p>

  <p>“Mekik değil, taşıma aracı. Yakında oradaki ilk kolektif çiftliğimizi kuracağız. Doğrusunu söylemek gerekirse, Mars kocaman bir Negev.<a id="k5" href="../Text/DiPNOTLAR.xhtml#a5"><sup>[5]</sup></a> Günün birinde orada portakal ağaçları yetiştireceğiz.”</p>

  <p>“Küçük, şanslı insanlar,” dedi Nicole alçak sesle.</p>

  <p>“Efendim?” Stark kulağını ona çevirdi, işitmemişti.</p>

  <p>“Çok şanslısınız. Arzularınız var. AABD’de ise bizim...” Nicole bir an düşündü. “Kurallarımız var. Standartlarımız. Bunlar çok dünyevi, bunu uzay yolculuklarına dair bir kelime oyunu olarak da söylemiyorum. Lanet olsun Stark, aklımı karıştırıyorsunuz. Neden bilmiyorum.”</p>

  <p>“İsrail’e gelmelisiniz,” dedi Stark. “İlginizi çekebilir. Örneğin...”</p>

  <p>“Örneğin din değiştirebilirim,” dedi Nicole. “Adımı da Rebecca olarak değiştiririm. Bak Stark, seninle yeteri kadar konuştum. Şu Wolff Raporu konusundan hoşlanmıyorum, çok riskli olduğunu düşünüyorum, geçmişi büyük ölçüde tamir etme düşüncesi falan, içerdiği düşünce altı ya da yedi ya da sekiz, hatta on milyon masum insanın hayatı bile olsa. Hitler henüz kariyerinin başındayken onu öldürmeleri için suikastçı gönderdiğimiz zaman yaşananlara bak; her seferinde bir şey ya da biri bize engel oldu, oysa tam yedi kez denedik! Biliyorum (artık ikna oldum), bize engel olan gelecekten gelen ajanlardı, ya bizim zamanımızdan ya da bizden önce. Eğer von Lessinger’ın sistemiyle bir kişi oynayabiliyorsa, iki kişi de oynar. Birahanedeki bomba, uçağındaki bomba...”</p>

  <p>“Ama bu çabanız neo-Nazi unsurları çok <i>mutlu edecektir.</i> Sizinle işbirliği yapacaklar.”</p>

  <p>Nicole sert bir sesle yanıt verdi: “Bunun endişelerimi gidermesi mi gerekiyor? Bunun bir felaketin habercisi olduğunu herkesten önce senin görmen gerekir.”</p>

  <p>Stark bir an hiçbir şey söylemedi; el yapımı Filipin purosunu içerek sıkıntılı bir yüzle Nicole’e baktı. Sonra omuzlarını silkti. “Sanırım bu noktada duracağım Bayan Thibodeaux. Belki de haklısınız. Bunu adamlarımla birlikte derinliğine düşünmek istiyorum. Öyleyse akşam burada, Beyaz Saray’daki müzikalde görüşürüz. Bach ya da Handel olacak mı? Her iki besteciyi de çok severim.”</p>

  <p>“Bu akşam İsrail gecesi olacak, sizin için,” dedi Nicole. “Mendelssohn, Mahler, Bloch, Copeland.” Nicole gülümsedi, Emil Stark da karşılık verdi.</p>

  <p>Stark, “General Wolff’un raporunun bir kopyası var mı?” diye sordu.</p>

  <p>“Hayır,” dedi Nicole başını sallayarak. “Rapor Geheimnis, çok gizli.”</p>

  <p>Stark tek kaşını kaldırdı. Gülümsemesi silindi.</p>

  <p>“Raporu Kalbfleisch bile görmeyecek,” dedi Nicole.</p>

  <p>Bulunduğu durumda hareket etmeye hiç niyeti yoktu ve Emil Stark da bunu çok iyi anlayabiliyordu. Ne de olsa adam kurnaz bir uzmandı. Nicole masasına yürüyüp oturdu. Stark’ın gitmesini umutla beklerken göz atması için sekreteri Leonore’un bıraktığı özet dosyalarını incelemeye başladı. Dosya sıkıcıydı, acaba gerçekten öyle miydi? En üstteki özeti dikkatle tekrar okudu.</p>

  <p>Özet, Beyaz Saray yetenek ekibinin, hastalıklı derecesinde nörotik olan büyük piyanist Richard Kongrosian’la bu gece için anlaşamadığını belirtiyordu, Kongrosian aniden Jenner’deki yazlığını terk etmiş ve elektroşok tedavisi için gönüllü olarak bir sanatoryuma yatmıştı. Ve bunu kimse bilmemeliydi.</p>

  <p>Kahretsin, dedi Nicole öfkeyle kendi kendine. Öyleyse bu gece şimdiden bitmiş oluyor, yemekten sonra doğru yatmaya gidebilirim. Çünkü Kongrosian, sadece Brahms ve Chopin’in en büyük yorumcusu değildi, aynı zamanda ilginç, göz alıcı ve büyük bir dehaydı.</p>

  <p>Emil Stark purosunun dumanını üfleyerek merakla Nicole’ü izliyordu.</p>

  <p>“ ‘Richard Kongrosian’ adı size bir şey ifade ediyor mu?” diye sordu Nicole kafasını kaldırarak.</p>

  <p>“Elbette. Bazı Romantik besteciler için...”</p>

  <p>“Yine hastaymış. Ruhsal olarak. Yüzüncü kez. Yoksa bunu bilmiyor muydunuz? Dedikoduları duymadınız mı?” Nicole öfkeyle önündeki özeti fırlattı, kâğıt yere düştü. “Bazen keşke artık kendini öldürse, bağırsakları delinse ya da hastalığı her neyse bir şey olsa diye düşünüyorum. Bu hafta.”</p>

  <p>“Kongrosian büyük bir sanatçı,” diye onaylayarak başını salladı Stark. “Endişenizi anlıyorum. Bu karışık günlerde, Eyüp’ün Oğulları sokaklarda yürürken, vahşet ve kaos yeniden boy gösterecek gibi gözükürken...”</p>

  <p>“O yaratıkların ömrü uzun olmayacak,” dedi Nicole yavaşça. “Bu konuda kaygılanmanıza gerek yok.”</p>

  <p>“O zaman durumun farkındasınız. Ve kontrol altına aldınız.” Stark kısa bir süre için yüzünü soğuk bir ifadeyle buruşturdu.</p>

  <p>“Bertold Goltz sadece bir <i>Be. Out, un</i> ve <i>Be;</i> tümü birden. O bir şaka. Bir palyaço.”</p>

  <p>“Goering gibi mi?”</p>

  <p>Nicole hiçbir şey söylemedi. Ama gözlerini kırpıştırdı, Stark da bunu gördü, bir anlık, geçici bir duraksama. Yine yüzünü buruşturdu, bu kez istemeden. Endişe yüzünden. Nicole’ün tüyleri ürperdi.</p>
</body>
</html>