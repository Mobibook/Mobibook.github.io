<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/BiNCOL.css" type="text/css" rel="stylesheet"/>
</head>
<body>
<h1>. VIII .</h1>

  <p><span class="ilkharf"><b>A</b></span>braham Lincoln’ün birinci katındaki sahneye doğru yürürlerken Ian Duncan, koşarak Al Miller’ın ardından gelen küçük, basık suratlı Marslı yaratık Papoola’yı gördü. Birden durdu. “Onu da mı getiriyorsun?”</p>

  <p>Al, “Anlamıyorsun. Kazanmak zorunda değil miyiz?” dedi.</p>

  <p>Bir anlık sessizlikten sonra Ian, “Ama böyle değil,” diye yanıt verdi. Anlamıştı, Papoola tıpkı müşterileri çektiği gibi seyircileri de çekecekti. Seyirciler üzerindeki büyük duyusal etkisini kullanarak onları kandıracaktı. Ian, hurda satıcısının ahlakı ancak bu kadar işte, diye düşündü. Al içinse bu çok normaldi, çaldıkları Jug ile kazanamayacaklarsa Papoola sayesinde kazanırlardı.</p>

  <p>Al alaycı bir ifadeyle konuştu: “Kendi kendimizin düşmanı olmayalım. Bu yaptığımız küçük bir satış tekniği, tıpkı bu yüzyıl boyunca kullanılan sıradan bir satış tekniği gibi; bu toplumun fikirlerini seninkilere yöneltmek için kullanılan eski ve saygıdeğer bir yöntem. Kabul edelim ki yıllar var ki profesyonel olarak Jug çalmıyoruz.” Bileğine takılı kumandaya dokununca Papoola onlara yetişmek için yerinden fırladı. Al kumandaya bir daha dokundu.</p>

  <p>Ian’ın zihninde onu bu fikre yaklaştıran bir düşünce parlayıverdi. <i>Neden olmasın?</i> Herkes yapıyor.</p>

  <p>Zorlukla, “Onu benden uzak tut, Al,” diyebildi.</p>

  <p>Al önemsemez bir tavırla omuz silkti. Ian’ın zihninde yokken var olan düşünce yavaşça geri çekildi. Ancak yine de bir kalıntı kalmıştı. Artık ne düşündüğünden emin değildi.</p>

  <p>“Nicole’ün makinalarının yapabileceklerinin yanında bu hiçbir şey,” dedi Al, Ian’ın yüzündeki ifadeyi görünce. “Etrafta bir sürü Papoola ve Nicole’ün televizyonda imal ettirdiği tüm gezegeni sarmış ikna aleti, işte gerçek tehlike orada Ian. Papoola acemice bir şey, üzerinde etkisi olduğunu anlayabiliyorsun. Ama Nicole’ü dinlerken öyle değil. O baskı o kadar kurnaz ve o kadar sağlam ki...”</p>

  <p>“Bunu bilmiyordum,” dedi Ian. “Tek bildiğim başaramazsak, Beyaz Saray’da çalamazsak bu hayat yaşamaya değer değil. Bu fikri kafama bir başkası sokmadı. Ben böyle hissediyorum, kahretsin.” Kapıyı tuttu, Al elinde kulpundan tuttuğu Jug ile salona girdi. Ian onu izledi, biraz sonra her ikisi de sahnede, yarı yarıya dolu salonla yüz yüzeydiler.</p>

  <p>“Nicole’ü hiç gördün mü?” diye sordu Al.</p>

  <p>“Onu hep görüyorum,”</p>

  <p>“Hayır, yani gerçekten. Yüz yüze. Canlı olarak.”</p>

  <p>“Tabii ki hayır,” dedi Ian. Başarılı olmaktan anladıkları tamamen buydu: Beyaz Saray’a gitmek. Onu canlı olarak göreceklerdi, televizyondaki görüntüsünü değil; artık bir fantezi olmaktan çıkacak, gerçek olacaktı.</p>

  <p>“Onu bir kez gördüm,” dedi Al. “Üç Numaralı Hurda Dükkânı’nı yeni kapatmıştım, Louisiana, Shreveport’taki iş merkezindeydi. Sabah erken saatlerdi, sekiz falan. Resmi araçların geldiğini gördüm, doğal olarak Ulusal Polis sandım ve kaçmaya başladım. Ama polis değildi. Bir kortejdi, Nicole de içindeydi; yeni bir bina açılacaktı, o zamanın en büyüğüydü.”</p>

  <p>“Evet,” dedi Ian. “Paul Bunyan Binası.” Abraham Lincoln futbol takımı her yıl onlarla oynuyor, her seferinde kaybediyordu. Paul Bunyan’da on binden fazla insan yaşıyordu ve hemen hemen hepsi yönetici sınıfındandı; <i>Ge</i> olmalarına ramak kalmış kadınlar ve erkeklerin yaşadıkları özel bir binaydı. Kiracılardan da çok yüksek kiralar alınıyordu.</p>

  <p>“Onu görmeliydin,” dedi Al düşünceli bir sesle, kucağında Jug, seyircilere dönük oturuyordu. “Hep gerçek hayatta o kadar, yani televizyonda göründüğü kadar çekici değildir, diye düşünürsün. Çünkü televizyonda görüntüyü kontrol altında tutabiliyorlar. Pek çok lanet açıdan televizyon sentetik bir şey. Fakat Ian, televizyondakinden çok, çok daha çekiciydi. Cildinin hassas renkleri, parlaklığı, canlılığı televizyondan belli olmuyor. Hele saçının parlaklığı.” Papoola’yı ayağıyla yoklayarak başını salladı; yaratık sandalyesinin altına girmiş, gözükmüyordu.</p>

  <p>“Onu görünce ne oldum, biliyor musun? Bir hoşnutsuzluk hissettim. Oldukça iyi bir yaşamım var, Luke bana iyi maaş veriyor. İnsanlarla iş yapmaktan zevk alırım. Şu yaratığı yönetmek de hoşuma gidiyor, bu da birtakım yetenekler isteyen bir iş. Ama Nicole Thibodeaux’yu gördükten sonra, bir daha asla kendimi ve yaşadığım hayatı kabullenemedim.” Ian’a baktı. “Sanırım sen onu televizyonda gördükten sonra böyle hissettin.”</p>

  <p>Ian başıyla onayladı. Heyecanlanmaya başlamıştı, birkaç dakika içinde seyirciye tanıtılacaklardı.</p>

  <p>Al devam etti: “Bu yüzden şuna karar verdim: haydi, Jug’ını al ve bir kez daha dene.” Ian’ın Jug’ına sıkıca sarıldığını görünce, “Papoola’yı kullanayım mı? Sen karar ver,” dedi. Soru sorar gibi kaşlarını kaldırmıştı ama yüzünde anlayışlı bir ifade vardı.</p>

  <p>Ian, “Kullan,” dedi.</p>

  <p>“Tamam,” dedi Al, elini ceketinin içine soktu. Sakin sakin ayarları yaptı. Papoola sandalyenin altından çıktı, antenleri gülünç şekilde seğiriyor, gözleri şaşı olup düzeliyordu.</p>

  <p>Birden izleyiciler dikkat kesildiler. İnsanlar görebilmek için öne eğiliyorlar, bazıları keyiften kıkırdıyordu.</p>

  <p>Bir adam heyecanla, “Bakın, bu bir Papoola!” dedi.</p>

  <p>Bir kadın daha iyi görebilmek için ayağa fırladı, Ian, <i>herkes Papoola’yı</i> seviyor, diye düşündü. Jug’ları çalsak da çalamasak da kazanacağız. Peki, sonra ne olacak? Nicole’le tanışmak bizi olduğumuzdan daha mı mutsuz yapacak? Bu işten kazanacağımız şey bu mudur, umutsuzluk, koca bir hoşnutsuzluk? Bir acı, bu dünyada asla giderilmeyecek bir özlem?</p>

  <p>Artık vazgeçmek için çok geçti. Salonun kapıları kapatılmıştı, Don Tishman yerinden kalkmış düzeni sağlamaya çalışıyordu. “Tamam, arkadaşlar,” dedi klapa mikrofona. “Şimdi küçük bir yetenek gösterisi izleyeceğiz. Programlarınızda gördüğünüz gibi, ilk sırada sizi yerinizde oynatacak bir Bach ve Handel potpurisi sunacak olan Duncan Miller ve Klasik Jug’ları var.” Ian ve Al’e dönüp hile kokan bir ifadeyle sırıttı, sanki “Sunumunuz nasıldı?” der gibiydi.</p>

  <p>Al dikkat etmedi, kumandayı ayarlarken düşünceli bir şekilde seyircilere bakıyordu, nihayet Jug’ı eline alıp Ian’a baktı ve ayağını yere vurmaya başladı. <i>G Minör Küçük Füg</i> potpurinin ilk parçasıydı, Al Jug’a üflemeye başlayınca canlı melodi ortaya çıkıverdi.</p>

  <p>“Bum,bum,bum. Bum-bum-bum-bum bum bum da bum. DA bum, DA bum, da da-da bum...” Üfledikçe yanakları kızarıp şişiyordu.</p>

  <p>Papoola sahnede gezindi, sonra sahneden inip ilk sıradaki seyircilerin önünde komik şekillere girmeye başladı. İşe başlamıştı.</p>

  <p>Al, Ian’a göz kırptı.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>“Bay Strikerock sizinle görüşmek istiyor doktor. Bay Charles Strikerock.” Amanda Connors, Dr. Superb’ın ofisinden içeri başını uzattı, son birkaç gün yaşanan sıkıntının farkındaydı ama yine de işini yapıyordu. Superb da bunun farkındaydı. Amanda, bir psiko-aracı gibi tanrılarla insanlar arasında gidip geliyordu ya da bu durumda olduğu gibi psikanalist ile insanlar arasında. Hasta olanlar elbette.</p>

  <p>“Pekâlâ.” Superb yeni hastasıyla tanışmak için ayağa kalktı, <i>Acaba bu O  mu</i>? diye düşünüyordu. Burada sadece, özellikle bu adamı tedavi etmek (ya da edememek) için mi bulunuyorum?</p>

  <p>Bunu gelen her yeni hasta için düşünmüştü.</p>

  <p>Durmaksızın düşünmek zorunda olmak onu yoruyordu. McPhaerson Yasası yürürlüğe girdiğinden beri düşünceleri saplantı halini almıştı, sürekli düşünüyor ama hiçbir sonuca yaramıyordu.</p>

  <p>Uzun boylu ve endişeli gözüken, kel sayılabilecek gözlüklü bir adam yavaştan odaya girdi, elini uzattı. “Beni bu kadar çabuk kabul ettiğiniz için teşekkür ederim, doktor.” El sıkıştılar. “Bugünlerde çok yoğun bir programınız olmalı.” Chic Strikerock masanın tam karşısındaki sandalyeye oturdu.</p>

  <p>“Biraz,” diye mırıldandı Superb. Ancak Pembroke’un dediği üzere yeni hastaları geri çeviremiyordu, o yüzden her zaman uygundu. “Benim hissettiklerimi hissediyor gibisiniz,” dedi Chic Strikerock’a. “Tamamen kapana kısılmış, hatta sıradan sınırların çok çok üstünde. Sanırım yaşamda bazı zorlukları biz de bekliyoruz ama bunun bir sınırı olmalı.”</p>

  <p>“Açık konuşmak gerekirse,” dedi Chic Strikerock, “her şeyden, işimden, sevgilimden vazgeçip...” Bir an durdu, dudakları titriyordu. “Şu kahrolası Eyüp’ün Oğulları’na katılmak üzereyim.” Kaygıyla Dr. Superb’a baktı. “Durum bu.”</p>

  <p>“Anlıyorum,” dedi Superb başıyla onaylayarak. “Peki, kendinizi buna <i>zorlanmış</i> hissediyor musunuz? Bu gerçekten bir seçim mi?”</p>

  <p>“Hayır, bunu yapmak zorundayım, bir çıkmaza girdim.”</p>

  <p>Chic Strikerock titreyen ellerini birbirine bastırıp ince uzun parmaklarını birleştirdi. “Kariyerim ...”</p>

  <p>Superb’ın masasındaki telefonun ışığı yanıp sönüyordu. Amanda’nın acil olarak nitelediği biri arıyordu.</p>

  <p>“Bir saniye izin verir misiniz, Bay Strikerock?” Dr. Superb ahizeyi aldı. Ekranda Richard Kongrosian’ın bir ortaçağ tablosu benzeri buruşturulmuş yüzü beliriverdi, sanki boğulur gibi yutkunuyordu. Superb birden, “Hâlâ Franklin Aimes’de misin?” diye sordu.</p>

  <p>“Evet.” Kongrosian’ın sesi kısa frekanslı alıcıdan kulaklarına girdi. Strikerock hastayı duyamıyordu; eğilmiş bir kibritle oynuyor, belli ki rahatsız etmekten çekiniyordu. “Biraz önce televizyonda, hâlâ çalışmakta olduğunu duydum. Doktor, bana korkunç bir şey oluyor. <i>Görünmez oluyorum.</i> Kimse beni göremiyor. Sadece kokumu alabiliyorlar; insanları uzaklaştırıcı kokudan ibaret biri haline geleceğim!”</p>

  <p>Aman Tanrım, diye geçirdi içinden Dr. Superb.</p>

  <p>Kongrosian çekinerek, “Ekranında beni görebiliyor musun?” diye sordu.</p>

  <p>“Evet, görebiliyorum,” diye yanıtladı Superb.</p>

  <p>“Şahane.” Kongrosian rahatlamış görünüyordu. “O halde hiç olmazsa elektronik monitör ve tarayıcılar beni görebiliyor. Belki insanlara bu şekilde ulaşabilirim. Ne düşünüyorsun? Daha önce benim benzerim bir hastan olmuş muydu? Psikopatoloji bilimi daha önce böyle bir şeyle karşılaşmış mıdır? Bunun bir adı var mı?”</p>

  <p>“Bunun bir adı var.” Superb düşündü. Kimlik hissinde uç krizler. Belirgin psikoz, obsesif-kompulsif yapının dağılması. “Öğleden sonra Franklin Aimes’e gelirim,” dedi Kongrosian’a.</p>

  <p>“Hayır, hayır,” diye itiraz etti Kongrosian, gözleri delirmiş gibi büyüyordu. “Buna izin veremem. Aslında seninle telefonda bile konuşmamam gerek, çok tehlikeli. Sana bir mektup yazacağım. Hoşça kal.”</p>

  <p>“Dur,” dedi Superb.</p>

  <p>Ekranda hâlâ görüntü vardı. En azından geçici olarak. Ancak Superb, Kongrosian’ın telefonda daha fazla kalmayacağını biliyordu. Kimlik kaybı çok çok büyüktü.</p>

  <p>“Şimdi bir hastam var,” dedi Superb. “O yüzden şu anda yapabileceğim bir şey yok. Şöyle yapalım mı?</p>

  <p>“Benden nefret ediyorsun,” diye konuşmaya başladı Kongrosian. “Herkes benden nefret ediyor. Tanrım, zaten görünmez olmak <i>zorundayım</i>!  Yaşamımı koruma altına almamın tek yolu bu!”</p>

  <p>“Ben görünmez olmanın avantajlarını düşünmeyi yeğlerdim,” dedi Superb Kongrosian’ın konuşmasını duymazlıktan gelerek. “Özellikle insanları şehvetle gözetlemeye niyetin varsa ya da suçluysan...”</p>

  <p>“Nasıl bir suçlu?” Superb, Kongrosian’ın dikkatini çekmeyi başarmıştı.</p>

  <p>“Bunu görüştüğümüzde konuşalım. Sanırım bu mümkün olduğu kadar <i>Ge</i> olmalı. Bu çok önemli bir durum. Değil mi?”</p>

  <p>“Ben... hiç böyle düşünmemiştim.”</p>

  <p>“Bence düşün,” dedi Superb.</p>

  <p>“Beni kıskanıyorsun, değil mi doktor?”</p>

  <p>“Hem de nasıl!” dedi Superb. “Bir analizci olarak ben de insanları şehvetle gözetlemeye meraklı biriyim.”</p>

  <p>“İlginç.” Kongrosian şimdi daha sakindi. “Örneğin şimdi öyle sanıyorum ki bu berbat hastaneden istediğim zaman çıkabilirim. Bütün ülkeyi dolaşabilirim aslında. Kokumu hesaba katmazsak elbette. Kokuyu unutuyorsun doktor. O beni ele verir. Yapmaya çalıştığın şeyi takdir ettim ama hesaba katmadığın şeyler var.” Kongrosian kısa ve alaycı gülümsedi. “Sanırım yapılabilecek tek şey kendimi Başsavcı Buck Epstein’a bağlamak, o da olmazsa Sovyetler Birliği’ne geri dönmek. Belki Pavlov Enstitüsü’nde bana yardımcı olabilirler. Evet, bunu denemeliyim; daha önce de denedim, biliyorsunuz.” Sonra aklına başka bir şey geldi. “Ama beni göremezlerse tedavi de edemezler. Bu nasıl bir kısır döngü, Superb. Lanet olsun.”</p>

  <p>Belki yapacağın en iyi şey, tıpkı Bay Strikerock’ın düşündüğü gibi, Bertold Goltz ve Eyüp’ün Oğulları’na katılmaktır, diye düşündü Superb.</p>

  <p>Kongrosian devam etti: “Biliyor musun doktor, bazen ruhsal problemimin temelinde Nicole’e aşkımın yattığını düşünüyorum. Buna ne dersin? Bunu yeni keşfettim: birden içime doğdu, son derece berrak bir duygu olarak! Libidomun yönlendiği şey ensest tabusu, duvarı ya da her neyse o, çünkü Nicole bir anne figürü. Haksız mıyım?”</p>

  <p>Dr. Superb iç geçirdi.</p>

  <p>Chic Strikerock karşısında zavallı bir şekilde kibritle oynuyor ve belirgin olarak gittikçe huzursuzlanıyordu. Telefon konuşması bitmeliydi. Hem de hemen.</p>

  <p>Fakat Superb bunun nasıl başaracağını hiç bilmiyordu.</p>

  <p>Başarısız olacağım nokta bu mu? diye düşündü sessizce. Şu von Lessinger yöntemini kullanan Pembroke denen NP’nin öngördüğü şey bu mu? Bu adam, bu Bay Charles Strikerock, onun terapisini bölüyorum. Bu telefon konuşması onun terapisini çalıyor, buna tanığım ve elimden gelen hiçbir şey yok.</p>

  <p>Kongrosian hızla konuşuyordu: “Nicole toplumumuzdaki son gerçek kadın. Onu tanıyorum doktor; parlak kariyerim sayesinde onunla sayısız kez bir araya geldim. Kimin hakkında konuştuğumu biliyorum, değil mi? Ve...”</p>

  <p>Dr. Superb telefonu kapattı.</p>

  <p>“Telefonu suratına kapattınız,” dedi Chic, birden dikkat kesilmişti. Kibritle oynamayı bıraktı. “Bu yaptığınız doğru mu?” Sonra omuz silkti. “Sanırım bu sizin bileceğiniz iş, benim değil.” Kibriti fırlattı.</p>

  <p>Superb ona yanıt verdi: “Bu adamın ona hâkim olmuş sanrıları var. Nicole Thibodeaux’nun gerçek olduğunu düşünüyor. Oysa Nicole çevremizdeki en suni nesne.”</p>

  <p>Chic Strikerock şok olmuş halde gözlerini kırptı. “Ne... ne demek istiyorsunuz?” Sendeleyerek ayağa kalkmaya çalıştı, sonra tekrar oturduğu yere çöktü. “Beni tuzağa düşürmek istiyorsunuz. Sahip olduğumuz kısacık zamanda aklımı çelmeye çalışıyorsunuz. Ne olursa olsun, somut bir sorunum var, o telefondaki her kimse, onun ki gibi bir sanrı değil. Kardeşimin karısıyla yaşıyorum ve onun varlığını şantaj malzemesi olarak kullanıyorum, bana Karp u. Sohnen’de bir iş bulması için kardeşimi zorluyorum. Görünen sorun bu. Ama altında başka bir şey var, çok daha derin bir şey. Julie’den <i>korkuyorum,</i> kardeşimin karısından ya da eski karısından, her ne denecekse adına! Üstelik neden korktuğumu da biliyorum. Bunun Nicole ile bir ilgisi var. Belki ben de telefondaki o adam gibiyim, yalnız ben Nicole’e âşık değilim, ondan çok korkuyorum ve bence bu yüzden Julie’den de korkuyorum, sanırım tüm kadınlardan da. Bu sizce mantıklı mı, doktor?”</p>

  <p>“Kötü anne imgesi. İnsana evrensel ölçekte hâkim olan bir güce sahip,” dedi Superb.</p>

  <p>“Benim gibi güçsüz adamlar sayesinde Nicole bu ülkeyi yönetiyor, bu toplumun anaerkil olmasının nedeni benim; altı yaşında bir çocuk gibiyim.”</p>

  <p>“Sen tek değilsin. Bunu görmelisin. Aslında bu ulusal bir nevroz. Çağımızın psikolojik sorunu.”</p>

  <p>Chic Strikerock yavaşça, bilinçli olarak, “Bertold Goltz ve Eyüp’ün Oğulları’na katılırsam gerçek bir erkek olacağım,” dedi.</p>

  <p>“Anneden yani Nicole’den kurtulmak istiyorsan yapabileceğin bir şey daha var. Göç et. Mars’a. Dükkânlarından biri dışarı çıkabileceğin kadar yakınına geldiğinde şu Loony Luke hurdalarından bir tane al.”</p>

  <p>Chic duraksayarak, tuhaf bir ifadeyle konuştu: “Tanrım. Bunu hiç ciddi olarak düşünmemiştim,” dedi. “Bana hep deli işi gelirdi. Mantıksız. Umutsuzluğa kapılınca delirerek yapılan bir şey gibi.”</p>

  <p>“Her halükârda Goltz’a katılmaktan iyidir.”</p>

  <p>“Peki Julie?”</p>

  <p>Superb omuz silkti. “Onu da götür, neden olmasın? Yatakta iyi mi?”</p>

  <p>“Rica ederim.”</p>

  <p>“Özür dilerim.”</p>

  <p>Chic, “Loony Luke’un nasıl biri olduğunu merak ediyorum,” dedi.</p>

  <p>“Alçağın tekiymiş, öyle duydum.”</p>

  <p>“Belki bu iyi bir şeydir, belki istediğim budur. Gereksindiğim şey.”</p>

  <p>Dr. Superb, “Bugünlük zamanımız doldu,” diye kesti. “Umarım biraz olsun yardımcı olabilmişimdir. Bir dahaki sefere...”</p>

  <p>“Yardımcı oldunuz, güzel bir fikir verdiniz. Ya da aslında aklıma güzel bir fikir getirdiniz. Belki Mars’a göç ederim; gerçekten de, neden Maury Frauenzimmer’in beni kovmasını bekleyeyim ki? Hemen istifa edip bir Loony Luke hurda dükkânı bulacağım. Julie benimle gelmek isterse ne âlâ, gelmese de dert değil. Julie yatakta iyi doktor ama çok da farklı değil. Yeri doldurulamayacak kadar iyi değil yani. Bu yüzden...” Chic Strikerock sandalyeden kalktı. “Sizinle yine görüşemeyebiliriz doktor.” Elini uzattı, el sıkıştılar.</p>

  <p>Dr. Superb, “Mars’a gidince bana bir kart at,” dedi.</p>

  <p>Strikerock başıyla onayladı. “Olur, atarım. Yine bu adreste mi çalışıyor olursunuz?”</p>

  <p>“Bilmiyorum”, dedi Superb. İçinden, belki sen son hastamsın, diye geçirdi. Bunu düşündükçe senin beklediğim adam olduğundan daha da emin oluyorum. Ama bunu zaman gösterecek.</p>

  <p>Ofisin kapısına kadar birlikte yürüdüler.</p>

  <p>“Her neyse,” dedi Chic Strikerock, “hiç olmazsa, telefonda konuştuğunuz adam kadar kötü durumda değilim. Kimdi o? Sanırım onu ya da resmini daha önce görmüştüm. Belki televizyonda, tamam, evet. Sanatçı gibi bir şeydi. Siz onunla konuşurken ona karşı bir tür yakınlık duydum. Sanki beraber mücadele veriyorduk, ikimizin de çok derinde ciddi sorunları vardı ve bir yolla onlardan kurtulmaya çalışıyorduk.”</p>

  <p>Superb kapıyı açarken, “Hmm,” dedi.</p>

  <p>“Onun kim olduğunu söylemeyeceksiniz, bunu yapamazsınız, değil mi? Anlıyorum. Neyse, her kimse benden şans dileyin.”</p>

  <p>“Buna ihtiyacı var,” dedi Superb. “Kim olursa olsun. Tam da şu anda.”</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Molly Dondoldo alay eden bir ifadeyle, “O muhteşem adamla görüşmek nasıl bir duygu, Nat?” diye sordu. “Çünkü nasıl olsa hepimiz aynı şeyi düşünüyoruz: Bertold Goltz çağımızın en muhteşem adamı.”</p>

  <p>Nat Flieger omuz silkti. Taksi Jenner kasabasını geçmiş, uzun bir yokuşu tırmanıyordu, gittikçe yavaşlıyor, yağmur ormanına, dinozorlar devrinden kalmış gibi gözüken koca bataklığa doğru ilerliyordu. Nat içinden, dinozor bataklığı, diye geçirdi. İnsanlara göre değil.</p>

  <p>“Sanırım Goltz din değiştirmiş,” dedi Jim Planck, Molly’ye göz kırparak. Nat’e bakıp sırıttı.</p>

  <p>Hafif hafif yağan yağmur sessizce başlamıştı; taksinin silecekleri gürültülü ve düzensiz bir ritimle rahatsız edici bir şekilde çalışmaya başladı. Taksi hiç olmazsa asfaltlanmış anayoldan kırmızı taşlı tali bir yola geçti; araç çukurlara girip çıkarken sallanıyor, sarsılıyordu; her yeni duruma ayak uydurabilmek için içerideki düzenek sürekli vites değiştiriyordu. Nat taksinin yaptığı işten hiç tatmin olmadığını düşündü. İçinde aracın her an duracağına, işi bırakıp istifa edeceğine dair bir duygu vardı.</p>

  <p>“Burada ne görebiliriz, biliyor musun?” dedi Molly, aşağı inen dar yolun iki yanına dizilmiş sık yeşilliklere bakarak. “Bence bir sonraki dönemeçten hemen sonra bir Loony Luke dükkânı göreceğiz, orada oturmuş bizi bekliyor olacak.”</p>

  <p>“Bizi mi?” diye sordu Jim Planck. “Neden bizi?”</p>

  <p>“Çünkü hiç umudumuz kalmadı.”</p>

  <p>Bir sonraki dönemeçte bir yapı vardı; Nat ne olduğunu merak ederek baktı. Eski püskü, terk edilmiş... birden yapının bir <i>benzin istasyonu</i> olduğunu fark etti. İçten yanmalı motorlu arabalar döneminden kalma bir istasyon. Şaşırıp kalmıştı.</p>

  <p>“Bu bir antik eser,” dedi Molly. “Yadigâr! Ne garip. Belki durup yakından bakmalıyız. Bu tarihi bir şey, bir kale ya da kerpiçten bir değirmen gibi; Nat lütfen, şu lanet arabayı durdursana.”</p>

  <p>Nat aracın ön panelindeki düğmelere basınca taksi sürtünme acısıyla homurdandı ve benzin istasyonu önünde durdu.</p>

  <p>Jim Planck dikkatle kapıyı açıp adımını attı. Elinde Japon malı fotoğraf makinası vardı, onu açıp gözlerini kısarak sisli, bulanık ışığa baktı. Ilık yağmur yüzünü parlatmıştı; gözlüğünün camlarından su damlaları iniyordu, gözlüğünü çıkarıp ceketinin cebine soktu. “Bir iki fotoğraf çekeceğim,” dedi Nat ve Molly’ye.</p>

  <p>Molly alçak sesle Nat’e, “Burada birisi var. Kıpırdama, bir şey söyleme. Bizi izliyor,” dedi.</p>

  <p>Nat taksiden çıktı, kırmızı taşlı yolun karşısına geçip istasyona doğru yürüdü. İçerideki adamın onu karşılamak için ayağa kalktığını gördü; binanın kapısı açıldı. Kocaman bir çenesi ve çarpık dişleri olan kambur bir adam onu eliyle selamladı ve konuşmaya başladı.</p>

  <p>“Ne diyor?” dedi Jim Nat’e, korkmuş gözüküyordu.</p>

  <p>Yaşlı adam mırıldanarak, “Hig, hig, hig,” diyordu. Ya da Nat’e öyle geldi. Adam bir şeyler söylemeye çalışıyor ama beceremiyordu. Devam etti. Nat nihayet adamın kelimeleri uydurduğunu düşündü; adam birtakım hareketlerle heyecanla mırıldanırken elini kulağına götürüp ne dediğini anlamaya çalıştı.</p>

  <p>Molly Nat’e, “Mektup getirip getirmediğimizi soruyor,” dedi.</p>

  <p>“Bu araçlar kasabadan mektup getiriyorlar herhalde,” dedi Jim. Koca çeneli yaşlı adama dönüp “Üzgünüz, bilmiyorduk. Mektup getirmedik,” dedi.</p>

  <p>Adam başıyla onaylayarak sesini kesti, vazgeçmiş görünüyordu. Belli ki anlamıştı.</p>

  <p>Nat adama, “Richard Kongrosian’ı arıyoruz,” dedi. “Doğru yolda mıyız?”</p>

  <p>Adam kurnazca ona baktı. “Sebzeniz var mı?”</p>

  <p>“Sebze mi?” dedi Nat.</p>

  <p>“Sebzeleri rahat yiyorum.” Yaşlı adam göz kırptı ve umutla elini uzattı, sebze bekliyordu.</p>

  <p>Nat, “Üzgünüm,” dedi, bunu hiç düşünmemişlerdi. Jim ve Molly’ye döndü. “Sebzeymiş. Ne dediğini anladınız mı? Sebze dedi, değil mi?”</p>

  <p>Yaşlı adam mırıldandı: “Et yiyemiyorum. Dur.” Ceketinin cebini karıştırıp bir kart çıkardı, Nat’e verdi. Pis ve buruşuk kartta yazanlar güçlükle okunuyordu. Nat kartı ışığa tuttu, ne yazdığını anlamaya çalışırken gözlerini kıstı.</p>

  <div>
    <br/>
  </div>

  <p class="p1" style="text-align: center;">BANA YEMEK VERİN BEN DE SİZE ANLATAYIM</p>

  <p class="p1" style="text-align: center;">ÖĞRENMEK İSTEDİĞİNİZ NE VARSA</p>

  <p class="p1" style="text-align: center;">CHUPPER DERNEĞİNİN İZNİYLE</p>

  <div>
    <br/>
  </div>

  <p>“Ben bir Chupper’ım,” dedi yaşlı adam, kartı hızla geri alıp ceket cebine soktu.</p>

  <p>Molly Nat’e yavaşça, “Hadi, gidelim buradan,” dedi.</p>

  <p>Radyasyonla bu hale gelmiş bir yüz, diye düşündü Nat. Kuzey Kaliforniya Chupper’ları. Burası onların kurtarılmış bölgesi. Burada kaç Chupper olduğunu merak etti. On mu? Bin mi? Richard Kongrosian’ın yaşamayı seçtiği yer de burasıydı.</p>

  <p>Ama belki Kongrosian haklıydı. Tüm deformasyonlarına rağmen bunlar da insandı. Mektuplaşıyorlardı, küçük işleri ya da görevleri vardı, belki çalışamayacak durumda olanları devlet yardımı alıyordu. Kimseyi rahatsız etmiyorlardı ve kesinlikle zararsızlardı. Verdiği ilk, içgüdüsel uzaklaşma tepkisi cesaretini kırdı.</p>

  <p>Nat yaşlı Chupper’a, “Biraz bozukluk ister misin?” diye sordu. Platinden mamul bir beş dolarlık uzattı.</p>

  <p>Chupper başıyla onaylayarak bozukluğu aldı. “Teşekkürler.”</p>

  <p>Nat bir kez daha sordu: “Kongrosian bu yol üzerinde mi oturuyor?”</p>

  <p>Chupper eliyle işaret etti.</p>

  <p>“Tamam,” dedi Jim Planck. “Gidelim. Dosdoğru ilerleyeceğiz.” Telaşla Nat ve Molly’ye baktı. “Hadi.”</p>

  <p>Üçü yeniden taksiye bindiler; Nat aracı çalıştırınca benzin istasyonu ve yaşlı Chupper’ın yanından geçtiler, adam tıpkı kapatılmış bir simulakrum, bir makine gibi hareketsiz, ifadesiz şekilde durmuş onlara bakıyordu.</p>

  <p>“Vay anasını,” dedi Molly, “o da neydi öyle?”</p>

  <p>Nat kısaca, “Daha bu ne ki?” dedi.</p>

  <p>“Yüce Tanrım, Kongrosian burada yaşadığına göre gerçekten söyledikleri kadar deli olmalı. Dünyayı verseler bu bataklıkta yaşamam. Keşke hiç gelmeseydim. Onun kaydını stüdyoda yapsak olmaz mı? Dönmek istiyorum.”</p>

  <p>Taksi yola sarkmış asmalar altından geçerek yavaşça ilerliyordu, birden karşılarına eski bir kasabanın kalıntıları çıktı.</p>

  <p>Solmuş tabelaları ve kırık camlarıyla çürümekte olan, ancak yine de tam olarak terk edilmemiş ahşap binaların manzarası. Nat, sağda solda, sazların ele geçirdiği kaldırımlarda insanlar görüyordu, ya da Chupper’lar. Beş altısı duraksayarak işleri her neyse ona gidiyorlardı; Tanrı bilir, insan burada ne iş yapar. Telefon yok, posta yok...</p>

  <p>Belki Kongrosian burada huzur buluyordur, diye düşündü. Yağan yağmur dışında hiç ses yoktu. Belki buna bir kez alışınca... ama o, buna asla alışamazdı. Burada çürüme faktörü çok görünürdü. Yeni bir şeylerin, büyümekte, serpilmekte olan bir şeylerin eksikliği vardı. İstiyorlarsa ya da buna zorunluysalar Chupper olabilirler ama çabalamak, yaşadıkları yeri onarmalılar, diye düşündü. Bu korkunçtu.</p>

  <p>Şimdi o da, tıpkı Molly gibi, buraya hiç gelmemiş olmayı istedi.</p>

  <p>Yüksek sesle, “Buraya yerleşmeden önce çok uzun süre düşünürdüm,” dedi. “Ama bunu becerebiliyorsan... yaşamın en zor evrelerinden birini kabullenmişsin demektir.”</p>

  <p>“Neymiş o evre?” diye sordu Jim.</p>

  <p>“Geçmişin üstünlüğü,” dedi Nat. Bu bölgede egemenlik tamamen geçmişin elindeydi. Onların ortak geçmişi: yaşadıkları dönemi, bu sonucu peşi sıra getiren savaş. Herkesin yaşamındaki ekolojik değişiklikler. Burası bir müzeydi ama canlıydı. Dairesel bir döngü... gözlerini kapadı. Acaba yeni Chupper’lar doğuyor mudur, diye düşündü. Bu kalıtımsal olmalı, öyle biliyorum. Ya da korkarım öyle, diye geçirdi içinden. Bu giderek azalan bir değişim, ancak hâlâ devam ediyor.</p>

  <p>Onlar kurtulmuşlardı. Bu gerçek çevre ile evrim süreci için iyi bir şeydi. Trilobitlerden beri. Kendini kötü hissetti.</p>

  <p>Sonra, <i>bu deformasyonu daha önce görmüştüm</i>, diye düşündü. Yeniden yapılanma resimlerinde. Yeniden yapılanmaya dair tahminler iyi gidiyordu. Belki von Lessinger’in aracıyla düzeltilmişlerdi. Kambur bedenler, büyük çeneler, köpek dişlerinin olmaması nedeniyle et yiyememek, konuşmada güçlük. “Molly,” dedi yüksek sesle, “bunların, bu Chupper’ların ne olduklarını biliyor musun?”</p>

  <p>Molly başını evet anlamında salladı.</p>

  <p>Jim Planck araya girdi: “Neandertaller. Radyasyondan dolayı oluşmuş hilkat garibeleri değiller, bunlar evrimde geçmişe dönüş.”</p>

  <p>Taksi Chupper kasabasının içinden geçerek ilerlemeye devam etti. Kör ve mekanik bir şekilde dünyaca ünlü piyanist Richard Kongrosian’ın yakınlardaki evini arıyordu.</p>
</body>
</html>