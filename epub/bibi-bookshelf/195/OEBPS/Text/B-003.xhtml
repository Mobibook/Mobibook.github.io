<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/BiNCOL.css" type="text/css" rel="stylesheet"/>
</head>
<body>
  <h1>. III .</h1>

  <p><span class="ilkharf"><b>A</b></span>braham Lincoln belediye binası sakinlerinden Amerikan vatandaşı Vince Strikerock’ın ertesi sabah tıraş olduğu sırada neden televizyonda der Alte’yi dinlediğini anlayabilmek için, Batı Almanya’nın Birleşik Devletler’in elli üçüncü eyaleti olarak Birliğe girdiği günlere, 1994 yılına dönmek gerek. Özellikle bu der Alte’de, Başkan Rudi Kalbfleisch’da, Strikerock’u rahatsız eden bir şey vardı. Kalbfleisch iki yıl sonra görev süresinin sonuna gelip kanunen emekliye ayrıldığında harika bir şey olacaktı. Bu daima harika bir şey, daima güzel bir gündü; yani kanunun bu adamları ofislerinden çıkarıp atması. Vince bunu her zaman kutlanmaya değecek bir olay olarak görürdü.</p>

  <p>Vince yine de, bu adamlar hâlâ görevleri başındayken elden gelenin en iyisini yapmanın doğru olduğunu düşünüyordu, tıraş bıçağını bir yana koydu, televizyon tuşlarıyla oynamak üzere oturma odasına geçti. n, r ve b tuşlarıyla oynayarak uğursuz bir cızırtıdan ötesi olmayan konuşmanın düzelmesini bekledi... ama en ufak değişiklik bile olmadı. Bu yaşlı adamın diyecekleri üzerine başka sayısız seyircinin de kendilerine özgü fikirleri olduğunu düşündü Vince. İşin aslı şu ki, belki sadece bu binada bile kendi televizyonuyla yaşlı adama baskı yapması için kendisine destek verecek yeterince insan vardı. Ama sözün özeti, demokrasi denen şey de buydu işte. Vince iç çekti. İstedikleri bundan ibaretti: insanların söylediklerini dinleyen bir hükümet. Banyoya dönüp tıraşa devam etti.</p>

  <p>“Julie!” diye seslendi karısına. “Kahvaltı hazır mı?” Mutfaktan hiç ses gelmiyordu. Doğru ya, sabah sersem kafayla uyandığında karısının yatakta da yanında olmadığını fark etmişti.</p>

  <p>Birden hatırladı. Dün gece All Souls’dan sonra, korkunç bir kavga sonucunda boşanmışlardı; belediye binası Evlenme ve Boşanma Kurulu’na gidip B evraklarını doldurmuşlardı. Julie etrafa saçılmış eşyasını toplayıp gitmişti; dairede yalnızdı, kimse kahvaltısını hazırlamayacaktı, üstelik acele etmezse kahvaltı da yapamayacaktı.</p>

  <p>Bu bir tür şoktu, çünkü evliliği <i>tam altı ay</i> sürmüştü, artık sabahları onu görmeye çok alışmıştı. Yumurtasını nasıl sevdiğini biliyordu (küçük bir parça tuzsuz Münster peyniriyle pişirilmiş olmalıydı). Yaşlı Başkan Kalbfleisch’ın getirdiği, boşanmayı serbest bırakan şu lanet yeni yasa! Hatta lanet olası Kalbfleisch; şu moruk o ünlü öğlen uykularından birinde neden geberip gitmiyor ki! Ama elbette o zaman yerini başka bir der Alte alacak. Yaşlı adamın ölümü Julie’yi geri getirmeyecek, bu konu o devasa AABD bürokrasisinin işi değildi.</p>

  <p>O hırsla televizyona doğru yürüdü ve d tuşuna bastı; yeterli sayıda vatandaş şu tuşa bassa yaşlı adam tamamen duracaktı; dur tuşu o anlaşılmaz konuşmanın bitmesi anlamına geliyordu. Vince biraz bekledi ancak konuşma devam etti.</p>

  <p>Derken bu kadar erken saatte bir konuşma olmasının garip olduğunu fark etti; saat sabahın sekiziydi. Belki yakıt deposunun patlamasıyla tüm ay kolonisi havaya uçmuştu. Eğer öyleyse yaşlı adam, uzay programının devam etmesi için insanlara kemerlerini daha çok sıkmaları gerektiğini anlatıyor olacaktı; bu ve bunun gibi tuhaf felaketler beklenmeliydi. Ya da belki dünyada kadim bir akıllı türün son kalıntıları bulunmuştu (ya da Mars’ta mı demeliyiz?); umarız Fransa’da değil, der Alte’nin kullandığı sözcüklerle “kendi ülkemizde” bulunmuştur. Aşağılık Prusyalılar, diye düşündü Vince. Sizi batı yarımküreyle sınırlı kalması gereken federal birliğimize, “çadırımıza” asla kabul etmemeliydik. Ama Dünya küçüldü. Milyonlarca mil uzaktaki bir gezegen veya uyduda yeni bir koloni kurunca, New York ile Berlin arasındaki üç bin millik mesafe anlamsızlaşıyor. Üstelik Tanrı biliyor ki Berlin’deki Almanlar bu işe çok hevesliydiler.</p>

  <p>Vince ahizeyi alıp bina müdürünü aradı. “Karım Julie, yani eski karım Julie dün gece başka bir daireye mi geçti acaba?” Yerinin öğrenebilirse onunla kahvaltı edebilirdi, bu da epeyce eğlenceli olurdu. Umutla yanıtı bekledi.</p>

  <p>“Hayır, Bay Strikerock.” Bir sessizlik. “Bizim kayıtlarımızda buna dair bir şey yok.”</p>

  <p>“Lanet olsun,” dedi Vince, telefonu kapattı.</p>

  <p>Hem evliliğin bir anlamı var mıydı? Bir şeyler paylaşmak için yapılmış bir anlaşma, tıpkı şu anda, saat sekizde der Alte’nin yaptığı konuşmanın anlamını tartışabilmek ve Karp u’daki işine, Sohnen Werke’nin Detroit şubesine gitmek için hazırlanırken kahvaltını bir başkasına (karına) hazırlattırabilmek gibi. Hatta yemek gibi kişinin yapmaktan hoşlanmadığı şeyleri bir başkasına yaptırabilmesi üzerine kurulu bir anlaşmaydı evlilik; kendi yaptığı yemeği yemekten nefret ederdi. Bekârken bina yemekhanesinde yerdi, deneyimleri ona bunu öğretmişti. Mary, Jean, Laura, şimdi de Julie, dört evlilik, üstelik sonuncusu en kısası. Yokuş aşağı gidiyordu. Tanrı korusun, belki de gizli bir eşcinseldi.</p>

  <p>Der Alte televizyonda “... paramiliter hareketler Barbar Dönemleri hatırlatıyor, bu yüzden son bulacaklarına dair kuşkularım var,” gibi şeyler söylüyordu.</p>

  <p>Barbar Dönemler; bu terim, bir önceki yüzyıl ortalarında sürmüş Nazi dönemini kibarca anlatmak için kullanılıyordu, dönem üzerinden neredeyse bir yüzyıl geçmişti ama hatırası biçim değiştirse de hâlâ canlıydı. Bu yüzden der Alte, kendilerine Eyüp’ün Oğulları adını veren, son zamanların yarı-dini nitelikli sapkın örgütü suçlamak için yayına çıkarılmıştı; örgüt, ulusal etnik yaşam ya da başka bir şeyin arıtılmasını savunarak sokaklarda heyecanla koşturuyordu. Bir başka deyişle, toplum yaşamından yasaklanmış kişilere (özellikle düşman Çin Halk Cumhuriyeti’nin bomba denemelerindeki radyasyon sızıntısı sırasında doğanlara) uygulanan katı kanunları protesto ediyorlardı.</p>

  <p>Buna Julie de dâhil, diye tahmin yürüttü Vince, çünkü Julie kısırdı. Çocuk sahibi olamayacağı için oy da kullanamazdı... yalnızca Almanlar ve benzeri orta Avrupalıların kafasında mantıklı olabilecek bir düşünce. Köpeği sallayan kuyruk, diye düşündü yüzünü kurularken. Kuzey Amerika’daki biz köpeğiz, Reich da kuyruk. Ne hayat ama! Belki sekiz bacaklı yaratıklar, hatta arıların bile oy kullanabildiği bir koloniye göç etmeli, solgun, alil, uçuk sarı bir güneş altında yaşamalıyım... orada Eyüp’ün Oğulları da yoktur. Oradaki özel insanların tümü özel oldukları için gönderilmedi; pek çoğu (iyi bir nedenle) göç etmeye uygun bulundu. Özel olmayan çok sayıda kişi de dünyanın (AABD, Fransız İmparatorluğu, Asya Halk Cumhuriyeti, özgür yani zenci Afrika’nın) kalabalık nüfusundan ve bürokrasinin hâkimiyeti altındaki yaşamdan bıktıkları için gitti.</p>

  <p>Mutfakta kendine pastırma ve yumurta hazırladı. Pastırma pişerken, binada beslenmesine izin verilen tek evcil hayvan olan küçük yeşil kaplumbağası III. George’un yemini verdi. III. George’un kuru sinek (insan gıdasından çok daha besleyiciydi, % 25 protein içeriyordu), hamburger ve karınca yumurtasından oluşan bir kahvaltısı vardı, bu kahvaltı Vince Strikerock’a şu sözü hatırlatıyordu: <i>de gustibus non disputandum est</i> – zevkler tartışılmaz, hele sabahın sekizinde.</p>

  <p>Yalnızca beş yıl öncesine kadar Abraham Lincoln binasında kuş beslenebiliyordu ama artık yasaktı. Doğrusu çok gürültülüydü. Bina kuralı s205: Islık çalmayacak, şarkı söylemeyecek, kuş sesi çıkarmayacaksın. Kaplumbağa sessizdi, tıpkı zürafa gibi ama insanın der Alte Frederich Hempel zamanında yok olmuş diğer dostları kedi ve köpekler gibi zürafalar da yasaktı; o günleri hayal meyal hatırlıyordu. Öyleyse sorun sessizlik değildi, geriye her zamanki gibi yalnızca parti bürokrasisi mantığı kalıyordu. Partinin gerekçelerini tam olarak anlayamıyordu, diğer yandan bu durumdan memnundu. Bu, ruhsal olarak partinin bir parçası olmadığı anlamına geliyordu.</p>

  <p>Televizyondaki solgun, gereğinden uzun süren, yarı bunak görüntü kayboldu ve yerini kısa bir an için saf, dinlenebilir müzik aldı. Percy Grainger’dan <i>Handel on the Strand,</i> tamamen pespaye bir parça... tam da az önceki görüntüye yaraşır şey, diye düşündü Vince. Televizyondaki melodi hoparlörde çınlarken, Alman askerlerinin katı tarzını taklit edercesine topuklarını hızla birbirine vurup dikkat kesildi, çene yukarıda, kollar gergin; Vince Strikerock, Ge adı verilen otoritelerin uygun bulduğu bu çocuk müziğini dikkatle dinliyordu. Heil, dedi Vince kendi kendine, sonra koluyla Nazi selamı verdi.</p>

  <p>Müzik çınlamaya devam etti.</p>

  <p>Vince kanalı değiştirdi.</p>

  <p>Ekranda, peşine birileri düşmüşe benzeyen, kalabalık içinde bir adam belirdi; iki yanını polislerin aldığı adam park edilmiş bir araca doğru yürüyerek gözden kayboldu. O anda haber spikeri konuştu, “... tıpkı AABD’nin diğer yüzlerce şehrinde olduğu gibi Bonn’da da, Viyana okulunun önde gelen psikiyatrlarından Dr. Jack Dowling de yürürlüğe yeni giren McPhearson Yasası’na muhalefetten gözaltına alındı...”</p>

  <p>Armalı polis arabası, ekrandan kayboldu.</p>

  <p>Suratını asan Vince, korkunç bir işaret bu, dedi içinden. Zamanımızın simgesi; daha baskıcı, hem de korkak bir yasama. Peki, Julie’nin evden ayrılışı beni bunalıma sokarsa kim yardım edecek? Üstelik sokacak gibi gözüküyor. Bugüne kadar hiçbir uzmana gitmemiştim, hayatım boyunca hiç gereksinim duymamıştım. Ama bu... bunun gibi bir şey, hiç bu kadar kötü bir şey başıma gelmemişti. Julie, diye düşündü, neredesin?</p>

  <p>Televizyondaki görüntü değişti ama yine de aynıydı. Vince Strikerock bu kez farklı bir kalabalığın arasında, farklı polisler eşliğinde farklı bir psikanalistin götürüldüğünü gördü; gözaltına alınan bir başka muhalif ruh.</p>

  <p>“Doktorun hastalarının vefası oldukça ilginç,” diye gönülsüzce televizyon. “Aslında, neden olmasın? Bu adam belki yıllardır yazgısını psikanalize teslim etmişti.”</p>

  <p>Buna ne zaman kapılmıştı, merak etti Vince.</p>

  <p>Julie, dedi kendi kendine, eğer şu anda başka bir adamla birlikteysen, kıyamet kopacak demektir. Ya ben ruhumu teslim ederim (bu beni hemen öldürür çünkü) ya da hem seni hem de her kimse onu gebertirim. <i>Hele bir de benim arkadaşlarımdan biriyse.</i></p>

  <p>Bana geri döneceksin, dedi. Seninle ilişkimiz çok başkaydı, Mary, Jean ya da Laura ile olduğu gibi değildi. Seni seviyorum, işte o kadar. Tanrım, diye düşündü, ona âşığım! Bu zamanda ve bu yaşta. İnanılır gibi değil. Bunu ona söylesem, herhalde gülmekten katılır. Julie böyledir.</p>

  <p>Şu durumda olduğuma, Julie gibi soğuk ve bencil bir yaratığa psikolojik olarak bağımlı olduğuma göre, bir doktora gitmem gerek, diye düşündü. Lanet olsun, bu durum hiç doğal değil. Ve bu... düpedüz aptallık.</p>

  <p>Viyana okulunun önde gelen üyesi, Almanya, Bonn’da yaşayan Dr. Jack Dowling beni tedavi edebilir mi acaba? Beni bu durumdan kurtarabilir mi? Ya da gösterdikleri şu diğer adam (polis aracı ilerledikçe konuşmaya devam eden haber spikerini dinledi), Egon Superb? Zeki, canayakın, anlayışlı birine benziyordu. Bana kulak ver Egon Superb, diye geçirdi içinden, başım büyük belada; bu sabah uyandığımda küçük dünyam başıma yıkıldı. Büyük olasılıkla bir daha asla göremeyeceğim bir kadına ihtiyacım var. A. G. Chemie’nin ilaçları işime yaramaz... ölümcül bir aşırı doz hariç. Benim istediğim yardım da bu değil.</p>

  <p>Belki kardeşim Chic’i ayaklandırmalıyım, ikimiz birden Eyüp’ün Oğulları’na katılmalıyız, diye geldi aklına. Chic ve ben, Bertold Goltz’a bağlılık yemini ederiz. Diğerleri bunu yaptı, diğer işe yaramazlar, sınavdan geçemeyenler, ya benim gibi özel yaşamlarında ya işlerinde ya da <i>Be</i>’den <i>Ge</i>’ye düşerken sosyal yaşamlarında.</p>

  <p>Vince garip bir şekilde, Chic ve ben, Eyüp’ün Oğulları diye geçirdi içinden. İlginç üniformalarla, caddeden aşağı uygun adım yürüyoruz. Görenler bizimle alay ediyor. Ve neye inanıyoruz? Nihai zafere mi? Fare avcısı <i>Rattenfänger</i>’in sinema uyarlamasına benzeyen Goltz’a mı? Bu düşünceden bir anda korktu, sindi.</p>

  <p>Ama bu fikir aklının derinliklerine yer etti.</p>

  <p>Abraham Lincoln binasının en üst katındaki dairesinde oturan Vince’in ağabeyi, zayıf, kel Chic Strikerock uyandı ama yatakta biraz daha kalabilmek umuduyla, göz ucuyla saate baktı. Ama şans yüzüne gülmedi, saat sekiz on beşi gösteriyordu. Kalkma zamanı... Neyse ki sokakta gürültüyle ıvır zıvır satan bir haber makinesi onu tamamen uyandırdı. Chic birdenbire yatakta birinin daha olduğunu fark etti ve şaşkınlıktan ne yapacağını bilemedi; gözlerini faltaşı gibi açtı, yastığın üzerine yayılmış kahverengi saçlardan anladığı kadarıyla kadın olan bu kişiyi dikkatle inceledi, kadın tanıdık geliyordu (bu biraz rahatlatıcı bir şey ama, değil mi?). Julie! Kardeşinin, Vince’in karısı. Hay Allah! Chic yatakta doğruldu.</p>

  <p>Sakin ol, dedi kendi kendine. Dün gece, All Souls’dan sonra ne oldu aslında? Julie geldi, değil mi, elinde bir bavul ve iki pardösüyle, berbat gözüküyordu, tamamen tutarsız bir şeyler anlatıyor, anlattığı her şey aynı basit sonuca varıyordu: Vince’le boşanmışlardı; artık onunla resmi bir ilişkisi yoktu, böylece buraya canının istediği gibi gelip gidebilirdi. İşte o yüzden buradaydı. Neden? O kısmı anımsayamıyordu. Bugüne kadar Julie’yi hep sevmişti ama bu karşısındaki olayı açıklamıyordu; yaptığı, saklı tuttuğu bir şeyle, iç dünyasının değerleriyle ilgiliydi, Chic ya da başka bir <i>gerçekle</i> değil.</p>

  <p>Her neyse, Julie buradaydı işte, derin bir uykudaydı; fiziksel olarak buradaydı ama içine dönmüş, kıvrılıp kabuğuna çekilmişti; çünkü aslında yaşadığı olay, yasa şu durumda ne kadar bariz olursa olsun, Chic’e ensestten çok uzak değil gibi geliyordu. Julie, Chic’in gözünde aileden biriydi. Ona hiç başka gözle bakmamıştı. Ama dün gece, birkaç içkiden sonra olan olmuştu işte. Artık içemiyordu. İçtiğinde bir an için daha iyi gibi görünen bir hale bürünüyordu; sessiz, somurtkan bir adam yerine dışadönük, serüven düşkünü, atak biri olup çıkıyordu. Ama tüm bunların bir sonucu vardı. Sonuçta başına gelen, hemen yanında yatıyordu.</p>

  <p>Yine de çok derinlerde, çok özel bir yerde bu duruma uzun boylu itiraz edemiyordu. Julie’nin buraya gelmesi kendisine yapılmış bir iltifat gibiydi.</p>

  <p>Ama durum, Vince girişte kimlik denetimi yaparken biraz garip olacaktı. Vince kaçınılmaz olarak, her şeyi açıkça konuşmak isteyecekti, derinlerdeki dürtüler üzerine konuşulduğunda tartışma büyüyecekti. Julie, Vince’i terk edip buraya taşınırken hangi <i>gerçeğin</i> peşindeydi acaba? Neden? Aristo’yu zevkten dört köşe edecek türden ontolojik sorular ve bir zamanlar “son erek” dedikleri kavramla ilgili teleolojik konular. Vince bu konularda akıl yürütemiyordu; hepsi bomboştu, devasa bir sıfır.</p>

  <p>Patronu aramak en doğrusu, diye düşündü Chic, arayıp biraz geç gelebilir miyim, diye sorayım. Bu işi Julie’yle halletmemiz gerek; neler oluyor, falan filan. Burada ne kadar kalacak, evin masraflarına ortak olacak mı? Günlük yaşamın yalın, felsefeyle ilgisiz dertleri.</p>

  <p>Mutfakta kahve hazırladı, çıkarmadığı pijamalarıyla oturup içmeye koyuldu. Telefonu alıp patronunun tuşuna bastı: Maury Frauenzimmer. Ekran soldu, griye dönüp beyazlaştı, sonra Maury’nin epeyce flu bedeni belirdi. Tıraş oluyordu. “Evet, Chic?”</p>

  <p>“Merhaba,” dedi Chic, sesi korkusuz çıkıyordu. “Burada bir kız var, Maury, biraz gecikeceğim.”</p>

  <p>Erkek erkeğe bir konuşmaydı. Kızın kim olduğunun önemi yoktu; bu konuyu deşmek gereksizdi. Maury de sorma gereği duymadı; yüzüne bilinçsiz, kendine has bir takdir ifadesi yerleşti, sonra da sansür. Ama takdir önce geliyordu! Chic sırıttı, sansür ilgilenmedi.</p>

  <p>“Kahrolası,” dedi Maury, “dokuzdan önce ofiste ol.” Ses tonu şunu demek istiyordu: Keşke yerinde olsaydım. Kıskandım seni, lanet olası.</p>

  <p>“Ah, oldu, elimden geldiğince çabuk geleceğim.” Yatak odası ve Julie’ye bir göz attı. Julie yatakta oturuyordu. Belki Maury de onu görmüştü. Kim bilir, belki görmemişti. Her iki seçenekte de telefonu kapatma zamanı gelmişti. “Görüşürüz Maury, ahbap,” dedi Chic. Telefonu kapattı.</p>

  <p>“Kimdi o?” dedi Julie uykulu bir sesle. “Vince mi?”</p>

  <p>“Hayır. Patronum.” Chic, Julie için kahve suyu koydu.</p>

  <p>“Günaydın,” dedi Chic; yatak odasına girdi, yatağa, Julie’nin yanına oturdu. “Nasılsın?”</p>

  <p>“Tarağımı unutmuşum,” dedi Julie.</p>

  <p>“Bina tedarikçisinden bir tane alırım.”</p>

  <p>“Uyuz plastik şeyler.”</p>

  <p>“Eh,” dedi Chic, kadından hoşlanmıştı, duygusal bir andı yaşadığı. Yaşadığı durum, Julie’nin yatakta olması ve kendisinin de üzerinde pijamalarıyla kadının yanında oturması, hem acı hem tatlı bir durumdu, Chic’e dört ay önce biten son evliliğini hatırlatıyordu. “Hey,” dedi, yavaşça bacaklarına vurarak.</p>

  <p>“Ah, Tanrım,” dedi Julie. “Keşke ölseydim.” Bunu Chic’i suçlayarak, tüm olup bitenler onun suçuymuş gibi söylememişti, aslında ciddi bile değildi; sanki dün gece yarım kalmış bir konuşmayı sürdürüyordu. “Bütün bunların amacı sence nedir, Chic?” dedi. “Vince’i seviyorum ama çok aptal; büyüyüp yaşamın sorumluluğunu alması mümkün değil. Modern, düzenlenmiş yaşamın ete kemiğe bürünmüş hali olduğunu sanıyor, düzenini kurmuş adamı oynuyor ama uzaktan yakından ilgisi yok. Daha çok genç.” Julie iç çekti. Bu ses Chic’i ürküttü, çünkü soğuk, acımasız ve insanlıktan çok uzak bir sesti. Bina kütüphanesinden aldığı bir kitabı iade etmekten farksız bir tavırla kendini Vince’ten yalıtıyor, bir insanı gözden çıkarıyordu.</p>

  <p>Tanrım, dedi Chic içinden, bu adam kocandı. Ona âşıktın. Onunla yattın, onunla yaşadın, ona dair bilinecek ne varsa hepsini öğrendin; onu benden bile iyi tanıyorsun ve bir düşün, ben yaşadığın tüm zamandan daha uzun süre onun ağabeyi oldum. Kadınlar içlerinde çok katılar, diye düşündü. Korku verecek kadar katı.</p>

  <p>“Ah, işe gitmem gerek,” dedi Chic sinirli bir hareketle.</p>

  <p>“Oradaki kahveyi bana mı yaptın?”</p>

  <p>“Evet. Elbette!”</p>

  <p>“Buraya getirir misin, Chic?”</p>

  <p>Julie giyinirken Chic kahveyi almaya gitti.</p>

  <p>“Yaşlı Kalbfleisch bugünkü konuşmasını yaptı mı?” diye sordu Julie.</p>

  <p>“Bilmiyorum.” Konuşmanın yapılacağını dün akşam gazetede okumuştu ama televizyonu açmak aklına gelmemişti. Yaşlı herifin ne diyeceği, hangi konuda konuşursa konuşsun umurunda değildi.</p>

  <p>“Küçük şirketine koşarak gidip işinin başına oturman gerçekten gerekli mi?” Julie onun gözlerinin içine baktı ve Chic belki o ana dek ilk kez Julie’nin göz renginin bu kadar güzel olduğunu fark etti: ortaya çıkmak için gün ışığına ihtiyaç duyan, kaya sertliğinde, parlak bir kahverengi. Kadının garip, köşeli bir çenesi ve trajedi maskelerine benzer, uçları aşağı kıvrık büyük bir ağzı vardı, dudaklarındaki doğallıktan uzak ıslak kırmızılık sayesinde, insanın dikkati felaket bir renge boyanmış saçlarından yüzüne dönüyordu. Hoş, yuvarlak hatlı bir vücudu vardı ve güzel giyinirdi, ne giyse çok yakışırdı. Elbiseler üzerinde iyi dururdu, hatta diğer kadınlara pek yakışmayan fabrika üretimi pamuklular bile. Şimdi üzerinde, dün gece giydiği büyük siyah düğmeli zeytin yeşili elbise vardı, gerçekten ucuz bir elbiseydi ama yine de kadının üzerinde tek kelimeyle zarif görünüyordu. Kadının havası, hatta kemik yapısı bile asalet havası taşıyordu. Bu asalet çenesinde, burnunda ve mükemmel dişlerinde kendini belli ediyordu. Julie Alman değildi ama İskandinavyalıydı, İsveçli ya da Danimarkalı. Chic ona bakarken çok güzel göründüğünü, yıllar sonra bile formunu koruyacağını, formunun bozulmayacağını düşündü; kadın çok sağlam gözüküyordu. Julie’nin vücudunun sarktığını ya da şişmanlayıp bozulduğunu hayal bile edemiyordu.</p>

  <p>“Ben açım,” dedi Julie.</p>

  <p>“Sana kahvaltı hazırlamamı mı istiyorsun?” Ne istediğini anladığına kuşku yoktu.</p>

  <p>“Hayatım boyunca bir erkeğe hazırlamam gereken tüm kahvaltıları hazırladım, sen ya da senin küçük, aptal kardeşin için,” dedi Julie.</p>

  <p>Chic o korkuyu yine hissetti. Çok kısa zamanda aşırı katılaşmıştı kadın; onu tanıyordu, böyle olduğunu biliyordu ama bir süre bastırılamaz mıydı, hiç olmazsa kısa bir süre için? Vince ile birlikteyken yaşadığı son ruhsal durumu buraya mı taşıyacaktı? Küçük bir balayı dönemi yaşamak mümkün değil miydi?</p>

  <p><i>Sanırım belaya battık,</i> dedi Chic içinden. İşin içine fazla daldım ama hazır değilim. Tanrım, belki kendi hayatını yaşar, umarım. Çok çocukça bir umuttu, edilgen, yetişkinlere has olmayan, erkekçe bile olmayan bir umut. Gerçek erkeklerin böyle umutlara kapılmadıklarını anladı.</p>

  <p>“Ben kahvaltı hazırlayayım,” deyip mutfağa gitti. Julie yatak odasındaki aynanın önünde saçını taramaya başlamıştı.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Garth McRae her zamanki canlı ses tonuyla, sert bir ifadeyle, “Kapa şunu!” dedi.</p>

  <p>Kalbfleisch simulakrumu durdu. Kolları ileri uzanmış, son haliyle kaskatı kesilmişti, yaşlı yüzündeki ifade anlamsızdı. Simulakrum susunca televizyon kameraları otomatik olarak birer birer kapandı; artık yayınlayacakları bir şey yoktu, kameraların arkalarındaki hepsi birer Ge olan teknisyenler de bunu biliyorlardı. Garth McRae’ye baktılar.</p>

  <p>McRae, “Mesajı verdik,” diye Anton Karp’a haber verdi.</p>

  <p>“Tebrikler,” dedi Karp. “Bertold Goltz, bu Eyüp’ün Oğulları hiç tekin değiller; sanırım bu sabahki konuşma haklı korkumu biraz olsun yansıttı.” Çekingen bir ifadeyle, kontrol odasındaki diğer Karp Werke simulakrum mühendisleriyle birlikte onaylaması için McRae’ye baktı.</p>

  <p>“Bu daha başlangıç,” dedi McRae hemen.</p>

  <p>Başını sallayarak, “Doğru,” diye onayladı Karp. “Ama iyi bir başlangıç.” Kalbfleisch simulakrumuna doğru yürüdü, sanki dokununca yine çalışacakmış gibi yavaşça omzuna dokundu. Çalışmadı.</p>

  <p>McRae güldü.</p>

  <p>“Keşke Adolf Hitler’den de bahsetseydi,” dedi Karp, “Eyüp’ün Oğulları’nı Nazilere, Goltz’u da Hitler’e benzetseydi.”</p>

  <p>“Ama işe yaramazdı. Doğru olsa bile yaramazdı. Sen aslında politik bir insan değilsin, Karp; en iyi hikâyenin ‘gerçek’ olduğu düşüncesine neden inanıyorsun? Bertold Goltz’u durdurmak istiyorsak, onu yeni Hitler olarak lanse etmemeliyiz; çünkü şu anda nüfusun yüzde ellisi gizliden gizliye aslında yeni bir Hitler bulmak umudu taşıyor,” dedi McRae. Gülümsedi ama Karp üzgün gözüküyordu, aslında endişeliydi ve korkuyordu.</p>

  <p>“Bilmek istediği şu,” dedi Karp, “Kalbflesich, Eyüp’ün Oğulları’yla başa çıkabilecek mi? Sende von Lessinger cihazları var, bir yanıt ver.”</p>

  <p>“Hayır,” dedi McRae. “Başa çıkamayacak.”</p>

  <p>Karp çok şaşırdı.</p>

  <p>“Ama Kalbfleisch gidecek,” dedi McRae. “Hem de çok yakında. Önümüzdeki ay içinde.” Karp’ın yanıt olarak istediği şeyi, Anton ve Felix Karp’ın, tüm Karp Werke’nin içgüdüsel bir hareketle, ilk refleks olarak soracakları o çok önemli sorunun yanıtını hemen söylemedi. <i>Bir sonraki simulakrumu yapacak mıyız? </i>Karp’ta biraz cesaret olsa soracaktı ama konuşmaya korkuyordu. McRae’nin bildiği kadarıyla, Karp tam bir korkaktı. Alman iş dünyasıyla birlikte hareket edebilmesi amacıyla iç bütünlüğü uzun zaman önce kasten bozulmuştu; yöneticiler arasında ruhsal ve ahlaksal olarak güçsüz kılınma, Ge sınıfına girmek için baş koşuldu.</p>

  <p>Ona söyleyebilirim, diye düşündü McRae. Onu sakinleştirebilirim. Ama neden? Bugünkü simulakrumu yapıp şimdi çalışması gerektiği gibi çalıştıran, bunu yaparken kimsede kuşku uyandırmamayı başaran Karp’tan hiç hoşlanmıyordu. En küçük hata gizlenen gerçeği, Amerika ve Avrupa Birleşik Devletleri’nin ileri gelenlerini, seçkin sınıfı <i>Be</i>’lerden ayıran Geheimnis’i<a id="k2" href="../Text/DiPNOTLAR.xhtml#a2"><sup>[2]</sup></a> ifşa ederdi; bir ya da daha çok sır onları Geheimnisträger<a id="k3" href="../Text/DiPNOTLAR.xhtml#a3"><sup>[3]</sup></a> yapıyor, yalnızca emirleri uygulayan Befehlträger’lerden<a id="k4" href="../Text/DiPNOTLAR.xhtml#a4"><sup>[4]</sup></a> ayırıyordu.</p>

  <p>Ne var ki bunların hepsi McRae için Alman mistisizminden başka şey değildi, o her şeyi daha yalın yöntemlerle görmeyi yeğliyordu. Karp u. Sohnen Werke, simulakra yapmayı beceriyordu, örneğin Kalbfleisch’ı yapmış ve bu der Alte’yi başkanlığı süresince sorunsuz çalıştırmakla iyi bir iş çıkarmıştı. Ama bir sonraki der Alte’yi başka bir şirket yapacak ve hükümet Karp ile bütün ekonomik ilişkisini kesecekti; böylece hükümet keyfini sürdüğü ekonomik ayrıcalıklara ortak çıkan büyük kartelden kurtulmuş olacaktı... devletin zararına elbette.</p>

  <p>AABD’nin bir sonraki simulakrumunu yapacak şirket, yöneticilerin denetimi altında çalışacak küçük bir kuruluş olacaktı.</p>

  <p>McRae’nin aklına gelen ad, Frauenzimmer ortaklığıydı; bu şirket, sim-yap, gezegen koloniciliği için simulakra yapımı sektöründe küçük, bir köşede unutulmuş bir kuruluştu.</p>

  <p>Bundan Anton Karp’a söz etmedi ama Maurice Frauenzimmer ile iş görüşmelerine kısa süre içinde başlayacaktı. Bu durum doğal ki Frauenzimmer’i de şaşırtacaktı, onun da bu gelişmeden haberi yoktu.</p>

  <p>Karp McRae’ye dikkatle bakarak düşünceli bir ifadeyle, “Sence Nicole ne diyecek?” diye sordu.</p>

  <p>McRae gülümseyerek, “Sevinecek herhalde. Yaşlı Rudi’yi hiç sevmedi,” dedi.</p>

  <p>“Ben sevdiğini sanıyordum.” Karp hayal kırıklığına uğramışa benziyordu.</p>

  <p>“First Lady bugüne dek hiçbir der Alte’yi sevmedi,” dedi McRae terslenerek. “Sevmesi için bir neden var mı? Ne de olsa... Nicole yirmi üç, Kalbflesich ise sahte belgelerimize bakılırsa yetmiş sekiz yaşında.”</p>

  <p>Karp mırıldanarak, “Ama onunla yapacak bir işi mi var? Hiçbir şey. En fazla, birkaç açılışa birlikte giderler!” dedi.</p>

  <p>“Sanırım, Nicole yaşlı, tükenmiş ve işe yaramaz insanlardan genel olarak hoşlanmıyor,” dedi McRae, Anton Karp’ı da bu genellemeye dâhil ederek; orta yaşlı işadamının korktuğunu anladı. “Eh, bu da ürününüzün en yalın tanımlamasıdır,” diye ekledi.</p>

  <p>“Ama nitelikleri...”</p>

  <p>“Onu biraz daha...” McRae doğru sözcüğü arıyordu, “albenili yapabilirdiniz.”</p>

  <p>“Yeter,” dedi Karp heyecanla kızararak. McRae’nin şu anda kendisine bile isteyerek işkence ettiğini biliyordu; yaptıklarının tek amacı ne kadar büyük ve güçlü olursa olsun, Karp u. Sohnen Werke’nin sadece hükümetin bir hizmetlisinden, bir çalışanından başkası olmadığını anlatmak içindi. O kadar güçlü değildi ve Başkan yardımcısı McRae bile bu çıkışı ancak sahip olduğu dokunulmazlık sayesinde yapabilirdi.</p>

  <p>“İşleri bir kez daha yürütecek olsan, nasıl düzeltirdin?” dedi McRae tane tane konuşarak. “Krupp’un yirminci yüzyılda yaptığı gibi toplama kampı kurbanlarını çalıştırarak mı? Belki von Lessinger cihazını kullanırdın... çalışanların olarak Belsen-Belsen’dekinden de çabuk ölmelerini sağlamak için...”</p>

  <p>Karp dönüp hızla çıktı. Titriyordu.</p>

  <p>McRae gülümseyerek bir puro yaktı, Alman-Hollanda yapımı olmayan bir Amerikan purosu.</p>
</body>
</html>