<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/BiNCOL.css" type="text/css" rel="stylesheet"/>
</head>
<body>
  <h1>. XV .</h1>

  <p><span class="ilkharf"><b>K</b></span>atı bakışlı, orta yaşlı ve son derece profesyonel görünümlü NP, Maury Frauenzimmer ve Chic Strikerock’a, “İkiniz de tutuklusunuz,” dedi. “Benimle geliyorsunuz.”</p>

  <p>Maury suçlayıcı bir ifadeyle Chic’e, “Gördün mü?” dedi, “sana söylemiştim! Orospu çocukları peşimizde. Bu işte ayvayı yiyen biziz. Merdivenin en alt basamağı. Gerçekler.”</p>

  <p>Chic, Maury ile birlikte Frauenzimmer Associates’in o tanıdık, küçük, dağınık ofisini terk etti. İkisi de sessiz, karamsar ve ağır adımlarla, park halindeki polis arabasına yürüyorlardı.</p>

  <p>“Birkaç saat öncesine kadar her şeye sahiptik,” diye patladı Maury. “Şimdi kardeşin sayesinde elimizde ne kaldı? <i>Hiçbir şey.</i>”</p>

  <p>Chic yanıt vermedi. Verebileceği bir yanıt yoktu.</p>

  <p>“Sana göstereceğim Chic,” dedi Maury, polis arabası çalışıp otoyolda hareket edince. “Tanrı yardımcım olsun.”</p>

  <p>“Bu işten kurtulacağız,” dedi Chic. “Daha önce de başımız belaya girmişti. İşler her zaman düzeldi. Bir şekilde...”</p>

  <p>“Keşke göç etmiş olsaydın,” dedi Maury.</p>

  <p>Evet, keşke, diye düşündü Chic. Şu anda Richard Kongrosian’la birlikte kim bilir nerede olurduk? Uzayın derinliklerindeki çiftliğimize, yeni, tertemiz yaşamımıza giden yolda. Şimdi onun yerine... bu. Acaba Kongrosian şu anda nerededir, diye düşündü. Bu kadar kötü bir durumda mıdır? Hiç sanmıyorum.</p>

  <p>“Bir daha şirketten ayrılmak istediğinde...” diye başlamıştı Maury.</p>

  <p>“Yeter!” diye bağırdı Chic. “Unut artık. Bu saatten sonra ne yapılabilir?” Ele geçirmek istediğim kişi kardeşim Vince, diye düşündü. Ondan sonra Anton ve yaşlı Felix Karp.</p>

  <p>Yanında oturan NP arabayı kullanan NP’ye birdenbire, “Hey, baksana, Sid. Yolu kesmişler,” dedi.</p>

  <p>Polis arabası yavaşladı. Chic aradan bakınca yolun kesildiği yerde orduya ait bir zırhlı araç gördü. Üzerindeki büyük silah garip bir şekilde, sekiz şerit boyunca uzanmış barikat önünde duran araçlara doğrultulmuştu.</p>

  <p>NP Chic’in yanında silahını çıkardı. Onun peşinden de sürücü.</p>

  <p>“Neler oluyor?” diye sordu Chic, kalbi hızla atıyordu.</p>

  <p>İki NP de yanıt vermedi. Bakışları otoyolu bildik etkili yöntemle kesmiş ordu birimine kilitlenmişti. İki adam da tamamen buna yoğunlaşmıştı, Chic bunu hissedebiliyordu. Bu yoğunluk arabanın içini doldurmuştu.</p>

  <p>Polis arabası neredeyse öndeki arabaya değecek kadar yaklaşırken, tam o anda bir Theodorus Nitz reklamı açık pencereden sızdı.</p>

  <p>“İnsanlar elbiselerinizden içerisini görebiliyorlar mı?” diye vızladı reklam, ön koltuğun altına saklanmak için aşağı kayıyordu, yarasa gibiydi. “Toplum içinde fermuarınız açılıyor, siz de aşağı bakmak zorunda mı hissediyorsunuz?”</p>

  <p>Arabayı kullanan NP reklamı silahıyla vurup öldürdü. “Tanrım, bu şeylerden nefret ediyorum,” dedi NP tiksintiyle yere tükürerek.</p>

  <p>Silah sesiyle birlikte, polis arabasının çevresi hemen hassas tetikli silahlara sahip, alarma geçmiş askerler tarafından çevrildi.</p>

  <p>“Silahını indir!” diye bağırdı çavuş.</p>

  <p>İki NP gönülsüzce silahlarını kenara koydu. Askerin biri arabanın kapısını açtı, NP’ler bıkkın tavırlarla, elleri havada arabadan indiler.</p>

  <p>“Kime ateş ettiniz?” diye sordu çavuş, “bize mi?”</p>

  <p>“Bir Nitz reklamına ateş ettik,” dedi NP’lerden biri titreyerek. “Arabayı arayın, koltuğun altına bakın, size ateş etmiyorduk, gerçekten!”</p>

  <p>Nihayet askerin biri, “Doğru söylüyor,” dedi, arabanın içine bir göz attıktan sonra. “Koltuğun altında ölü bir Theodorus Nitz reklamı var.”</p>

  <p>Çavuş düşünüp karar verdi. “Tamam, gidebilirsiniz. Ama silahlarınızı bırakıyorsunuz.” Hemen ekledi: “mahkûmlarınızı da. Ayrıca bundan sonra emirleri üst düzey polisten değil, Genelkurmaydan alacaksınız.”</p>

  <p>İki NP aynı anda arabaya atladılar, kapılar hızlıca kapatıldı ve mümkün olduğunca hızlı şekilde ordu barikatının açık bıraktığı yerden trafiğe girildi. Chic ve Maury arkalarından bakakaldılar.</p>

  <p>“Ne oluyor?” diye sordu Chic.</p>

  <p>“Gidebilirsiniz,” dedi çavuş. “Evlerinize gidin ve dışarı çıkmayın. Sokaklardaki hiçbir gösteriye katılmayın; ne olursa olsun.” Askerler Chic ve Maury’yi yalnız bırakıp gittiler.</p>

  <p>“Bu bir isyan,” dedi Maury, çenesi düşmüştü, “ordunun çıkardığı bir isyan.”</p>

  <p>Ya da polisin, diye düşündü Chic hemen. “Şehre kadar otostop çekmemiz gerekecek.” Çocukluğundan beri otostop çekmemişti, bu yaşta otostop çekmek garip geliyordu. Neredeyse insanı tazeleyen bir deneyimdi. Başparmağı yukarıda, trafiğin akmayan şeritleri arasında yürümeye başladı. Rüzgâr yüzüne çarpıyor, toprak, su ve büyük şehir kokuyordu. Derin, dolu dolu bir soluk aldı.</p>

  <p>“Bekle beni!” diye bağırdı Maury, peşinden koşarak.</p>

  <p>Birden gökyüzünde, kuzeye doğru yoğun, gri, mantara benzer bir bulut belirdi. Zeminde bir sarsıntı dalgası oluştu, Chic’i sarsarak yerinden oynattı. Gözlerine siper yapıp ne olduğunu görmeye çalıştı. Bir patlama, herhalde küçük bir taktik atom bombası. Küllerin kötü kokusunu içine çekince ne olduğunu çok iyi anladı.</p>

  <p>Yanından geçen bir asker omzunun üzerinden, “Karp und Sohnen Werke’nin yerel şubesi,” dedi. Chic’e gülümseyip yoluna devam etti.</p>

  <p>Maury yumuşak bir sesle, “Havaya uçurdular,” dedi. “Karp’ı havaya uçurdular.”</p>

  <p>“Galiba,” dedi Chic şaşkınlıkla. Sonra tekrar, refleks gibi başparmağını çıkarıp bir araç aramaya başladı.</p>

  <p>Yukarıda iki ordu roketi bir NP gemisi peşinde hızla gidiyordu, Chic gözden kaybolana kadar onları izledi.</p>

  <p>Tam teşekküllü bir savaş, dedi kendi kendine, hayretler içerisindeydi.</p>

  <p>“Acaba bizi de havaya uçururlar mı?” dedi Maury. “Fabrikayı yani. Frauenzimmer Associates’i.” Sonra, “Biz fazla küçüğüz,” dedi umutla başını sallayarak.</p>

  <p>Böyle zamanlarda küçük olmak iyi şey, diye düşündü Chic. Hatta ne kadar küçüksen o kadar iyi. Kaybolma noktasına kadar.</p>

  <p>Önlerinde bir araba durdu. Arabaya doğru yürüdüler.</p>

  <p>Bu sefer doğu tarafında başka bir mantar şekilli bulut kümesi gökyüzünü kapladı ve yer sarsıldı. Bu da A. G. Chemie olmalı, diye düşündü Chic, bekleyen araca binerken.</p>

  <p>“Nereye gidiyorsunuz çocuklar?” diye sordu arabanın sürücüsü; tombul, kızıl saçlı bir adamdı.</p>

  <p>Maury, “Herhangi bir yere, her yere bayım,” dedi. “Şu kargaşadan bir uzaklaşalım da.”</p>

  <p>“Haklısın,” dedi kızıl saçlı tombul adam, arabanın motorunu çalıştırdı. “Hem de nasıl.” Eski, modası geçmiş bir arabaydı ama yeterince iyiydi. Chic Strikerock arkaya oturup yerleşti.</p>

  <p>Yanına belirgin şekilde rahatlamış gözüken Maury Frauenzimmer oturdu.</p>

  <p>“Sanırım büyük kartelleri ele geçiriyorlar,” dedi kızıl saçlı adam, yavaşça ilerleyip önündeki arabayı barikatın dar geçidi boyunca izlerken.</p>

  <p>“Kesinlikle öyle,” dedi Maury.</p>

  <p>“Zamanı gelmişti,” dedi kızıl saçlı adam.</p>

  <p>Chic araya girip, “Doğru,” dedi. “Size katılıyorum.”</p>

  <p>Araba hızlanıp yoluna devam etti.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Toz ve yankı dolu eski ahşap binada Chupper’lar hareket ediyor, birbirleriyle konuşup kola içiyor, bazıları dans ediyordu. Nat Flieger dansları ile ilgileniyordu, taşınabilir Ampet F-a2’yi o yöne götürdü.</p>

  <p>“Dans yok,” dedi Jim Planck ona, “şarkı var, yine şarkı söylemeye başlayana kadar bekleyelim. Ama buna şarkı söylemek diyebilirsen.”</p>

  <p>Nat: “Danslarının sesi çok ritmik. Bence bunu da kaydetmeliyiz.”</p>

  <p>“Teknik olarak bu serüvenin baş aktörü sensin,” dedi Jim. “Fakat hayatım boyunca çok sayıda kayıt yaptım, bunun işe yaramayacağını rahatlıkla söyleyebilirim. Orada, kasetin içinde, ya da daha doğrusu senin şu <i>kurtçuğun</i> içinde olacaksa olsun bakalım. Ama sesi hiçbir şeye benzemeyecek. Hiçbir şeye.” Acımasızca Nat’e baktı.</p>

  <p>Ama ben yine de denemek istiyorum, dedi Nat içinden.</p>

  <p>“Ne kadar da bükülmüşler,” dedi Molly, yanlarında duruyordu. “Hepsi de... ve çok kısalar. Çoğunun boyu benim kadar bile değil.”</p>

  <p>“Kaybetmişler,” dedi Jim, bir aforizma söylemiş gibi omuz silkerek. “Hatırlıyor musunuz? Neydi, yüz bin yıl önce miydi? Üç yüz bin yıl mı? Her neyse, çok uzun süre önce. Bundan sonra da bu kadar hayatta kalacaklarından umutlu değilim. Onlarda o şey yok gibi. Nasıl desem, sırtlarında ağır bir yük varmış gibi.”</p>

  <p>İşte bu, diye düşündü Nat. Chupper’lar, Neandertaller ağır bir yükün altında gibiler ve bu yük imkânsız bir görev gibi: hayatta kalma görevi. Jim kesinlikle haklıydı, onlar bu görev için gereken şeye sahip değiller. Uysal, küçük ve kamburlu, hep bir şey için özür diler gibi duran Chupper’lar ayak sürüyüp homurdanarak tatsız yaşamları boyunca yavaşça ilerliyor, her dakika sona biraz daha yaklaşıyorlardı.</p>

  <p>O yüzden bir an önce bunu kaydetsek iyi olacak, diye düşündü. Çünkü görünüşe bakılırsa bu herhalde çok uzun sürmeyecek. <i>Ya da... yanılıyor olabilir miyim?</i></p>

  <p>Düz bir gömlek ve açık gri işçi pantolonu giymiş bir Chupper aniden Nat’in yanında belirdi ve çok anlaşılmayan bir ifadeyle özür diledi.</p>

  <p>“Sorun değil,” diyen Nat Chupper’ı ikna etti. Sonra bir an kendi kuramını denemek, bu başarısız yaşam biçimini, bu zamanda geri dönüşü neşelendirmek istedi. “Sana bira ısmarlayayım,” dedi Chupper’a. “İster misin?” Chupper’ların hep birlikte sahiplendiği bu büyük eğlence merkezinin arkasında bir bar olduğunu biliyordu.</p>

  <p>Chupper Nat’e utangaç bakarak, hayır teşekkürler gibi bir şeyler homurdandı.</p>

  <p>“Neden?” diye sordu Nat.</p>

  <p>“Çünkü...” Chupper Nat’in bakışlarını yakalayamıyor gibiydi, kapalı devre bir spazm gibi yumruklarını sıkıp yere bakıyordu. “İçemem,” diyebildi nihayet. Ama oradan ayrılmadı. Nat’in önünde duruyor, yere bakıp yüzünü buruşturuyordu. Sanırım korktu, diye düşündü Nat. Korkmuş, yok olmak ister gibi utanmıştı.</p>

  <p>Jim Planck Chupper’a sözcükleri uzata uzata, “Hey, güzel Chupper şarkıları söyleyebilir misin? Sesini kaydederiz,” dedi. Dönüp Nat’e göz kırptı.</p>

  <p>“Onu rahat bırak,” dedi Molly. “Görmüyor musun, şarkı söylemiyor. Hiçbir şey yapamadığı ortada.” Çekip gitti, ikisine de kızdığı belliydi. Chupper Molly’nin arkasından fersiz gözlerle baktı, Chupper’lara has şekilde omuzları çöktü, gözleri donuktu.</p>

  <p>O donuk gözlerin ışıldamasını ne sağlar diye düşündü Nat. Eğer yaşamın onlar için hiçbir anlamı yoksa neden hayatta kalmak istediler? Birden, belki bekliyorlardı diye düşündü. Henüz gerçekleşmemiş ama gerçekleşeceğini bildikleri ya da umut ettikleri bir şey bekliyorlar. İşte bu, onların tavrını, bu boşluğu açıklardı.</p>

  <p>“Onu rahat bırak,” dedi Nat, Jim Planck’a. “Molly haklı.” Elini Jim’in omuzuna koydu ama kayıt uzmanı Nat’in elini itti.</p>

  <p>“Bence göründüklerinden çok fazlasını yapabilirler,” dedi Jim. “Sanki zamanı durduruyor, kendilerini tüketmiyorlar. Çaba göstermiyorlar. Çaba gösterdiklerini görmeyi öyle isterdim ki.”</p>

  <p>“Ben de,” dedi Nat. “Ama çaba göstermelerini sağlayamayacağız.”</p>

  <p>Salonun bir köşesinde televizyon yüksek sesle bağırıyor, erkekli kadınlı birkaç Chupper etrafına toplanmış dikkatle onu izliyorlardı. Nat, televizyonun acil bir haber verdiğini fark etti. Dikkatini birden o yöne verdi, bir şeyler olmuştu.</p>

  <p>“Haber spikerinin ne dediğini duydun mu?” dedi Jim kulağının dibinde. “Tanrım, savaş gibi bir şey.”</p>

  <p>İkisi Chupper’ların arasından televizyona doğru ilerledi. Molly zaten oradaydı, televizyona odaklanmıştı.</p>

  <p>“Bu bir devrim,” dedi Nat’e, televizyonun boğuk, gümbürdeyen sesini bastırarak, kaskatı bir ifadeyle. “Karp...” Yüzünün rengi atmıştı, inanamıyordu. “Karplar ve A. G. Chemie, Ulusal Polis ile birlikte iktidarı ele geçirmeye çalışmış.”</p>

  <p>Televizyon ekranında üstünden duman çıkan, yerle bir olmuş bir binanın kalıntıları vardı, önü kesilmiş çok büyük bir endüstri biriminin kalıntıları. Bu, Nat’e göre anlamlandırılabilir bir şey değildi.</p>

  <p>“Bu Karp’ın Detroit şubesi,” dedi Molly gürültünün üzerinden Nat’e. “Askerler yıkmışlar. Spiker az önce söyledi.”</p>

  <p>Jim Planck hareket etmeden ekrana bakarak, “Kim kazanıyor?” dedi.</p>

  <p>“Henüz hiç kimse,” dedi Molly. “Şimdilik görünen bu. Bilmiyorum, izleyip göreceğiz. Daha yeni başlamış, ilk zamanları.”</p>

  <p>Televizyonu izleyen Chupper’lar sessizleşmişti. Dans ettikleri müziği çalan gramofon da susmuştu. Chupper’ların hemen hepsi televizyon önünde toplanmış, AABD ordusu ile kartel sistemi tarafından desteklenen Ulusal Polis arasındaki savaşı dikkatle, can kulağıyla dinliyorlardı.</p>

  <p>“...Kaliforniya’da,” diyordu spiker, şaşkınlıktan sözcükleri karıştırarak, “NP’nin batı yakası bölümü bütünüyle General Hoheit kumandasındaki Altıncı Ordu’ya teslim oldu. Fakat Nevada’da...” Ekranda Reno şehir merkezinden bir sokak vardı; aceleyle bir ordu barikatı yerleştirilmişti, çevre binaların pencerelerinden keskin nişancı polisler barikata ateş ediyorlardı. “Sonuçta,” diyordu spiker, “atom bombalarının ordunun tekelinde olduğu gerçeği zaferlerini garantiliyor. Fakat şu an için, sadece...” Tüm AABD’de mekanik muhabir makinalar kargaşa olan bölgelerde kendisi için bilgi toplarken spiker heyecanla hızlı hızlı konuşuyordu.</p>

  <p>“Uzun bir savaş olacak,” dedi Jim Planck birden Nat’e. Yüzü grileşmişti, yorgun görünüyordu. “Burada, her şeyden uzakta olduğumuz için çok şanslıyız,” diye mırıldandı kendi kendine. “Ayak altında olmamak için iyi bir zaman.”</p>

  <p>Televizyonda şimdi bir polis devriyesiyle bir ordu biriminin çatışması vardı: hızla birbirlerine ateş ediyor, otomatik silahlarındaki kurşun tükendikçe telaşla yedeklere saldırıyorlardı. Bir askerle birlikte gri üniformalı bir NP yüz üstü yere düştü.</p>

  <p>Nat Flieger’ın yanında dikkatle televizyonu izleyen bir Chupper yanındaki Chupper’ı dürttü. Her ikisi de erkek olan Chupper’lar birbirlerine gülümsediler. Üstü kapalı, imalı bir gülümseme. Nat yüzlerindeki ifadeyi gördü. Sonra tüm Chupper’ların aynı gizli zevkle gözlerinin parladığını fark etti.</p>

  <p><i>Burada neler oluyor?</i> diye merak etti Nat.</p>

  <p>Jim Planck yanında yumuşak bir sesle, “Nat, Tanrım. İşte bunu bekliyorlardı.” dedi.</p>

  <p>Demek buymuş, diye düşündü Nat, içi ürperdi. O boşluk, o donuk halsizlik gitmişti. Televizyonda yanıp sönen görüntüyü seyredip heyecanlı haber spikerini dinledikçe Chupper’lar uyanıyordu. Bu onlar için ne ifade ediyor? diye düşündü Nat, Chupper’ların duygu dolu ve arzulu yüzlerini incelerken. Bu, onların bir şansı olduğu anlamına geliyor. Bu onların fırsatı olabilir.</p>

  <p>Onların gözü önünde birbirimizi yok ediyoruz. Bu durum onlara bir yer, sızacakları bir boşluk sağlayabilir. Bu korkutucu, küçük yerleşim bölgesinde değil, dünyada bir yer. Dünyada, herhangi bir yerde.</p>

  <p>Chupper’lar bir şey biliyorlarmış gibi gülümseyerek dikkatle izlemeye devam ettiler. Dinlemeye de.</p>

  <p>Nat’in korkusu büyüdü.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Maury ve Chic’i arabasına alan kızıl saçlı tombul adam, “Benim yolum buraya kadar çocuklar. Artık inmeniz gerek,” dedi. Arabayı yavaşlatıp kaldırım kenarında durdu. Artık otoyoldan çıkmış, şehrin içindeydiler. Her yerde kadın ve erkekler panikle sığınacak yer bulabilmek için koşturuyordu. Ön camı parçalanmış bir polis arabası dikkatle ilerliyor, içindeki adam silahlarla uğraşıyordu. “İçerilere girseniz iyi olur,” diye önerdi kızıl saçlı adam.</p>

  <p>Chic ve Maury yorgunluktan tükenmiş halde arabadan indiler.</p>

  <p>“Benim evim, Abraham Lincoln buraya yakın,” dedi Chic. “Yürüyebiliriz. Hadi gel.” İri yarı, kilolu Maury’ye koluyla ileriyi işaret etti, korkmuş, kafaları karışmış insanlarla birlikte koşmaya başladılar. Ne kargaşa, diye düşündü Chic. Acaba nasıl bitecek? Acaba toplum, yaşam tarzlarımız bunun altından nasıl kalkacak?</p>

  <p>“Midem ağrıyor,” diye homurdandı Maury. Chic’in yanında koşturuyordu, yüzü yorgunluktan grileşmişti. “Böyle şeylere alışkın değilim.”</p>

  <p>Abraham Lincoln’e vardılar. Bina hiç zarar görmemişti. Girişte silahlı bir çavuş duruyordu, yanında da kimlik okuyucu Vince Strikerock. Vince işiyle meşguldü, tek tek herkesi kontrol ediyordu.</p>

  <p>“Selam Vince,” dedi Chic, Maury ile birlikte binaya girdiklerinde.</p>

  <p>Kardeşi ani bir hareketle kafasını kaldırdı, sessiz bakıştılar. Vince nihayet, “Merhaba Chic, yaşadığına sevindim,” dedi.</p>

  <p>“İçeri girebiliyor muyuz?” diye sordu Chic.</p>

  <p>“Elbette,” dedi Vince. Sonra arkasına baktı, çavuşa başıyla işaret etti ve Chic’e dönüp, “Devam et,” dedi. “NP’nin seni bir köşede kıstırmadığına gerçekten çok sevindim.” Bir kere bile Maury Frauenzimmer’e bakmadı. Adam orada değilmiş gibi davranıyordu.</p>

  <p>“Peki ya ben?” diye sordu Maury.</p>

  <p>Vince boğuk bir sesle, “Sen de içeri girebilirsin. Chic’in özel davetlisi olarak,” dedi.</p>

  <p>Arka sıralardaki adam aksi bir sesle, “Hey, acele edin, çabuk! Burası güvenli değil,” diye bağırdı. Chic’i dürterek itti.</p>

  <p>Chic ve Maury hızla Abraham Lincoln’e girdiler. Bir süre sonra tanıdık bir araçla yukarı çıkıyorlardı: binanın asansörüyle. Chic’in en üst kattaki dairesine.</p>

  <p>“Acaba bu işten çıkarı ne oldu?” dedi Maury düşünceli bir sesle. “Kardeşinin demek istedim.”</p>

  <p>“Hiç,” dedi Chic kısaca. “Karp bitti. Karp ve pek çok kişinin işi bitti artık.” Vince de o gruptaki tek kişi değil, dedi içinden.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Curcunalı müzik yeniden başladı; kamburlu, koca çeneli Chupper’ların bazıları danslarına başlamışlardı bile. Nat Flieger televizyondan uzaklaştı.</p>

  <p>“Sanırım Ampek’e yeterince kayıt girdik,” dedi Molly’ye. “Kongrosian’ın evine dönebiliriz. Burada işimiz bitti nihayet.”</p>

  <p>Molly ciddi bir ifadeyle, “Bence işimiz her yerde bitti, Nat,” dedi. “Sadece birkaç on bin yıldır baskın tür biz olduk diye...”</p>

  <p>“Biliyorum,” dedi Nat. “Yüzlerini ben de gördüm.” Molly’yi Ampek F-a2’yi bıraktıkları yere götürdü. Jim Planck da peşlerinden geldi, kayıt cihazının önünde üçü yan yana durdular. “Eee?” dedi Nat. “Dönelim mi? Gerçekten bitti mi?”</p>

  <p>“Bitti,” dedi Jim Planck başını sallayarak.</p>

  <p>“Ama bence,” dedi Molly, “savaş bitene kadar Jenner bölgesinde kalalım. Evde.”</p>

  <p>“Pekâlâ,” dedi Nat. Molly’ye katılıyordu. Tamamen.</p>

  <p>Jim Planck birden, “Baksana,” dedi. “Bize gelen bir kadın var. Chupper değil, bizim gibi biri.”</p>

  <p>Beyaz gömlek, mokasenler ve mavi kumaş pantolon giymiş, kısa saçlı, zarif, genç kadın Chupper’ların arasında yürüyordu. Onu tanıyorum, dedi Nat içinden. Onu milyonlarca kez gördüm. Nat onu hem tanıyor hem tanımıyordu; tekinsiz, tuhaf bir durumdu. İnanılmaz çekici bir kadın diye düşündü. Neredeyse grotesk, doğal olmayan şekilde güzel. Bu kadar çekici kaç kadın tanıyorum? Hiç. Dünyamızda, yaşamlarımızda hiç kimse onun kadar çekici değil.</p>

  <p>Nicole Thibodeaux hariç.</p>

  <p>Kadın, “Siz Bay Flieger mısınız?” diye seslendi yanlarına yaklaşırken. Nat’in yüzüne bakıyordu. Çok küçük, diye düşündü Nat. Televizyon yayınlarında belli olmuyordu. Hatta Nicole Thibodeaux’yu hep kocaman, neredeyse dev gibi hayal ederdi, tam tersi olduğunu görmek onu şaşırttı. Bir türlü tam olarak anlayamadı.</p>

  <p>“Evet,” dedi.</p>

  <p>“Richard Kongrosian beni buraya gönderdi, şimdi ait olduğum yere dönmek istiyorum,” dedi Nicole. “Taksinizle beni buradan çıkarabilir misiniz?”</p>

  <p>“Elbette,” dedi Nat başıyla onaylayarak. “Nasıl isterseniz.”</p>

  <p>Chupper’ların hiçbiri Nicole’e ilgi göstermedi; onu ya tanımıyor ya da kim olduğuyla ilgilenmiyordular. Fakat Jim Planck ve Molly sessizleşmişti, gözlerine inanamıyorlardı.</p>

  <p>“Ne zaman gidiyorsunuz?” diye sordu Nicole.</p>

  <p>“Şey,” dedi Nat. “Kalacağız. Savaş yüzünden. Burası güvenli görünüyor.”</p>

  <p>“Hayır,” diye ısrar etti Nicole birden. “Geri dönmelisiniz, görevinizi yerine getirmelisiniz. Onların kazanmasını mı istiyorsunuz?”</p>

  <p>“Kimden bahsettiğinizi bile bilmiyorum,” dedi Nat. “Tam olarak ne olduğunu anlayamıyorum, sorun nedir, kim kiminle savaşıyor. Siz biliyor musunuz? Belki bize anlatırsınız.” Ama bundan kuşkuluyum, diye düşündü. Bunu benim ya da bir başkası için mantıklı hale getirebileceğinden kuşkuluyum. Çünkü hiç mantıklı değil.</p>

  <p>“Beni geri götürmek ya da en azından buradan çıkarmak için ne istiyorsunuz?” diye sordu Nicole.</p>

  <p>Nat omuz silkerek, “Hiçbir şey,” dedi. Birden anladı, her şeyi net görmeye başladı. “Çünkü yapmayacağım. Üzgünüm. Bunun, bu olayın sona ermesini bekleyeceğiz. Kongrosian sizi buraya göndermeyi nasıl başardı bilmiyorum ama belki bunu yapmakta haklıydı; belki burası sizin için en uygun yerdir, bizim için de. Uzun bir süreliğine.” Nicole’e gülümsedi. Nicole tepki vermedi.</p>

  <p>Sonra, “Lanet olası,” dedi Nicole.</p>

  <p>Nat gülümsemeye devam etti.</p>

  <p>“Lütfen,” dedi Nicole, “bana yardım edin. Edecektiniz; dönecektiniz.”</p>

  <p>Jim Planck kısık sesle, “Belki size yardım ediyordur Bayan Thibodeaux. Sizi burada tutarak yani,” dedi.</p>

  <p>“Bence de Nat haklı,” dedi Molly. “Eminim Beyaz Saray şimdi sizin için pek güvenli değildir.”</p>

  <p>Nicole öfkeyle üçüne baktı. Sonra pes edip iç geçirdi. “Tam da kapana kısılacak yer. Richard Kongrosian’a da lanet olsun, hepsi onun suçu. Bu yaratıklar da ne?” Birbirine karışmış yetişkin Chupper’larla tozlu ahşap salonun her iki duvarına sıralanmış küçük neo-Chupper çocukları eliyle işaret ediyordu.</p>

  <p>“Emin değilim,” dedi Nat. “Akrabalarımız diyebiliriz. Çocuklarımız herhalde.”</p>

  <p>“Atalarımız,” dedi Jim Planck, Nat’i düzelterek.</p>

  <p>“Hangisi olduğunu zaman gösterecek,” dedi Nat.</p>

  <p>Nicole küçük bir puro yakıp enerjik bir ifadeyle, “Onlardan hoşlanmadım,” dedi. “Eve gittiğimizde kendimi daha mutlu hissedeceğim. Beni korkunç şekilde rahatsız ediyorlar.”</p>

  <p>“Etmeliler,” dedi Nat. Nicole’ün aşırı tepkisini paylaşıyordu.</p>

  <p>Chupper’lar aralarındaki bu dört insana hiç dikkat etmeden tekdüze ritimle dans ediyordu.</p>

  <p>“Ama bence, ne olursa olsun onlara alışmamız gerekecek,” dedi Jim Planck düşünceli bir sesle.</p>
</body>
</html>