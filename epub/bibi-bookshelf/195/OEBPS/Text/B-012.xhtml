<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/BiNCOL.css" type="text/css" rel="stylesheet"/>
</head>
<body>
  <h1>. XII .</h1>

  <p><span class="ilkharf"><b>C</b></span>hic Strikerock koltuğuna yaslanıp yayılarak “Bilemiyorum Vince. Sana Maury’nin yanında bir iş ayarlayabilirim de ayarlayamayabilirim de,” dedi. Tamamen durumun tadını çıkarıyordu.</p>

  <p>Birlikte arabadaydılar, otoyolda Frauenzimmer Associates’e doğru gidiyorlardı. Merkezden uzmanlar tarafından yönetilen özel araçları yolda ilerliyordu; yolda dert edecekleri hiçbir şey yoktu ve bu daha önemli konuları konuşma olanağı veriyordu.</p>

  <p>“Ama her türlü insanı işe alıyorsunuz,” dedi Vince.</p>

  <p>“Ama ben patron değilim,” dedi Chic.</p>

  <p>“Elinden geleni yap. Tamam mı? Gerçekten çok mutlu olurum. Karp sistemli bir şekilde batırılacak. Bu kesin.” Yüzünde Chic’in daha önce hiç görmediği tuhaf, zavallı bir yavru köpek bakışı vardı. “Ama elbette sen ne dersen o olur,” diye mırıldandı. “Seni sıkıntıya sokmak istemem.”</p>

  <p>Chic düşünerek, “Bence Julie meselesini de artık çözmemiz gerek,” dedi. “Şimdi tam zamanı.”</p>

  <p>Kardeşi başını çevirdi, Vince yüzünü buruşturarak ona baktı. “Ne demek istiyorsun?”</p>

  <p>“Buna pazarlık diyebiliriz,” dedi Chic.</p>

  <p>Bir sessizlikten sonra Vince ruhsuz bir sesle “Anlıyorum,” dedi. “Ama...” Vince titriyordu. “Sen demiştin ki...”</p>

  <p>“Beni çok endişelendirdiğini söylemişimdir. Ama artık psikolojik olarak kendimi daha güvende hissediyorum. Düşünsene, o aralar neredeyse işten kovulacaktım. Her şey değişti; şimdi genişleyen, büyüyen bir firmanın parçasıyım. Bunu ikimiz de biliyoruz. Artık içerideyim ve bu çok şey demek. Artık Julie ile başa çıkabileceğimi düşünüyorum. Aslına bakarsan bir karım olması gerekiyor. Bu konumumu korumama yardımcı olacaktır.”</p>

  <p>“Yani onunla evlenmeye mi niyetlisin?”</p>

  <p>Chic başıyla onayladı.</p>

  <p>“Pekâlâ,” dedi Vince sonunda. “Julie sende kalsın. Doğrusu umurumda değil. Bu senin sorunun. Yeter ki beni Maury Frauenzimmer’in yanına aldır, ilgilendiğim tek şey bu.”</p>

  <p>Çok garip, diye düşündü Chic. Kardeşinin daha önce kariyerine bu kadar çok önem verdiğini hatırlamıyordu. Dikkatini çekmişti, belki bir anlamı vardı.</p>

  <p>“Frauenzimmer’e çok şey katabilirim,” dedi Vince. “Örneğin yeni der Alte’nin adını biliyorum. Ayrılmadan önce Karp’da bir dedikodu duymuştum. Öğrenmek ister misin?”</p>

  <p>“Ne? Yeni <i>ne</i>?”</p>

  <p>“Yeni der Alte. Yoksa hâlâ patronunun Karp’tan kaptığı işin ne olduğunu anlamadın mı?”</p>

  <p>Chic titreyerek, “Elbette biliyorum,” dedi. “Sadece şaşırdım.” Yaşadığı şoktan dolayı kulakları uğulduyordu. “Dinle, adı Adolf Hitler van Beethoven bile olsa umurumda değil.” Der Alte, demek o bir simulakrumdu. Bunu öğrendiği için çok mutlu oldu. Bu dünya yaşamaya değer bir yerdi, nihayet o da artık tadını çıkarıyordu. Artık gerçek bir <i>Ge</i>’ydi.</p>

  <p>“Adı Dieter Hogben olacakmış,” dedi Vince.</p>

  <p>“Eminim bunu Maury de biliyordur,” dedi Chic ilgisizce ama hâlâ büyük bir şaşkınlık yaşıyordu. Çok büyük bir şaşkınlık.</p>

  <p>Kardeşi eğilip arabanın radyosunu açtı. “Haberlerde onunla ilgili bir şey var.”</p>

  <p>“Bence bu kadar çabuk olamaz,” dedi Chic.</p>

  <p>“Dur, dinle!” Kardeşi radyonun sesini açtı. Haber bülteni vardı. Şimdi AABD’deki herkes bunu duyacaktı. Chic bir parça hayal kırıklığına uğradı. “... doktorların saat üç civarında geçirdiğini belirttikleri, hepimizi çok korkutan hafif bir kalp krizi Herr Kalbfleisch’ın ülkeye hizmete devam etmesini engelleyecek gibi gözüküyor. Der Alte’nin kalbi ve dolaşım sistemi tartışmalara neden oldu, bu beklenmedik kalp krizi tam da...” Haber sürüp gidiyordu. Vince ve Chic birbirlerine baktılar ve birden kahkahaları patlattılar. İçten, yürekten bir kahkaha.</p>

  <p>“Çok sürmez,” dedi Chic. Yaşlı adam gidiciydi, halka yapılacak bir dizi duyurunun ilki yapılmıştı bile. Sürecin düzenli bir sırası vardı, kolayca öngörülebilir bir sıra. Önce durup dururken gelen hafif kalp krizi, başlangıçta hazımsızlık olduğu düşünülürdü, bu herkesi şaşırtırdı ama aynı zamanda düşünceye alıştırırdı. <i>Be</i>’lere bu şekilde yaklaşmak gerekiyordu, bu gelenekti. Sessiz ama etkili bir şekilde işlerdi. Her seferinde.</p>

  <p>Her şey ayarlandı, dedi Chic içinden. Der Alte’nin devre dışı bırakılması, Julie’nin kimde kalacağı, ben ve kardeşimin hangi firmada çalışacağı... hiçbir sorun, belirsizlik, yarım kalmışlık yok.</p>

  <p>Ama yine de...</p>

  <p>Göç ettiğini bir düşün. Şimdi nerede olurdun? Hayatın nasıl olurdu? Richard Kongrosian ve sen... uzak bir diyardaki göçmenler. Fakat bunu düşünmenin bir anlamı yoktu çünkü bu fikri reddetmişti; <i>göç etmemişti</i> ve artık seçim anı geride kalmıştı. Kafasındaki düşünceleri uzaklaştırdı ve gündemdeki konuya döndü.</p>

  <p>“Bir kartel yerine küçük bir firma için çalışmak sana çok farklı gözükecek,” dedi Vince’e. “İsimsizlik, kişisel olmayan bürokratik...”</p>

  <p>“Sessiz ol,” diyerek lafını kesti Vince. “Bir bülten daha var.” Radyonun sesini tekrar açtı.</p>

  <p>“... görevlerini rahatsızlığı nedeniyle Başkan Yardımcısı devraldı, kısa süre sonra özel bir seçim yapılacağı açıklandı. Dr. Rudi Kalbfleisch’ın durumu halen...”</p>

  <p>“Bize fazla zaman vermeyecekler,” dedi Vince, kaşlarını çatmış, üst dudağını kemiriyordu.</p>

  <p>“Yapabiliriz,” dedi Chic. Endişelenmiyordu. Maury bir yolunu bulurdu, şans verildikten sonra patronu işin altından kalkabilirdi.</p>

  <p>Büyük şans ellerine geçtikten sonra başarısızlık mümkün değildi. Hepsi için.</p>

  <p>Tanrım, bir de bunu için endişelenirsem artık!</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Reich Mareşali büyük mavi koltukta oturmuş, Nicole’ün teklifini düşünüyordu. Nicole ise Beyaz Saray Lotus Odası’nın en uç köşesine yerleştirilmiş Başkan masasına oturmuş, buzlu çayını içiyordu.</p>

  <p>“İstediğiniz şey,” dedi Goering nihayet, “Adolf Hitler’e ettiğimiz yeminleri tutmamamız. Yoksa siz Führer Prinzip’i, lider ilkesini anlamadınız mı? Sanırım bunu size açıklayabilirim. Örneğin bir gemi düşünün, içinde ...”</p>

  <p>Nicole, “Ders dinlemek istemiyorum,” diyerek Goering’in lafını kesti. “Temmuz bombacılarından daha iyi insanlar değiliz. Hatta tıpkı onların yaptıkları ya da yapacakları gibi birer bomba yerleştirmeyi düşünüyoruz.” Goering usanmış bir ifadeyle alnını ovuşturdu. “Bunu fevkalade zor görüyorum. Bu acelenin kökeninde ne var?”</p>

  <p>“Çünkü bu konuyu kapatmak istiyorum,” dedi Nicole.</p>

  <p>Goering iç çekti. “Biliyor musunuz, Nazi Almanya’sında en büyük hatamız kadınların savaş becerilerini görmezden gelmemiz olmuştu. Onları mutfağa ve yatak odasına sürdük. Gerçekten savaşta, yönetimde ya da parti organları içinde üretimde kullanılmadılar. Sizi görünce ne kadar korkunç bir hata yaptığımızı anladım.”</p>

  <p>“Altı saat içerisinde kararınızı vermezseniz, von Lessinger teknisyenlerine sizi Barbar Dönemlere geri götürmeleri için emir vereceğim ve olası herhangi bir anlaşma...” Eliyle Goering’in dikkatle izlediği sert bir kesme hareketi yaptı, “yapılmadan sonlanmış olacak.”</p>

  <p>“Benim gerçekten yetkim yok,” diye söze girdi Goering.</p>

  <p>“Dinleyin,” dedi Nicole öne eğilerek, “yetkiniz olsa iyi olur. Nürnberg’deki hücrede yatan şişmiş koca cesedinizi görünce ne düşündünüz, aklınızdan ne geçti? Önünüzde bir seçenek var: o durum ya da benimle anlaşma yapma yetkisini üstlenmek.” Arkasına yaslanıp buzlu çayından bir yudum daha aldı.</p>

  <p>Goering kısık bir sesle, “Ben... bunu biraz daha düşüneceğim,” dedi. “Önümüzdeki birkaç saat. Biraz daha zaman verdiğiniz için teşekkür ederim. Yahudilere karşı değilim. Aslına bakarsanız...”</p>

  <p>Nicole, “Tamam öyleyse,” deyip ayağa kalktı. Reich Mareşali düşünceli şekilde oturduğu koltuğa gömülmüştü, Nicole’ün ayağa kalktığından haberi yoktu. Nicole onu yalnız bırakarak odadan çıktı. Üçüncü Reich’ın güç dengeleri arasında sıkışmıştı; tek başına, birey olarak hiçbir şey yapamıyor, savaşı neden kaybettikleri ortada. Düşünsene, bir de bu adam Birinci Dünya Savaşı’nın en cesur liderlerinden biri, Richtofen Çemberi’nin üyesi, o küçük, incecik tel ve ahşaptan uçakları uçuran adam. Aynı adam olduğuna inanmak ne kadar güç...</p>

  <p>Beyaz Saray pencerelerinin birinden girişteki kalabalığı gördü. Meraklılar, Rudi’nin “hastalığı” yüzünden toplanmışlar. Nicole bir an gülümsedi. Kapıda nöbet tutan gözcüler. Bundan sonra, gece gündüz, Dünya Liginin bilet kuyruğundaymış gibi, Kalbfleisch “ölene” dek kapıda bekleyecekler. Sonra sessizce kaybolacaklar.</p>

  <p>Tanrı bilir neden geldiler. Yapacak başka işleri yok mu? Daha önceki olaylarda hep bunları merak etmişti. Gelenler hep aynı kişiler miydiler? İlginç bir tahmin.</p>

  <p>Köşeyi dönünce Bertold Goltz ile burun buruna geldi.</p>

  <p>“Duyar duymaz geldim,” dedi Goltz aylak bir tavırla. “Demek yaşlı adam zamanını doldurdu, şimdi tekmeyi yiyor. Bu seferki çok uzun sürmedi. Yerini Herr Hogben alacakmış, kendine en uygun isimle, efsanevi, var olmayan makine. Frauenzimmer <i>Werke</i>’deydim, iyi çalışıyorlar.”</p>

  <p>“Ne istiyorsun?” diye sordu Nicole.</p>

  <p>Goltz umursamaz bir tavırla omuz silkti. “Konuşmak sanırım. Seninle sohbet etmeyi çok seviyorum. Fakat aslında buraya gelmemin belli bir amacı var: seni uyarmak. Karp und Sohnen, Frauenzimmer Werke’ye çoktan bir casus yerleştirdi.”</p>

  <p>“Biliyorum,” dedi Nicole. “Ama Frauenzimmer’den ‘Werke’ diye bahsetme. Kartel olamayacak kadar küçükler çünkü.”</p>

  <p>“Bir kartel küçük de olabilir. Esas sorun tekel olup olmadıklarıdır; burada bir rekabet yok, bütün iş Frauenzimmer’in. Nicole, bana kulak versen iyi olur; von Lessinger teknisyenlerini Frauenzimmer’dekilerle karşılaştırmanda yarar var. Hiç olmazsa önümüzdeki iki ay için. Bence çok şaşıracaksın. Karp o kadar kolay pes etmeyecek, bunu hesap etmen gerekirdi.”</p>

  <p>“Her şey kontrolümüz..”</p>

  <p>“Altında değil. Hiçbir şey kontrolünüz altında değil. Biraz ileriye baksan göreceksin. Kocaman şişko bir kedi gibi yayıldın uyukluyorsun.” Goltz, Nicole’ün boğazındaki acil durum düğmesine dokunduğunu gördü, yüzüne geniş bir gülümseme yayıldı. “Alarm ha, Nicky? <i>Benim</i> için mi? Herhalde gitsem iyi olacak. Ah, unutmadan, Kongrosian’ı göç etmeden yakaladığın için tebrik ederim. Senin açından çok başarılı bir hareketti. Ne var ki, henüz bilmiyorsun ama Kongrosian’ı kıstırdığın kapan beklediğinden biraz fazlasını yanında getirdi. Lütfen şu von Lessinger donanımlarını kullan, böyle durumlarda çok yararlı oluyor.”</p>

  <p>Koridorun sonunda gri üniformalı iki NP belirdi. Nicole olumsuz bir işaret verince aceleyle silahlarına davrandılar.</p>

  <p>Goltz esneyerek kayboldu.</p>

  <p>“Kaçtı,” dedi Nicole NP’lere suçlayıcı bir sesle. Goltz elbette kaçmıştı, Nicole de bunu bekliyordu. Ama hiç olmazsa konuşmaları sona ermiş, Goltz’dan kurtulmuştu.</p>

  <p>Geçmişe gitmeliyiz, Goltz’un bebekliğine, diye düşündü Nicole, onu orada yok etmeliyiz. Fakat Goltz bunu da tahmin etmişti. Çoktan o zamana, kendi doğumu ve çocukluğuna gitmişti. Kendi kendini korumuş, eğitmiş, kendi bebekliğine ninniler söylemişti; Goltz, von Lessinger aleti sayesinde kendi ana-babası olmuştu. Yaşamının ilk on beş yılında kendi kendisinin arkadaşı, Aristo’su olmuştu; işte bu yüzden genç Goltz’a sürpriz yapamayacaklardı.</p>

  <p>Sürpriz. Von Lessinger’in siyasetten kovduğu unsur buydu. Artık her şey saf neden ve sonuçtu. En azından Nicole öyle olmasını umuyordu.</p>

  <p>NP’lerden biri saygıyla, “Bayan Thibodeaux,” dedi. “A. G. Chemie’den sizi görmek isteyen biri var. Bay Merrill Judd. Onu içeri aldık.”</p>

  <p>“Ah, evet,” dedi Nicole başını sallayarak. Onunla randevusu vardı; Judd’ın Kongrosian’ın tedavisi hakkında birkaç fikri vardı. Psiko-kimyager, Kongrosian’ın bulunduğunu öğrenir öğrenmez Beyaz Saray’ı aramıştı. “Teşekkür ederim,” dedi ve Judd ile görüşeceği odaya, Kaliforniya Gelincik Odası’na doğru yürüdü.</p>

  <p>Lanet olası Karplar, lanet Anton ve Felix, diye düşünüyordu halıyla kaplı koridorda yürürken, iki NP de peşinden geliyordu. Dieter Hogben projesini sabote ettiklerini bir düşünsene, belki Goltz haklıydı: <i>belki onlara karşı harekete geçmemiz gerekiyordur</i>! Ama çok güçlüler. Kaynakları da çok fazla. Baba oğul Karplar bu işte Nicole’den bile profesyoneldiler.</p>

  <p>Acaba Goltz tam olarak ne demek istedi, diye düşündü. Richard Kongrosian’ı yakaladığımızda peşimizden sürüklediğimiz şey. Loony Luke ile ilgili bir şey miydi? Karplar ve Goltz kadar kötü bir kişi daha vardı; bir korsan, bir nihilist, kendini her şeyden üstün gören bir kişi daha. Her şey ne kadar karmaşıklaşmıştı ve hâlâ her şeyden önce Goering’le bitirilmesi gereken şu gereğinden uzun anlaşma işi vardı. Reich Mareşali belirgin şekilde karar alamıyordu, alamayacaktı da, asla işi sonlandıramayacaktı; onun bu kararsızlığı her şeyi yavaşlatıyor, Nicole’ün dikkatini tek bir yere topluyor, bu da çok şeye mal oluyordu. Goering bu gece de bir karar vermezse...</p>

  <p>Fakat, Nicole’ün dediği üzere, bu akşam saat sekize kadar karar verecekti. Kendi yaşamına mal olacak (bundan feci şekilde haberdardı) bir savaşa girmişti.</p>

  <p>Nicole içinden sert biçimde, Goering hak ettiğini alacak, diye düşündü. Goltz ve Karplar da hak ettiklerini alacaklar. Hepsi, Loony Luke bile. Ama bunu yaparken çok dikkatli olmak, her konuya özenle yaklaşmak gerekti. Şu anda onu tüm bunlardan daha çok baskı altında tutan bir sorun vardı: Richard Kongrosian.</p>

  <p>Kaliforniya Gelincik Odası’na çabucak girip psiko-kimyager Merrill Judd’ı selamladı.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Ian Duncan dehşet verici bir rüya görmüştü. Rüyasında yeşil buruşuk elleri olan iğrenç görünümlü yaşlı bir kadın ondan bir şey yapmasını istiyor, parmaklarını Ian’ın bedeninde gezdiriyordu. Kadının ne istediğini anlamamıştı, çünkü kadının sesi kırık dişleri arasında kayboluyor, çenesinden akan salyalarla yok olup gidiyordu. Kendini kurtarmaya, uykusundan uyanıp kadından kurtulmaya çalıştı...</p>

  <p>“Tanrı aşkına!” Al’in şarkı söyler gibi sesi bilinçaltının katmanlarından sızıp Ian’a ulaştı. “Uyan! Dükkânı hareket ettirmeliyiz, üç saate kadar Beyaz Saray’da olmalıyız.”</p>

  <p>Nicole, dedi doğrulurken Ian bitkin bir sesle. Rüyamda gördüğüm oydu, kuru sarkmış memeleriyle yaşlı ve solgundu ama oydu. “Pekâlâ,” diye mırıldandı zorlukla kalkarken. “Niyetim gerçekten uyumak değildi. Şu başıma gelene bak: Nicole ile ilgili bir kâbus gördüm, Al. Dinle, belki o gördüğümüz haline rağmen gerçekten yaşlıdır. Bir hile, görüntü hilesi falan olamaz mı? Yani...”</p>

  <p>“Sahneye çıkacağız,” dedi Al. “Jug’larımızı çalacağız.”</p>

  <p>“Ama bunu unutamıyorum,” dedi Ian. “Uyum sağlama yeteneğim güçlü değildir. Bu her geçen gün kâbus haline geliyor; Papoola’yı Luke kontrol ediyor, bir olasılıkla Nicole yaşlı, öyleyse devam etmemizin ne anlamı var? Onu televizyondan izlemeye devam edemez miyiz? Bu bana yeter. Arzu ettiğim şey, o imge. Tamam mı?”</p>

  <p>“Hayır, değil,” dedi Al inatla. “Bunu yaşamamız gerek. Unutma, her zaman Mars’a gidebilirsin, gereken her şey elimizin altında.”</p>

  <p>Dükkân çoktan kalkmış, Doğu kıyısına, Washington D. C.’ye ilerliyordu.</p>

  <p>İndiklerinde ufak tefek, şişman bir adam olan Harold Slezak onları sıcak şekilde karşıladı; ellerini sıkıp Beyaz Saray’ın hizmetli girişine doğru yürürken onları biraz rahatlattı. “Programınız çok iddialı,” diye mırıldandı, “eğer altından kalkarsanız benim için, bizim için, yani Başkanın ailesi ve özellikle sanatın tüm özgün formlarıyla yakından ilgili First Lady için harika olacak. Özgeçmişlerinizden öğrendiğim kadarıyla, ikiniz 1900’lerin başında, 1920’lerde sanırım, Amerikan İç Savaşı’nda hayatta kalan Jug gruplarıyla ortak stüdyoya girip kayıt yapmışsınız. Bu durumda gerçek Jug’cılarsınız, tabii klasik müzik yapıyorsunuz, folk müziği değil.”</p>

  <p>“Evet, efendim,” dedi Al.</p>

  <p>“Hiç olmazsa araya bir folk parçası sokabilir misiniz?” diye sordu Slezak, hizmetli girişinde duran NP’lerin arasından geçerlerken. Beyaz Saray’a girmiş, araya serpiştirilmiş memurlar arasında, uzun koridorda ilerliyorlardı. “Mesela <i>Rockby My Sarah Jane,</i> repertuarınızda bu şarkı var mı? Yoksa?”</p>

  <p>“Var,” dedi Al kısa keserek. Yüzünde bir an beliren tiksinti ifadesi hemen yok oldu.</p>

  <p>Slezak ikisine önüne geçmeleri için sevimli bir şekilde dokunurken, “Çok güzel,” dedi. “Peki, yanınızda taşıdığınız bu yaratığın ne olduğunu öğrenebilir miyim?” Papoola’ya pek heyecanlı gözükmeyen bir bakış attı. “<i>Canlı mı</i>?”</p>

  <p>“Bu bizim maskotumuz,” dedi Al.</p>

  <p>“Etkisine inandığınız bir şey demek?”</p>

  <p>“Tam da öyle,” dedi Al. “Onun sayesinde heyecanımızla başa çıkabiliyoruz.” Yavaşça Papoola’nın başına vurdu. “Ayrıca o, gösterimizin bir parçası; biz çalarken dans ediyor. Maymun gibi.”</p>

  <p>“Ah, bayıldım,” dedi Slezak, hevesi yerine gelmişti. “Şimdi anladım, Nicole’ün çok hoşuna gidecek; küçük tüylü şeylere bayılır.” Kapıyı açtı.</p>

  <p>Orada oturuyordu.</p>

  <p>Luke nasıl bu kadar yanılabilir? diye düşündü Ian Duncan. Dükkânda gördüğünden bile güzeldi; televizyondaki görüntüsünden de farklıydı. İşte temel farklılık buydu, görüntüsünün o muhteşem özgünlüğü, gerçekliği. Duyular farkı biliyordu. Soluk renk bir mavi kumaş pantolon giymiş, küçük ayaklarında mokasenler ve Ian’ın dikkatsiz iliklenmiş düğmelerinin arasından pürüzsüz bronz tenini görebildiği (ya da gördüğünü hayal ettiği) beyaz gömleği ile orada oturuyordu. Hiç de resmi değil, diye düşündü Ian. Yukarıdan bakar bir hali de yoktu. Saçları güzel boynu ve kulaklarını açığa çıkaracak şekilde kısa kesilmişti, Ian buna bayıldı, tüm dikkati orada toplanmıştı. Ne kadar genç, diye düşündü. Yirmisinde bile gözükmüyordu. Acaba bir mucize olur da beni hatırlar mı, diye merak etti. Ya da Al’i.</p>

  <p>“Nicole,” dedi Slezak, “bunlar klasik Jug çalan çocuklar.”</p>

  <p>Nicole kafasını kaldırıp ikisine baktı, <i>The Times</i> okuyordu. Onları gülümseyerek selamladı. “Merhaba. Öğle yemeği yediniz mi? Dilerseniz size Kanada jambonu, tereyağı ve kahve getirebilirim.” Sesi tuhaf bir şekilde ondan geliyor gibi değildi; odanın üstünde bir yerlerden, tavandan geliyor gibiydi. Ian yukarı bakınca bir dizi hoparlör gördü ve birden, Nicole ile aralarında koruyucu bir plastik bariyer olduğunu fark etti. Hayal kırıklığına uğramıştı ama bunun neden gerekli olduğunu biliyordu. Ona bir şey olsaydı...</p>

  <p>“Yedik, Bayan Thibodeaux,” dedi Al. “Teşekkür ederiz.” O da yukarıdaki hoparlörlere bakıyordu.</p>

  <p><i>Yedik, Bayan Thihodeaux’yu</i> diye düşünüyordu Ian deli gibi. Tam tersi değil miydi? Üzerindeki mavi kumaş pantolon ve gömleği ile o bizi yutmadı mı? Garip düşünceler...</p>

  <p>“Bak,” dedi Nicole, Harold Slezak’a. “Yanlarında o küçük Papoola’lardan var, ne eğlenceli değil mi?” Al’e döndü, “Bakabilir miyim? Buraya getirsene,” dedi. Bir işaretiyle aradaki plastik bariyer kalkmaya başladı.</p>

  <p>Al Papoola’yı bırakınca yaratık kalkan bariyerin altından Nicole’e doğru fırladı; hopladı ve Nicole onu güçlü, becerikli kollarının arasına aldı, sanki içini görüyormuş gibi dikkatle ona bakıyordu.</p>

  <p>“Kahretsin,” dedi, “bu canlı değil, sadece oyuncak.”</p>

  <p>“Bildiğimiz kadarıyla hiçbiri hayatta kalamadı,” diye açıkladı Al. “Ama bu özgün bir model, Mars’ta bulunan fosil kalıntıları temel alınarak imal edildi.” Nicole’e doğru bir adım attı...</p>

  <p>Bariyer birden yeniden yerleşti. Al Papoola’dan ayrı kalmıştı ve sersemce bakıyor, hatta üzgün görünüyordu. Sonra birden içgüdüsel bir hareketle eli bileğindeki kumandaya gitti. Papoola sendeleyerek Nicole’ün kucağından yere zıpladı. Nicole çok şaşırmıştı, gözleri parlıyordu.</p>

  <p>“Sen de bir tane ister misin Nicky?” diye sordu Harold Slezak. “Sana bir tane getirtebiliriz, hatta dilersen bir sürü.”</p>

  <p>“Neler yapıyor?” diye sordu Nicole.</p>

  <p>Slezak önce bocaladı sonra, “Müziği hissettiği zaman dans eder, değil mi Bay Duncan?” dedi. “Belki Bayan Thibodeaux’ya şimdilik ufak bir şeyler çalabilirsiniz?” Ian ve Al’e doğru başını sallarken iri ellerini ovuşturuyordu.</p>

  <p>“Ta... tabii,” dedi Al. Ian ile bakıştılar. “Ah, küçük bir Schubert parçası, şu <i>Trout</i> düzenlemesini çalabiliriz. Pekâlâ, Ian, hazırlan.” Jug’ın koruyucu kılıfını çıkarıp eline aldı. Ian da onu taklit etti. “Birinci Jug’da ben Al Miller,” dedi. “Ve yanımda, ikinci Jug’da ortağım Ian Duncan. Size, küçük bir Schubert’le başlayarak favori klasikleri sunacağız.”</p>

  <p>Bamp bamp - bamp BAMP-BAMP baamp bamp, ba-bamp-bamp, bap-bap-bap-bap-bappp...</p>

  <p>Nicole birden, “İkinizi daha önce nerede gördüğümü şimdi hatırladım,” dedi. “Özellikle sizi Bay Miller.”</p>

  <p>Jug’larını indirip dikkatle beklemeye koyuldular.</p>

  <p>“Şu hurda dükkânında,” dedi Nicole. “Richard’ı almaya gittiğimde. Benimle konuşmuştunuz, Richard’ı rahat bırakmamı söylemiştiniz.”</p>

  <p>“Evet,” diyerek doğruladı Al.</p>

  <p>“Tanrı aşkına, sizi hatırlamayacağımı mı sandınız?” diye sordu.</p>

  <p>“Çok kişiyle karşılaştı...”</p>

  <p>“Ama belleğim iyidir,” diyerek Al’in lafını kesti Nicole. “Karşıdaki kişi hiç önemli olmasa bile. Buraya gelmeden önce biraz zaman geçmesini beklemeliydiniz... ya da belki umurunuzda değil.”</p>

  <p>“Umurumuzda,” dedi Al, “hem de çok.”</p>

  <p>Nicole uzun süre Al’e baktı. “Müzisyenler çok komik insanlar,” dedi nihayet yüksek sesle. “Diğer insanlar gibi düşünmüyorlar, bunu fark ettim. Kendi fantezi dünyalarında yaşıyorlar, Richard gibi. O en kötüleri. Ama Beyaz Saray müzisyenleri arasında en iyisi. Belki bu ikisi birbirini getiriyordur, bilmiyorum, bu konuda iddialı değilim. Birileri bunun üzerine bilimsel bir araştırma yapıp bunu çözmeli. Pekâlâ, devam edin bakalım.”</p>

  <p>“Tamam,” dedi Al, Ian’a hızlı bir bakış atarak.</p>

  <p>“Ona bunu söylediğini, bana söylememiştin,” dedi Ian. “Kongrosian’ı rahat bırakmasını söylediğini yani, bundan hiç söz etmedin.”</p>

  <p>“Bildiğini sanıyordum, oradaydın ve işittin sandım.” Al umursamaz bir hareketle omuz silkti. “Yine de beni hatırlayacağına inanmazdım.” Belli ki bu, Al’e hâlâ inanılmaz geliyordu, yüzünde inanamamanın karmaşık ifadesi vardı.</p>

  <p>Tekrar çalmaya başladılar.</p>

  <p>Bamp-bamp-bamp BAMP-BAMP baamp bamp...</p>

  <p>Nicole kıkırdıyordu.</p>

  <p>Başaramadık, diye düşündü Ian. Tanrım, işte en kötüsü, gülünç duruma düştük. Çalmayı bıraktı ama Al devam ediyordu, yanakları Jug çalmaktan kızarıp şişmişti. Nicole’ün kahkahasını saklamak için elini ağzına götürdüğünün, onlarla ve gösterdikleri çabayla eğlendiğinin farkında değildi. Al tek başına parçanın sonuna kadar çaldı, sonra o da Jug’ını indirdi.</p>

  <p>“Papoola,” dedi Nicole, tüm zalimliğiyle. “Dans etmedi. Bir adım bile atmadı, neden?” Sonra yine gülmeye başladı, kendine hâkim olamıyordu.</p>

  <p>Al ruhsuz bir ifadeyle, “O... onu kontrol edemiyorum, uzaktan kumandaya bağlı,” dedi. “Kumandası hâlâ Luke’da,” dedi Ian’a dönerek. Papoola’yı çevirdi ve yüksek sesle, “Dans etsen iyi olur,” dedi.</p>

  <p>“Ah, bu gerçekten harika,” dedi Nicole. “Baksana,” dedi az önce yanına gelmiş bir kadına. Bu Janet Raimer’dı, Ian tanımıştı. “Dans etmesi için ona yalvarması gerekiyor. Hadi dans et, adın her neyse, Mars’tan gelen Papoola-şeysi ya da Marslı Papoola-şeysinin taklidi.” Mokaseninin ucuyla hayata döndürmek ister gibi Papoola’yı dürttü. “Hadi küçük, sevimli antika, sentetik kablolardan yapılma yaratık.” Biraz daha kuvvetle dürttü.</p>

  <p>Papoola üzerine sıçrayıp Nicole’ü ısırdı.</p>

  <p>Nicole bir çığlık attı. Arkasından keskin bir patlama sesi geldi ve Papoola tuzla buz oldu. Bir Beyaz Saray NP’si göründü, elinde tüfeği, bir Nicole’e bir de uçuşan parçalara bakıyordu, yüzü sakindi ama elleri ve tüfeği titriyordu. Al kendi kendine küfretmeye başladı, küfürleri bir şarkı gibi tekrarlıyor, hiç durmuyordu.</p>

  <p>Sonra, “Luke,” dedi Ian’a dönüp. “O yaptı. İntikam için. Sonumuz geldi.” Sonsuza dek yaşlanmış gibiydi, çok bitkin görünüyordu. Jug’ını alıp kılıfına yerleştirmeye başladı, yapması gerekenleri otomatik hareketlerle, adım adım yapıyordu.</p>

  <p>“Tutuklusunuz,” dedi bir başka NP, birden arkalarında belirmiş, tüfeğini onlara doğrultmuştu.</p>

  <p>“Eh, doğal olarak,” dedi Al uyuşuk bir ifadeyle, anlamsızca başını sallıyordu. “Bu olayla hiçbir ilgimiz yok ama hadi, bizi tutuklayın.”</p>

  <p>Nicole, Janet Raimer ile birlikte, Ian ve Al’e doğru yürüdü ve şeffaf bariyerin önünde durdu. “Beni güldüğüm için mi ısırdı?” diye sordu yavaşça.</p>

  <p>Slezak mendiliyle alnını silmeyi bıraktı. Hiçbir şey söylemiyor, sessizce onları izliyordu.</p>

  <p>“Üzgünüm,” dedi Nicole, “onu kızdırdım, değil mi? Ne yazık, gösterinizi izleyecektik. Bu akşam yemekten sonra.”</p>

  <p>“Luke yaptı,” dedi Al.</p>

  <p>“<i>Luke.</i>” Nicole dikkatle Al’e bakıyordu. “Doğru ya, o senin patronun.” Sonra Janet Raimer’a dönüp, “Sanırım onu da tutuklasak iyi olacak,” dedi. “Sence?”</p>

  <p>“Nasıl istersen,” dedi Janet Raimer, rengi atmıştı, çok korkmuşa benziyordu.</p>

  <p>Nicole, “Tüm bu Jug işi... tamamen, bize karşı düşmanca bir harekete uydurulmuş bir kılıf, değil mi? Devlete karşı işlenmiş bir suç. Buraya insanları sahneye çıkmak için davet etme işini bir kez daha düşünmemiz gerek, hatta belki en başından beri hataydı. Bize karşı düşmanca niyetleri olan insanlara çok kolay giriş olanağı sağlıyor. Çok üzgünüm.” Üzgün görünüyordu, kollarını kavuşturmuş, ileri geri sallanıyordu, düşüncelere dalmıştı.</p>

  <p>“Nicole, inan bana...” diye söze başladı Al.</p>

  <p>Dalgın, kendi kendine, “Ben Nicole değilim,” dedi. “Bana Nicole deme. Nicole Thibodeaux yıllar önce öldü. Adım Kate Rupert, onun yerini alan dördüncü kişiyim. Ben yalnızca ilk Nicole gibi gözüken, onun işlerini yapan bir oyuncuyum ve bazen böyle şeyler olduğunda işimi çok iyi yapamıyorum. Aslında gerçek bir yetkim yok. Ülkeyi yöneten bir kurul var... onları hiç görmüyorum; ne onlar benimle ilgileniyor, ne ben onlarla. Böylece ödeşmiş oluyoruz...”</p>

  <p>Al bir süre sessiz durduktan sonra, “Ömrün boyunca kaç kez böyle bir şeye kalkıştılar?” diye sordu.</p>

  <p>“Altı-yedi kez,” dedi Nicole. “Tamamen unutmuşum. Hepsinin nedeni psikolojikti. Çözümlenmemiş Oedipus kompleksleri ya da onun gibi başka alışılmadık bir şey. Umurumda değil.” Sonra NP’lere döndü, birden çoğalmışlardı. Al ve Ian’a işaret edip, “Bana öyle geliyor ki bu ikisinin ne olup bittiğinden haberleri yok. Belki masumlar,” dedi. Sonra Harold Slezak ve Janet Raimer’a döndü: “Yok edilmeleri zorunlu mu? Neden beyinlerindeki bellek hücrelerinin bir kısmını alıp onları göndermiyorsunuz, anlamıyorum. Neden böyle yapılmıyor?”</p>

  <p>Slezak, Janet Raimer’a bakıp omuz silkti. “Eğer öyle istiyorsan.”</p>

  <p>“Evet,” dedi Nicole, “öyle istiyorum. Bu işimi kolaylaştırır. Onları Bethenda’daki sağlık merkezine götürün, sonra serbest bırakın. Şimdi işimize dönelim, bunlardan sonra sahneye çıkacaklar...”</p>

  <p>Bir NP silahıyla Ian’ı sırtından dürttü. “Koridordan lütfen.”</p>

  <p>“Tamam,” diye mırıldandı Ian, Jug’ını eline alarak. Ne oldu şimdi? Anlamıyorum. Bu kadın aslında Nicole değil ve daha kötüsü, Nicole diye biri yok, sadece o televizyon görüntüsü var. Ülkeyi bambaşka insanlar yönetiyor. Tamamen başka bir grup. Kim onlar, iktidara nasıl geçtiler? Ne zamandan beri yönetimdeler? Bunları öğrenebilecek miyiz? Buraya kadar geldik, neredeyse ortada neler döndüğünü öğreneceğiz. Yanılsamanın ardındaki gerçek, yaşamlarımız boyunca bizden gizlenen sırlar. Bize gerisini de anlatmazlar mı? Fazlası mümkün değil. Ayrıca, artık ne fark eder ki?</p>

  <p>“Hoşça kal,” diyordu Al, Ian’a.</p>

  <p>“Ne... ne?” dedi korkarak. “Niye öyle dedin? Bizi serbest bırakacaklar, değil mi?”</p>

  <p>“Birbirimizi hatırlamayacağız,” dedi Al. “İnan bana, bunları hatırlamamıza izin vermeyecekler. O yüzden...” Elini uzattı. “O yüzden, hoşça kal Ian. Beyaz Saray’a kadar geldik, değil mi? Gerçi bunu da hatırlamayacaksın ama gerçek bu, bunu gerçekten başardık.” Yüzünde çarpık bir gülümseme vardı.</p>

  <p>“Yürüyün,” dedi NP ikisine birden.</p>

  <p>Ellerinde amaçsızca taşıdıkları Jug’larıyla Al Miller ve Ian Duncan koridorda adım adım, orada olduğunu bildikleri siyah tıbbi araca doğru ilerlediler.</p>

  <p>Ian Duncan kendini bomboş bir sokağın köşesinde soğuktan titrerken bulduğunda gece olmuştu, platforma yanaşan toplu taşıma aracının parlayan beyaz ışığı yüzünden gözlerini kısmıştı. Burada ne işim var, diye kendi kendine sordu şaşkınlıkla. Kolundaki saate baktı, sekizdi. All Souls toplantısında olmam gerekmiyor muydu, diye düşündü, kafası karışmıştı.</p>

  <p>Bir toplantıyı daha kaçıramam. Üst üste iki toplantı, cezası çok büyük, maddi olarak beni yıkar. Yürümeye başladı.</p>

  <p>O tanıdık bina, Abraham Lincoln, tüm kule ve pencereleriyle ilerde gözüküyordu. Çok uzak değildi, acele etti, derin derin soluk alıyor, iyi bir hız tutturmaya çalışıyordu. Toplantı bitmiştir, diye geçirdi içinden. Büyük merkezi salonun ışıkları sönüktü. Kahretsin, dedi içinden.</p>

  <p>Lobiye girerken, “All Souls bitti mi?” diye sordu kapıdaki görevliye, elindeki kimliği kimlik okuyucuya doğru tutuyordu.</p>

  <p>“Kafanız biraz karışık galiba Bay Duncan,” dedi Vince Strikerock. “All Souls dün geceydi, bugün Cuma.”</p>

  <p>Bu işte bir terslik var, diye düşündü Ian. Yine de hiçbir şey söylemedi, sadece başını sallayıp asansöre doğru hızla yürüdü.</p>

  <p>Asansörden kendi katında indiğinde karşıdan bir kapı açıldı ve sinsi görünüşlü bir adam eliyle Ian’a işaret etti. “Hey, Duncan!”</p>

  <p>Bu komşulardan Corley’di, adamı fazla tanımıyordu. Bu tarz bir karşılaşma felaketle sonuçlanabileceği için Ian adama dikkatle yaklaştı. “Ne var?”</p>

  <p>“Bir dedikodu,” dedi Corley korku dolu bir sesle, aceleyle konuşarak. “Son dini-siyasi sınavınla ilgili, alışılmışın dışında bir şey. Seni yarın beş-altı gibi uyandırıp sürpriz bir sınava alacaklarmış.” Koridora baktı. “1980’lerin sonu ile dini kolektivizm hareketine çalış. Anladın mı?”</p>

  <p>“Evet, olur,” dedi Ian minnettar bir ifadeyle. “Çok teşekkür ederim, belki ben de sana...” Lafı yarım kaldı, Corley çoktan dairesine girip kapısını kapatmıştı. Ian tek başına kaldı.</p>

  <p>Yürürken, ne kadar iyi biri, diye düşündü. Hayatımı kurtardı, belki buradan kovulmamı önledi.</p>

  <p>Dairesine girince Birleşik Devletler’in siyasi tarihi ile ilgili tüm kitapları önüne serip hazırlandı. Bütün gece çalışmaya kararlıydı. Bu sınavı geçmem gerek, başka şansım yok.</p>

  <p>Ayık kalabilmek için televizyonu açtı. First Lady’nin o sıcak, tanıdık varlığı ekrana gelip odayı doldurdu.</p>

  <p>“... ve bu gece bir saksafon dörtlüsü dinleyeceğiz, bize Wagner’in operalarından, özellikle en çok sevdiğim <i>Die Meistersinger</i>’den parçalar çalacaklar,” diyordu. “Programı çok beğenip eğleneceğinize yürekten inanıyorum. Ondan sonra çok sevdiğiniz dünyaca ünlü çellocu Henri Le Clerc sahne alarak Jerome Kern ve Cole Porter’dan oluşan bir program sunacak.” Gülümsedi, Ian Duncan da kafasını kitaplardan kaldırıp ona gülümsedi.</p>

  <p>Acaba Beyaz Saray’da çalmak nasıl bir şey, diye düşündü. First Lady’nin önünde çalmak. Bir müzik aleti çalmayı öğrenmemiş olman ne kötü. Rol yapamam, şiir yazamam, dans edemem, şarkı söyleyemem. Benim için hiç umut yok. Müzisyen bir aileden gelmiş olsaydım, bunları öğretecek bir annem ya da babam olsaydı...</p>

  <p>Morali bozuk halde 1975’deki Fransız Hıristiyan-Faşist Parti’nin yükselişi üzerine notlar aldı. Sonra her zamanki gibi televizyonun büyüsüne kapılıp kalemini bıraktı ve sandalyesini ekrana çevirdi. Nicole şimdi söylediğine göre Almanya’da Schweinfort’tan aldığı Delft<a id="k14" href="../Text/DiPNOTLAR.xhtml#a14"><sup>[14]</sup></a> çinisini gösteriyordu. Ne kadar güzel, berrak renkleri vardı... Nicole’ün güçlü, ince parmakları mineli çininin parlak yüzeyini okşarken Ian büyülenmiş şekilde onu izliyordu.</p>

  <p>“Şu çiniye bakın,” diyordu Nicole kısık sesiyle. “Böyle bir çininizin olmasını istemez miydiniz? Çok güzel değil mi?”</p>

  <p>“Evet,” dedi Ian Duncan.</p>

  <p>“Kaçınız bir gün böyle bir çini görmek istersiniz?” diye sordu. “Ellerinizi kaldırın.”</p>

  <p>Ian umutla elini kaldırdı.</p>

  <p>“Ah, neredeyse hepiniz,” dedi Nicole içten, ışıltılı gülümsemesiyle. “Belki bir Beyaz Saray daha gezisi yaparız. İster misiniz?”</p>

  <p>Ian sandalyesinde zıplayarak, “Evet, isterim!” diye bağırdı.</p>

  <p>Nicole televizyon ekranından ona gülümsüyor gibiydi. Ian da ona gülümsedi. Sonra omuzlarında büyük bir ağırlıkla, istemeyerek kitaplarının başına döndü. Sonu gelmeyen gündelik yaşamın katı gerçekliğine dönüş.</p>

  <p>Dairesinin penceresinde bir şey belirdi ve ince bir ses, “Ian Duncan, çok zamanım yok,” dedi. Ian hızla dönünce dışarıda, gecenin karanlığında havada asılı duran, yumurtaya benzer bir şekil gördü. İçeriden bir adam ona seslenerek kollarını sallıyordu. Yumurtadan donuk bir pat pat sesi çıkıyordu, içerideki adam kapıyı açıp çıkınca aracın motorları yavaşça çalıştı.</p>

  <p>Sınav için mi geldiler acaba? diye merak etti Ian Duncan. Çaresiz ayağa kalktı. Ne çabuk... henüz hazır değilim.</p>

  <p>Araçtaki adam motorları beyaz egzozları bina yüzeyine değene dek öfkeyle sürdü, bunun üzerine oda sarsıldı ve birkaç yerde duvar sıvaları döküldü. Jet motorunun ısısıyla pencere parçalandı. Oluşan bu boşluktan adam bir kez daha bağırdı, Ian Duncan’ın kilitlenmiş duyularını harekete geçirmek istiyordu.</p>

  <p>“Hey, Duncan! Acele et! Yanımda arkadaşın da var, o da başka bir gemiyle gidiyor!” Yaşlı adamın üzerinde gerçek dokumadan mavi çizgili, pahalı ama modası geçmiş bir takım elbise vardı, havada asılı duran yumurta şekilli araçtan beceriyle atlayıp odaya girdi. “Eğer başarmak istiyorsak gitmeliyiz. Beni hatırlamıyor musun? Al de hatırlamamıştı.”</p>

  <p>Ian Duncan adam ve Al’in kim olduğunu merak ederek adama baktı.</p>

  <p>“Mama psikologları üzerinizde iyi iş çıkarmışlar,” dedi yaşlı adam, soluk soluğaydı. “Şu Betherde, sağlam yer galiba.” Ian’a yaklaşıp omzundan yakaladı. “NP’ler tüm hurda dükkânlarını kapatıyorlar. Mars’a gitmem gerekiyor, seni de yanımda götürüyorum. Kendini toparlamaya çalış. Benim, Loony Luke, şu anda beni hatırlamıyorsun fakat Mars’a vardığımızda hatırlayacaksın, orada arkadaşın Al’i de göreceksin. <i>Hadi.</i>” Luke, Ian’ı bir zamanlar pencere olan duvardaki koca deliğe, oradan da havada asılı araca doğru yürüttü. Ian bu araca hurda dendiğini fark etti.</p>

  <p>“Pekâlâ,” dedi Ian, yanına alması gerekenleri düşünüyordu. Mars’ta neye ihtiyacı olurdu? Diş fırçası, pijamaları, kalın bir palto? Telaşla evine baktı, son bir bakış.</p>

  <p>Uzakta polis sirenleri duyuldu.</p>

  <p>Luke araca zıpladı, Ian da yaşlı adamın uzattığı eli yakalayıp peşinden gitti. Hurda zemininin parlak turuncu, böceğe benzer yaratıklarla dolu olduğunu görünce şaşırdı, Ian aralarına yerleşirken yaratıkların antenleri sallanıyordu. Hatırlamıştı, Papoola’lar. Ya da onun gibi bir şey.</p>

  <p><i>Her şey yoluna girecek,</i> Papoola’lar hep beraber aynı şeyi düşünüyordu. <i>Endişelenme, Loony Huke seni tam zamanında kurtardı, kıl payı kurtuldun. Sakinleş.</i></p>

  <p>“Evet,” dedi Ian. Gemi gecenin boşluğuna ve karşıdaki gezegene doğru yükselirken aracın bir yanına yaslanıp rahatlamaya çalıştı.</p>
</body>
</html>