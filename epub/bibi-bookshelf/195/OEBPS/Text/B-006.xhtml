<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/BiNCOL.css" type="text/css" rel="stylesheet"/>
</head>
<body>
  <h1>. VI .</h1>

  <p><span class="ilkharf"><b>R</b></span>ichard Kongrosian için McPhearson Yasası tam bir felaketti, çünkü tek bir hareketle yaşamdaki en büyük desteği, Dr. Egon Superb’i yok etmişti. Artık ölene dek sürecek hastalık sürecinde hastalığın insafına kalmıştı, üstelik tam şu anda hastalık onu tamamen egemenliği altına almıştı. Bu nedenle Jenner’dan ayrılmış, gönüllü olarak San Francisco’daki Franklin Aimes Nöropsikiyatri Hastanesi’ne yatmıştı. Burasını evi kadar yakından tanıyordu, çünkü geçtiğimiz on yıl boyunca buraya pek çok kez gelmişti.</p>

  <p>Ancak bu kez büyük olasılıkla buradan çıkma şansı yoktu. Hastalığı artık çok ilerlemişti.</p>

  <p>Bildiği kadarıyla, yaşadığı sorun obsesif-kompulsif kişilik bozukluğu, yani kişide gerçekliğin bir zorlama düzeyine inmesiydi. Her davranışı ona zorla yaptırılıyordu, hiçbir şeyi gönüllü, içinden gelerek ya da özgürce yapamıyordu. Yetmezmiş gibi, her şeyi daha da zorlaştırarak şimdi bir de Nitz reklamıyla uğraşıyordu. Aslında reklam yanındaydı, cebinde getirmişti.</p>

  <p>Kongrosian cebinden çıkardığı o berbat mesajı bir daha dinleyerek Theodorus Nitz reklamına başladı. Reklam, “Her an bir kişi bir başkasını rahatsız edebilir, hem de günün her saati!” diye vızırdadı. Kongrosian’ın beyninde renkli bir sahne beliriverdi: siyah saçlı yakışıklı bir adam öpmek üzere bornoz giymiş sarışın, iri göğüslü bir kıza yaklaşıyor. Kızın yüzündeki kendinden geçmiş ve teslim olmuş ifade birden siliniyor, yerine tiksinme geliyor. Sonra reklam nerdeyse şarkı söyler gibi devam ediyor: “O rahatsız edici ter kokusundan arınmamıştı! Gördünüz mü?”</p>

  <p>İşte bu benim, dedi Kongrosian kendi kendine. Kötü kokuyorum. Kongrosian’da reklam yüzünden kötü koku fobisi başlamıştı; reklam onu kirletmişti ve kokudan kurtulmak mümkün değildi; tam dört hafta boyunca binlerce kez boşuna yıkanıp durulanmıştı.</p>

  <p>Koku fobisinin can sıkan yanı buydu işte; bir kez içinize girdi mi kurtulamıyordunuz, hatta fobinin dehşet veren gücü gittikçe artıyordu. Şimdi hiç kimseye yaklaşmaya cesaret edemiyordu; kokusunu almamaları için insanlardan en az otuz metre uzak durmalıydı. Asla sarışın, iri göğüslü bir kızla birlikte olamayacaktı.</p>

  <p>Ama kokunun bir sanrı olduğunu, aslında bunun gerçek olmadığını biliyordu; bu sadece saplantıydı. Ne yazık ki bu farkındalık işe yaramıyordu. Hâlâ hiç kimsenin, ne olursa olsun, otuz metre yakınına gelemiyordu. İri göğüslü olsa da olmasa da.</p>

  <p>Örneğin tam şu anda, Beyaz Saray’ın yetenek avcısı, şef Janet Raimer onu arıyordu. Onu Franklin Aimes’in bu özel odasında bulsa, görüşmekte ısrar edecek, yaklaşmaya çalışacaktı ve Kongrosian yerin dibine girecekti. Kongrosian Janet’ı severdi, orta yaşlı, şakacı ve neşeli bir kadındı. Janet’ın reklamdan bulaşan korkunç kokuyu duymasına katlanamazdı. Bu durumun çözümü yoktu, Kongrosian odanın ortasındaki masada kamburunu çıkararak oturmuş, yumruklarını sıkıp gevşetiyor, ne yapacağını düşünüyordu.</p>

  <p>Belki onu telefonla arayabilirdi. Ama kokunun telefon kablolarından da iletileceğine inanıyordu, kadın bir şekilde kokuyu alırdı. Bu nedenle, bu seçenekten sonuç alamazdı. Belki bir telgraf çekerdi? Hayır, koku telgrafa geçerdi, ondan da Janet’a.</p>

  <p>Aslında kokusu tüm dünyayı kirletebilirdi. Bu en azından kuramsal açıdan mümkündü.</p>

  <p>Ama insanlarla <i>bir tür</i> iletişim kurması gerekiyordu; örneğin hemen şu anda Jenner’daki evlerinde bulunan oğlu Plautus Kongrosian’ı aramak istiyordu. İnsan ne kadar isterse istesin, kişilerle ilişkisini geliştiremiyordu.</p>

  <p>Belki A. G. Chemie bana yardım edebilir, diye düşündü. Belki kokumu hiç olmazsa bir süreliğine yok edecek yeni, ultra güçlü bir sentetik deterjan üretmişlerdir? Orada görüşebileceğim kim var? Hatırlamaya çalıştı. Houston, Texa Senfoni Yönetim Kurulu’nda kim vardı...</p>

  <p>Odasındaki telefon çaldı.</p>

  <p>Kongrosian telefon ekranına dikkatle bir el havlusu serdi. “Kahretsin,” dedi, onu da kirletmekten korktuğu için telefondan birkaç adım uzakta durdu. Doğal olarak bu ümit boşunaydı ama bir adım atması gerekiyordu, hâlâ uğraşıyordu.</p>

  <p>“Washington, D. C. Beyaz Saray’dan Janet Raimer arıyor,” dedi telefondaki ses. “Buyurun Bayan Raimer. Sizi Bay Kongrosian’ın odasına bağladım.”</p>

  <p>“Merhaba Richard,” dedi Janet Raimer. “Ekranın üzerine ne koydun?”</p>

  <p>Telefondan olabildiğince uzak durabilmek için karşı duvara yaslanmış olan Kongrosian, “Bana ulaşmaya çalışmamalıydın Janet. Ne kadar hasta olduğumu biliyorsun. Aşırı obsesif-kompulsif durumdayım, üstelik bugüne dek başıma gelenlerin en kötüsü. Bir daha topluluk karşısında çalıp çalamayacağımdan hiç emin değilim. Bu çok büyük bir risk. Bugünkü gazetede fabrikada sertleşen çikolata kazanına düşen adamın haberini okumuşsundur. Onu ben yaptım.”</p>

  <p>“Sen mi yaptın? Nasıl?”</p>

  <p>“Düşünce gücüyle. Hiç istemeden elbette. Şu anda Dünya üzerindeki tüm psikomotor kazaların sorumlusu benim, bu nedenle elektroşok tedavisi için hastaneye yattım. Modası geçmiş olsa bile bu tedaviye inanıyorum. İlaçların üzerimde hiç etkisi yok. Eğer benim gibi berbat kokuyorsan hiçbir ilaç...”</p>

  <p>Janet Raimer sözünü kesti, “Sandığın kadar berbat koktuğuna inanmıyorum Richard. Seni yıllardır tanırım, gerçekten kötü koktuğunu düşünemiyorum, en azından o muhteşem kariyerini yok edecek kadar.”</p>

  <p>“Bana inancın için teşekkür ederim,” dedi Kongrosian karamsar bir tonda, “ama anlamıyorsun. Bu herhangi bir fiziksel koku değil. Bu düşüncede bir koku. Bir gün sana Binswanger’in ya da herhangi bir başka varoluşçu psikoloğun bu konu üzerine bir yazısını gönderirim. Onlar beni ve sorunumu gerçekten anlamışlardı, hem de yüz yıl önce yaşamış olmalarına rağmen. Belli ki adamlar kâhinlermiş. Minkowski, Kuhn ve Binswanger beni anlamış olmalarına karşın yaşadığım trajediye yardımcı olamıyorlar.”</p>

  <p>Janet, “First Lady büyük bir merakla iyileşmeni bekliyor,” dedi.</p>

  <p>Janet’ın durup dururken ondan bahsetmesi Kongrosian’ı öfkelendirdi. “Tanrım, anlamıyor musun Janet? Şu anda tamamen sanrılara mahkûm durumdayım. Ruhsal anlamda en ileri derecede hastayım. Seninle şimdi görüşebiliyor olmam bile aslında inanılmaz. Şu anda tam anlamıyla otizmin pençesine düşmemem, egomun gücünü gösteriyor. Benim durumumdaki herkes otist olurdu.” Bir an için haklı bir gurur duydu. “Şu anda yüz yüze olduğum şey, bu koku fobisi ilginç bir durum. Görünen o ki bu daha ciddi bir hastalığa karşı geliştirilen, Umwelt, Mitwelt ve Eigenwelt’i algılayışımı yıkan bir tepki. Yapmayı başardığım şey...”</p>

  <p>Janet Raimer, “Richard,” diyerek sözünü kesti. “Senin için çok üzülüyorum. Keşke yardım edebilsem.” Sesi birden titredi, ağlayacakmış gibiydi.</p>

  <p>Kongrosian, “Ah, kimin Umwelt’e, Mitwelt’e ve Eigenwelt’e ihtiyacı var? Boş ver Janet. Bu kadar duygusal olma. Tıpkı önceki gibi, gene çıkacağım buradan.” Ama aslında buna inanmıyordu. Bu kez farklıydı. Belli ki Janet da bunu hissetmişti. “Her neyse,” diye devam etti, “sanırım bu sırada Beyaz Saray yetenekleri için başka yerleri araştırman gerekiyor. Beni unutmak ve başka mecralara açılmak zorundasın. Eğer bunu da yapmayacaksa, bir yetenek avcısı ne işe yarar?”</p>

  <p>“Sanırım öyle,” dedi Janet.</p>

  <p>Oğlum, diye düşündü Kongrosian. Belki oğlum benim yerime çıkabilir. Bu ne tuhaf, ne tekinsiz bir fikirdi; bu fikri oğlunun aklına sokacağından korkarak hemen unuttu. Gerçekten, işte bu da ne kadar hasta olduğunun kanıtıydı. Sanki birilerinin ilgisini çekecekmiş gibi, cidden, Plautus’un çıkardığı yarı müzikal, zavallı sesler... oysa belki en geniş, olabilecek en açık görüşe göre bu sesler <i>etnik</i> sayılabilirdi.</p>

  <p>“Ortadan bu şekilde çekilişin bir trajedi,” dedi Janet Raimer. “Dediğin gibi, bu boşluğu dolduracak birini ya da bir şeyi bulmak benim işim, bunu olanaksız olduğunu bilsem bile. Yine de deneyeceğim. Teşekkür ederim Richard. Durumunu düşünürsek benimle konuşman çok nazikti. Şimdi kapatıyorum, sen de dinlen.”</p>

  <p>Kongrosian, “Sana kokumu bulaştırmamış olmayı umuyorum,” dedi ve telefonu kapadı.</p>

  <p>Dış dünyayla son bağlantım, diye düşündü. Bir daha asla telefonda konuşamayabilirim, dünyamın gitgide daraldığını hissediyorum. Tanrım, bu nerede sona erecek? Ama elektroşok işe yarayacak; bu küçülme süreci tersine dönecek ya da hiç olmazsa yavaşlayacak.</p>

  <p>Acaba Egon Superb’a ulaşmaya çalışsam mı, diye düşündü. McPhearson Yasasına karşın. Hiç umut yok; Superb artık yok, yasa onu ortadan kaldırdı, en azından söz konusu hastaları olduğunda. Egon Superb özünde bir birey olarak hâlâ var olabilir, ama “psikanalist” kategorisi sanki hiç var olmamış gibi silindi. Ama şimdi ona ihtiyacım var! Sadece bir kez daha onunla görüşebilsem; lanet olası A. G. Chemie ve o dev lobileri, o dev etkileri. Belki kokumu onlara bulaştırabilirim.</p>

  <p>Evet, onları arayacağım. Kongrosian karar verdi. Şu süper deterjan olasılığını sorup onlara kokuyu bulaştıracağım; bunu hak ediyorlar.</p>

  <p>Telefon rehberinden A. G. Chemie’nin körfez bölgesi şubesinin numarasına baktı, bulunca düşünce gücüyle numarayı tuşladı.</p>

  <p>Kongrosian telefonun bağlanmasını beklerken o yasayı geçirttiklerine pişman olacaklar diye düşündü.</p>

  <p>A. G. Chemie santrali yanıt verince, “Baş psiko-kimyager ile görüşmek istiyorum,” dedi.</p>

  <p>Hatta hiç bekletmeden, meşgul gibi görünen bir erkek sesi bağlandı, ekranın üzerine serdiği havlu Kongrosian’ın adamı görmesini engelledi ama sesi gençti, işinin uzmanı ve çok profesyonel çıkıyordu. “Burası Merkez B. Ben Merrill Judd. Kimsiniz ve niçin görüntü bölmesini kapadınız?” Psiko-kimyager rahatsız olmuşa benziyordu.</p>

  <p>Kongrosian, “Beni tanımıyorsunuz Bay Judd,” dedi. <i>Şimdi kokuyu onlara bulaştırma zamanı,</i> diye düşündü. Telefona yaklaşıp havluyu birden ekranın üzerinden çekti.</p>

  <p>“Richard Kongrosian,” dedi psiko-kimyager ona bakarak. “Sizi tanıyorum, en azından sanatınızı biliyorum.” Genç, işini bildiği belli, aptal gözükmeyen ve tamamen bölünmüş, şizoid kişilikli bir adamdı. “Sizinle tanışmak bir şeref. Sizin için ne yapabilirim?”</p>

  <p>“İğrenç Theodorus Nitz ter kokusu reklamı için bir panzehire ihtiyacım var,” dedi Kongrosian. “Bilirsiniz, ‘Özellikle sevdiklerimizle çok yakınlaştığımız zamanlar onları rahatsız etme tehlikesi büyür,’ diye başlayan reklam.” Reklamı düşünmekten bile nefret ediyordu; düşündüğü zaman kokusu güçleniyordu, sanki böyle bu mümkünmüş gibi. Sonra insanlarla teması özledi, dehşetle kıstırılmışlığını hissetti. “Sizi korkutuyor muyum?” diye sordu.</p>

  <p>A. G. Chemie görevlisi Kongrosian’ın bilge, profesyonel yoğunluğunu hesaba katarak, “Önemli değil. Doğal olarak, sizin içten kaynaklanan psikosomatik rahatsızlığınızla ilgili tartışmaları işittim Bay Kongrosian.”</p>

  <p>Kongrosian sert bir sesle, “Öyleyse, izninizle rahatsızlığımın <i>dışarıdan</i> kaynaklandığını belirteyim; bunu başlatan Nitz reklamıdır.” Yabancıların, hatta neredeyse tüm dünyanın psikolojik durumunun farkında olması ve bunun hakkında konuşuyor olmaları onu bunalttı.</p>

  <p>Judd, “Bunları hissetmeniz için Nitz reklamına önceden bir şey yerleştirilmiş olmalı,” dedi.</p>

  <p>Kongrosian, “Tam aksine,” dedi. “Aslına bakarsanız bu yüzden Nitz Ajansına milyonlarca dolarlık tazminat davası açacağım, yasal süreci başlatmaya hazırım. Ama konumuz bu değil. Ne yapabilirsin Judd? Kokuyu alıyorsun, değil mi? Aldığını kabul et, sonra terapi olanaklarını araştıralım. Bir psikanalistle, Dr. Egon Superb’la görüşüyordum ama karteliniz sayesinde artık o da yanımda değil.”</p>

  <p>“Hmm,” dedi Judd.</p>

  <p>“Yapabileceğin tek şey bu mu? Dinle, bu hastane odasından çıkmam olanaksız. İlk adım sizden gelmeli. Rica ediyorum. Çok kötü durumdayım. Eğer daha da kötüleşirsem...”</p>

  <p>“İsteğiniz çok şaşırtıcı,” dedi Judd. “Bunu biraz düşünmem gerek. Size hemen yanıt veremem, Bay Kongrosian. Nitz reklamından bulaşan bu koku ne zaman başladı?”</p>

  <p>“Yaklaşık bir ay önce.”</p>

  <p>“Peki, ondan önce?”</p>

  <p>“Belli belirsiz korkular. Kaygı. Çoğunlukla da depresyon. Bazı algı değişimleri de oluyordu ama başa çıkmayı başardım. Herhalde yavaş yavaş tüm melekelerimi kemiren, keskinliklerini körelten sinsi bir şizofreni süreciyle karşı karşıyayım.” Kongrosian’ın suratı asıldı.</p>

  <p>“Belki hastaneye gelebilirim.”</p>

  <p>“Ah,” dedi Kongrosian memnun olmuş gibi. Böylece kokuyu sana bulaştırmam daha kolay olur, dedi kendi kendine. Sen de kokuyu şirketine, Dr. Superb’i işinden eden zalim kartele taşıyacaksın. “Lütfen gelin,” dedi yüksek sesle. “Sizinle yüz yüze görüşmeyi çok isterim. Ne kadar çabuk gelirseniz o kadar iyi. Ama uyarıyorum: sonuçlarından ben sorumlu değilim. Risk tamamen size ait.”</p>

  <p>“Risk mi? Riski göze alıyorum. Bu öğleden sonra olur mu? Bir saat boşluğum var. Hangi hastanede olduğunuzu söyleyin, eğer bu bölgedeyse...” Judd kâğıt kalem arıyordu.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Jenner’a kısa sürede ulaştılar. Akşamüzeri şehir dışındaki helikopter alanına indiler; Kongrosian’ın yakındaki tepede bulunan evine arabayla gidecekleri için önlerinde daha uzun bir yol vardı.</p>

  <p>“Yani şimdi, adamın evinin oraya inemiyor muyuz?” dedi Molly. “Oraya”</p>

  <p>“Taksi çağırırız,” dedi Nat Flieger. “Bilirsin ya.”</p>

  <p>“Bilirim,” dedi Molly. “Taksilere dair birkaç şey okudum. Taksi şoförü daima bölgeyle ilgili, belki biraz merak uyandıran dedikoduları yapan yerli bir köylüdür.” Kitabını kapayıp ayağa kalktı. “Nat, belki merak ettiğin şeyi taksi şoföründen öğrenebilirsin. Hani Kongrosian’ın bodrumundaki şu gizli dehşeti.”</p>

  <p>Jim Planck kısık bir sesle, “Bayan Dondoldo...” dedi. Yüzünü buruşturdu. “Leo hakkında pek çok fikrim var ama yemin ederim...”</p>

  <p>“Bana katlanamıyorsun, ha?” diye sordu Molly kaşlarını kaldırarak. “Acaba neden Bay Planck, acaba neden?”</p>

  <p>“Yeter, kesin artık,” dedi Nat helikopterden eşyalarını nemli toprağa bırakırken. Yağmur kokan hava ağır ve yapış yapıştı; Nat içinden havaya, havanın <i>sağlıksızlığına</i> isyan etti. “Tam astımlılara göre,” dedi etrafa bakarak. Kongrosian, elbette onları karşılamaya gelmeyecekti; evini ve kendisini bulmak onların işiydi. Aslında Kongrosian onları kabul ederse şanslı sayılırlardı; Nat bütün bunların farkındaydı.</p>

  <p>Molly helikopterden dikkatle inerken (ayağında sandalet vardı), “Burası çok komik kokuyor,” dedi. Derin bir nefes aldı, açık renk penye bluzu genişledi. “Öf. Çürük sebzeler gibi.”</p>

  <p>“Hah, tam da öyle,” dedi Nat, Jim Planck’ın eşyalarını indirmesine yardım ederken.</p>

  <p>“Teşekkür ederim,” diye mırıldandı Jim. “Sanırım bitti, Nat. Burada ne kadar kalacağız?” Helikoptere binip hemen geri dönmek istiyor gibiydi; Nat adamın yüzündeki belirgin panik ifadesini gördü. Planck, “Bu bölge bana hep şeyi hatırlatır... hani çocuk kitaplarındaki üç inatçı keçi vardır ya. Bilirsin.” Sesi sinirden titriyordu. “Yani cüceler.”</p>

  <p>Molly ona bakıp tiz bir kahkaha attı.</p>

  <p>Yanlarına bir taksi geldi ama şoför yerli bir köylü değildi, yirmi yaşlarında otonomik, kendi kendine işleyen, sessiz bir sistemdi. Hemen kayıt cihazları ve kendi eşyalarını taksiye yüklediler, aracın içindeki bilgi deposundan gelen yol talimatıyla Richard Kongrosian’ın evine doğru yola çıktılar.</p>

  <p>Kasabanın eski moda evleri ve dükkânlarının önünden geçerken Molly, “Acaba burada eğlenmek için ne yapıyorlar?” dedi.</p>

  <p>Nat, “Belki helikopter sahasına uğrayıp ara sıra gelen yabancıları izliyorlardır,” dedi. Tıpkı bizim gibi, diye düşündü etrafta onlara bakan insanları görünce.</p>

  <p>Eğlence biziz, dedi kendi kendine. Belli ki başka şey yok; kasaba 1980’deki kargaşadan önceki günleri yaşıyor gibiydi; dükkânların renkli cam vitrinleri ve çizilmiş, uzun zamandır tamir edilmemiş plastik girişleri vardı. Devasa, bomboş, eski moda bir süpermarketin yanında boş bir park yeri vardı: artık var olmayan karadan yol alan araçlar için boş bir alan.</p>

  <p>Burada yaşayabilen bir adam için ortam bir tür intihar olmalı, diye düşündü Nat. Kongrosian’ın modern, geniş ve kalabalık Varşova’yı, dünya üzerindeki hareketlilik ve iletişimin en parlak merkezlerinden biri olan o şehri terk edip buraya, kasvetli, yağmurdan sırılsıklam, çürümekte olan bu kasabaya yerleşmesi ancak kurnaz bir kendi kendini yok etme içgüdüsünün oyunu olabilirdi. Ya da bir tür cezaydı. Neden, bu olabilir miydi? Tanrı bilir, kendi kendini cezalandırıyor olabilirdi, belki de bunun oğluyla, o farklı çocukla bir ilgisi vardı... Molly’nin dedikleri doğruysa elbette.</p>

  <p>Aklına Jim Planck’ın fıkrası geldi, şu psikokinetik Richard Kongrosian’ın bir kaza geçirip ellerinin çıkmasıyla ilgili olan. Ama Kongrosian’ın elleri <i>vardı</i>; sadece müzik yaparken onları işe katmıyordu. Elleri olmadan daha çok ton, daha keskin ritimler buluyor, şarkıyı daha çok parçaya ayırabiliyordu. Bedenin parçaları işin dışındaydı; sanatçının zihni doğruca piyanoya bağlanıyordu.</p>

  <p>Çürümekte olan bu sokaklarda yaşayan insanlar, aralarında kimin yaşadığını biliyorlar mıdır? diye merak etti Nat. Herhalde hayır. Büyük olasılıkla Kongrosian saklanıyordur, ailesiyle yaşıyor ve toplumu görmezden geliyordur. O bir münzevi, zaten burada kim münzevi olmaz ki? Eğer Kongrosian’ın burada olduğunu bilseler ondan kuşkulanırlardı; çünkü o bir sanatçı ve bir <i>Psi;</i> taşınması gereken çifte yük. Hiç kuşkusuz bu insanlarla bir araya geldiğinde (örneğin manavdan alışveriş yaparken) psikokinetik yeteneğini bir kenara bırakıp herkes gibi ellerini kullanıyordur. Tabii Kongrosian, Nat’in sandığından daha cesur değilse...</p>

  <p>Jim Planck, “Dünyaca ünlü bir sanatçı olursam, ilk yapacağım şey böyle geri kalmış bir yere taşınmak olacak.” Sesinde alay yüklüydü. “Bu ödülüm olacak.”</p>

  <p>“Evet,” dedi Nat, “birinin yeteneğinden faydalanabiliyor olmak güzeldir sanırım.” Dalgın bir ifadeyle konuşuyordu, tam karşıda bir kalabalık görünce dikkatini oraya yöneltti. Üniformalı askerler ve bayraklar... Gördüğü şeyin son zamanlarda her yerde, hatta Kuzey Kaliforniya’nın bu ıssız kasabasında bile karşılarına çıkan aşırı sağcıların, Eyüp’ün Oğulları denen neo-Nazilerin gösterisi olduğunu fark etti.</p>

  <p>Ama aslında Eyüp’ün Oğulları’nın kendilerini gösterecekleri yer tam burası değil miydi? Bu çürümüş yer yenilgi kokuyordu; burada yenilmişler, sistemde hiçbir rolü olmayan <i>Be</i>’ler yaşıyordu. Geçmişteki Naziler gibi Eyüp’ün Oğulları da hiçbir şeyin miras kalmadığı bu insanlardan, onların hayal kırıklığıyla besleniyordu. Böylece zamanın dışına düşmüş bu geri kalmış kasabalar, bu hareketin ilk beslenme bölgeleriydi... öyleyse burada buna tanık olmak Nat’i şaşırtmamalıydı.</p>

  <p>Ama bunlar Alman değildi, Amerikalıydı.</p>

  <p>Bu insanı ciddileştiren bir düşünceydi. Eyüp’ün Oğulları’nı Alman zihniyeti çılgınlığının hiç değişmeden devam eden bir uzantısı olarak görüp göz ardı edemezdi, çünkü bu fazla yalın, sıradan bir düşünce olurdu. Burada yürüyüş yapanlarla aynı ülkenin vatandaşıydı, onlarla hemşerilerdi. Aralarında kendisi de olabilirdi; EME’deki işini kaybedecek olsa ya da onu çökertecek, aşağılayacak toplumsal bir şey yaşasa...</p>

  <p>“Şunlara bak,” dedi Molly.</p>

  <p>“Bakıyorum,” diye yanıt verdi Nat.</p>

  <p>“ ‘Onların arasında ben de olabilirdim.’ diye düşünüyorsun, değil mi? Doğrusu sende inançlarını herkesin arasında savunacak yürek olduğunu sanmıyorum; hatta bir inancının olduğunu bile sanmıyorum. Bak. Bu Goltz.”</p>

  <p>Haklıydı. Lider Bertold Goltz bugün buradaydı. Adamın bir orada bir burada olması ne garipti; nerede ne zaman karşına çıkacağını bilemiyordun.</p>

  <p>Belki Goltz da, von Lessinger’in tekniğini kullanıyordu: Zamanda yolculuk tekniğini.</p>

  <p>Nat, bunun Goltz’a geçmişteki diğer karizmatik liderlerden farklı bir avantaj sağladığını düşündü, bu avantaj onu öyle ya da böyle ölümsüz kılıyordu. Geleneksel şekilde öldürülemezdi. Bu da hükümetin bu hareketi neden bastırmadığını açıklıyordu. Nicole’ün buna neden hoşgörüyle yaklaştığını merak etmişti. Hoş görüyordu, çünkü mecburdu.</p>

  <p>Teknik olarak Goltz öldürülebilirdi ama daha önceki bir Goltz geleceğe gidip onun yerine geçebilirdi. Goltz yaşlanmadan, değişmeden böyle yaşamaya devam edecek, bu hareket de sonunda başarıya ulaşacaktı; çünkü Adolf Hitler’in izinden gitmeyecek bir liderleri vardı: pareziye<a id="k8" href="../Text/DiPNOTLAR.xhtml#a8"><sup>[8]</sup></a> ya da onu yozlaştıracak başka bir hastalığa yakalanmayacaktı.</p>

  <p>Görüntüye dalmış olan Jim Planck mırıldandı: “Adi herif bayağı yakışıklıymış, değil mi?” O da etkilenmişe benziyordu. Adam sinema ya da televizyonda oyunculuk yapabilir, diye düşündü Nat. Kendisi olmaktansa onun gibi biri olmayı yeğlerdi. Goltz’un bir tarzı vardı. Uzun boyluydu ve yoğun hissedilen esrarengiz bir havası vardı... ancak Nat bunun gereğinden de ağır olduğunu fark etti. Goltz kırklarının ortasında gibi gözüküyordu ve yağlanmamanın, gençliğin kaslı yapısının onu ele geçirdiği belliydi. Yürürken terliyordu. Adamda sıradan <i>fiziksel </i>nitelikler vardı; hiç hayali ya da ruhani değildi, kaslarından fışkıran bir ruh yoktu sanki.</p>

  <p>Yürüyüşçüler dönüp taksiye yöneldiler.</p>

  <p>Taksi durdu.</p>

  <p>Molly iğneleyici bir sesle, “Makineleri bile emri altına alıyor. En azından yerel olanları,” dedi. Rahatsızlığı belli bir şekilde güldü.</p>

  <p>“Yollarından çekilsek iyi olur,” dedi Jim Planck. “Yoksa bizi Marslı karıncalar gibi ezecekler.” Taksinin ayarlarıyla oynamaya başladı. “Lanet olası düzenekler bozuk, hiçbir şey oynamıyor, ölü gibi.”</p>

  <p>“Korkudan ölmüştür,” dedi Molly.</p>

  <p>İlk sıradaki yürüyüşçülerin arasında Goltz da vardı, ortada dikiliyor, uçuşan, çok renkli bir bayrak taşıyordu. Goltz onları görünce bağırdı. Nat ne dediğini anlayamadı.</p>

  <p>“Önümüzden çekilin diyor,” dedi Molly. “Kongrosian’ın kayıt işinden vazgeçip Goltz’a mı katılsak? Şu örgüte girelim. Ne dersin Nat? Al sana bir şans. Zorla sokulduğuna yemin etsen başın ağrımaz.” Molly taksinin kapısını açıp yavaşça kaldırıma zıpladı. “Yirmi yıl önce modası geçmiş bir taksideki aptal bir kısa devre yüzünden hayatımdan olamam.”</p>

  <p>“Selam, güçlü lider,” diyen Jim Planck da kaldırıma, Molly’nin yanına sıçrayarak askerlerin yolundan çekildi; askerler artık yekvücut olmuş, öfkeyle bağırıp çağırıyor, ellerini kollarını savuruyorlardı.</p>

  <p>Nat, “Ben burada kalıyorum,” dedi. Kayıt cihazlarının ortasında oturuyordu, bir eli çok değerli Ampek F-a2’nin üzerindeydi, onu terk etmeye hiç niyeti yoktu, Bertold Goltz için bile.</p>

  <p>Caddede hızla yürüyen Goltz birden gülümsedi. Çok sempatik bir gülümsemeydi bu, sanki tüm siyasi hayallerinin ciddiyeti yanı sıra kalbinde hâlâ duygudaşlığa küçük bir yer varmış gibiydi.</p>

  <p>“Bir sorununuz mu var?” dedi Goltz, Nat’e. Liderleri dâhil olmak üzere ilk sıradaki yürüyüşçüler eski, hurda taksiye yaklaşmışlardı; grup ikiye ayrılıp yavaş yavaş, düzensiz bir şekilde geriledi. Ancak Goltz yerinde kaldı. Buruşuk, kırmızı bir mendil çıkarıp boynu ve alnındaki parlak teri sildi.</p>

  <p>“Yolunuz üzerinde durduğum için özür dilerim,” dedi Nat.</p>

  <p>“Lanet olsun,” dedi Goltz, “Seni bekliyordum.” Koyu renkli, zekice bakan parlak gözlerini dikkatle kaldırdı. “Nat Flieger, Tijuana’daki Electronic Musical Enterprise’ın Repertuar ve Sanatçılar bölümü başkanı. Bu çorak topraklara Richard Kongrosian’la kayıt yapmak için geldin... <i>ama Kongrosian’ın evinde olmadığını,</i> bilmiyorsun. Kongrosian şu an San Francisco’daki Franklin Aimes Nöropsikiyatri Hastanesi’nde.”</p>

  <p>“Tanrım,” dedi Nat şaşırarak.</p>

  <p>“Benimle kayıt yapsana,” dedi Goltz sevimli bir sesle.</p>

  <p>“Ne kaydedeceğiz?”</p>

  <p>“Ah, şöyle bir iki aşina slogan atar, bağırıp çağırabilirim. Yarım saat falan... küçük bir kaydı dolduracak kadar. Bugün ya da yarın yok satmayabilir ama yakın zamanda...” Goltz Nat’e göz kırptı.</p>

  <p>“Hayır, teşekkür ederim.”</p>

  <p>“Şu Ganymedeli yaratık, söylediklerim için fazla saf bir varlık mı dersin?” Artık gülümsemesindeki sıcaklık yoktu, gülümseme sanki dudaklarına yapışmış gibiydi.</p>

  <p>“Ben bir Yahudi’yim Bay Goltz. O yüzden neo-Nazilere iyi gözle bakmam çok zor.”</p>

  <p>Bir anlık sessizlikten sonra Goltz, “Ben de bir Yahudi’yim Bay Flieger,” dedi. “Ya da daha doğrusu İsrailliyim. İstersen araştır. Kayıtlarda var. Herhangi bir ciddi gazete ya da medya haber arşivinde bulabilirsin.”</p>

  <p>Nat bakakaldı.</p>

  <p>“Senin ve benim, bizim düşmanımız, der Alte sistemi,” dedi Goltz. “Nazi geçmişin gerçek varisleri onlar. Bunu bir düşün. Onlar ve karteller. A. G. Chemie, Karp and Sohnen Werke... bunu bilmiyor muydun? Nereye daldın Nat Flieger? Beni dinlemiyor musun?”</p>

  <p>Bir aradan sonra Nat, “Dinliyorum. Ama tam ikna olmadım,” dedi.</p>

  <p>“Öyleyse sana bir şey anlatayım,” dedi Goltz. “Nicole ve çevresindekiler, Mutter,<a id="k9" href="../Text/DiPNOTLAR.xhtml#a9"><sup>[9]</sup></a> von Lessinger’in zaman makinesini kullanarak Üçüncü Reich’la, Hermann Goering ile iletişime geçecekler. Bunu yakında yapacaklar. Bu seni şaşırttı mı?”</p>

  <p>“Ben de böyle bir dedikodu duymuştum.” Nat omuz silkti.</p>

  <p>“Sen bir <i>Ge</i> değilsin,” dedi Goltz. “Benim gibisin Flieger, ben ve halkım gibi. Sonsuza dek dışarıda kalacaksın. Bizim dedikodu bile duymamamız gerek. Bilgi sızıntısı olmamalı. Ama biz <i>Be</i>’ler konuşmayacağız, anlaştık mı? Şişko Hermann’ı geçmişten bugüne getirmek, sence de fazla ileri gitmek değil mi?” Nat’in yüzüne baktı, tepkisini bekliyordu.</p>

  <p>“Eğer bu doğruysa...”</p>

  <p>“Doğru, Flieger.” Goltz onaylayarak başını salladı.</p>

  <p>“O zaman bu, hareketinizi başka bir yere koyuyor.”</p>

  <p>“Haber halka duyurulduğunda bana gel, görüşelim. Doğru olduğunu öğrendiğinde yani. Tamam mı?”</p>

  <p>Nat hiçbir şey söylemedi. Adamın yoğun, karanlık bakışını fark etmedi.</p>

  <p>“Hoşça kal, Flieger,” dedi Goltz. Taksiye dayanmış bayrağını alıp yürüyenlerin yanına doğru hızla yürüdü.</p>
</body>
</html>