<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/BiNCOL.css" type="text/css" rel="stylesheet"/>
</head>
<body>
  <h1>. X .</h1>

  <p><span class="ilkharf"><b>U</b></span>fak tefek, cılız ama dimdik duran Çavuş seslendi: “Bayan Thibodeaux, karşınızda Reich Mareşali Bay Hermann Goering.”</p>

  <p>İri yarı, fazlasıyla togaya benzer beyaz bir kıyafet giymiş, elinde bir aslan yavrusu olan adam bir adım öne çıkıp Almanca, “Sizinle tanıştığıma memnun oldum Bayan Thibodeaux,” dedi.</p>

  <p>“Sayın Mareşal,” dedi Nicole, “şu an nerede olduğunuzu biliyor musunuz?”</p>

  <p>“Evet,” diyerek başını salladı Goering. Aslan yavrusuna ciddi bir tonla, “Sei ruhig<a id="k10" href="../Text/DiPNOTLAR.xhtml#a10"><sup>[10]</sup></a>, Marsi,” dedi. Başını okşayıp sakinleştirdi.</p>

  <p>Bertold Goltz olup biteni izliyordu. Kendi von Lessinger donanımıyla zamanda biraz ileri gitmişti; Nicole, Goering’in transferini ayarlarken sabırsızlanmıştı. İşte şimdi buradaydı; ya da daha doğrusu yedi saat sonra burada olacaktı.</p>

  <p>Von Lessinger donanımlarına sahip olunca, tüm NP korumalara karşın Beyaz Saray’a girmek kolaydı; Goltz sadece Beyaz Saray’ın var olmadığı zamana gitmiş sonra bu yakın geleceğe dönmüştü. Bunun gibi pek çok kez seyahat etmişti ve yine yapacaktı; bunu biliyordu, çünkü gelecekteki kendisiyle karşılaşmış, zaman yolculuğu yaptığını görmüştü. Bu karşılaşma hoşuna gitmişti; Nicole’ü rahatça inceleme fırsatının yanı sıra kendisinin geçmiş ve gelecekteki halini de görebilmişti... gelecek derken, <i>olasılık</i> dâhilinde elbette. Gerçeklikten çok olabilirlik. Önündeki manzara, <i>acabanın</i> gözlemiydi.</p>

  <p>Goltz, Nicole ve Goering’in bir anlaşma yapacaklarını fark etti. Önce 1941’den, sonra 1944’ten alınan Reich Mareşaline 1945’teki yıkılmış Almanya, Nazileri bekleyen son gösterilecekti, kendisini önce Nürnberg’de sanık sandalyesinde görecek, sonra bir kapsül içinde getirilen zehirle intihar edişini izleyecekti. Büyük olasılıkla sonuncusu onu en çok etkileyen şey olacaktı. Bir anlaşmaya oturmak zor olmayacaktı; ne de olsa Naziler anlaşma konusunda uzmandı.</p>

  <p>İkinci Dünya Savaşı’nda ortaya çıkan, geleceğin birkaç mucizevi silahı ve Barbarlar Çağı (on üç değil) Hitler’in söz verdiği gibi bin yıl sürecekti. Bir ölüm ışını, lazer çubuklar, 100 megatonluk hidrojen bombaları... Üçüncü Reich’ın silahlı kuvvetlerine epey bir katkı sağlayacaktı. Bir de tabii ki A-1 ve A-2, ya da müttefiklerin dediği gibi V-1 ve V-2. Artık Nazilerde A-3, A-4 ve hatta devamı da olacaktı, eğer gerekirse, sınır yoktu.</p>

  <p>Goltz kaşlarını çattı. Bunlara ek olarak diğer karamsar ve bulanık olasılıklar esrarlı bir karanlıkla birlikte etraflarını sardı. Tüm bu mümkün olmayan gelecekler ne içeriyordu? Tehlikeli (ve açıkça görünenden daha aydınlık) yol, mucizevi silahlarla döşenmişti.</p>

  <p>“Sen, oradaki,” dedi Beyaz Saray NP’lerinden biri; Goltz, Su Orkidesi odasının bir köşesinde yarı gizlenmiş dururken onu fark etmişlerdi. Koruma derhal bir silah çıkarıp nişan aldı.</p>

  <p>Thibodeaux, Goering ve dört askeri danışmanın toplantısı birdenbire sonlandı. Hepsi birden Goltz ve NP’ye döndüler.</p>

  <p>“Frau,” dedi Goltz, Goering’in tanışma üslubunu taklit ederek. Kendine güvenen bir tavırla bir adım öne çıktı; ne de olsa tüm bunların olacağını von Lessinger aletleriyle önceden görmüştü. “Benim kim olduğumu biliyorsunuz. Şenlikteki hayalet,” derken kıkırdıyordu.</p>

  <p>Ama tabii Beyaz Saray’da da von Lessinger aletlerinden vardı ve tıpkı Goltz gibi onlar da bunu önceden görmüşlerdi. Bu önceden görme, içinde kader unsurunu da barındırıyordu. Kader kaçınılmazdı; burada alternatif yollar olmazdı... kaldı ki Goltz de bunları istemezdi. Çok uzun zaman önce kendisinin bir geleceği olmadığını öğrenmişti.</p>

  <p>“Başka zaman Goltz,” dedi Nicole tiksintiyle.</p>

  <p>“Şimdi,” dedi Goltz ona doğru yürüyerek.</p>

  <p>NP, Nicole’e bakarak talimat bekliyordu, kafası karışmış gibiydi.</p>

  <p>Nicole rahatsız olmuş tavırla ellerini salladı.</p>

  <p>“Kim bu?” diye sordu Reich Mareşali, Goltz’a bakarak.</p>

  <p>Goltz yanıt verdi: “Sadece zavallı bir Yahudi. Nicole’ün söz vermiş olmasına karşın biraz önce burada olmadığını fark ettiğim Emil Stark gibi değil elbette. Pek çok zavallı Yahudi var, Mareşal. Hem sizin zamanınızda hem bizim. Hiçbir kültürel değerim ya da el koyabileceğiniz maddi varlığım yok; ne sanat eseri, ne de <i>Geld.</i><a id="k11" href="../Text/DiPNOTLAR.xhtml#a11"><sup>[11]</sup></a> Üzgünüm.” Konferans masasına oturup oradaki sürahiden bir bardak buz gibi su doldurdu.</p>

  <p>“Kucağınızdaki hayvan, Marsi, vahşi mi? <i>Ja oder nein</i>?”<a id="k12" href="../Text/DiPNOTLAR.xhtml#a12"><sup>[12]</sup></a></p>

  <p>“Hayır,” dedi Goering, hayvanı bir uzman gibi okşayarak. Otururken hayvanı masanın üzerine koymuştu; hayvan gözleri yarı açık, itaatkâr kıvrılıp yatmıştı.</p>

  <p>“Varlığım,” dedi Goltz, “Yahudi varlığım, burada istenmiyor. Emil Stark neden burada değil, merak ediyorum. Neden burada değil Nicole?” Nicole’e baktı. “Reich Mareşalini öfkelendirmekten mi korktun? İlginç... ne de olsa Himmler Macaristan’da, Eichmann kanalıyla Yahudilerle görüşmüştü. Hatta Reich Mareşalinin Luftwaffe’sinde Yahudi bir general vardı, General Milch. Değil mi Sayın Mareşal?” Goering’e döndü.</p>

  <p>Sinirlenmiş gözüken Goering, “Milch’i pek tanımıyorum; iyi bir adam, sadece bu kadarını söyleyebilirim,” dedi.</p>

  <p>“Bak işte,” dedi Bertold Goltz, Nicole’e, “Herr Goering <i>Juden</i><a id="k13" href="../Text/DiPNOTLAR.xhtml#a13"><sup>[13]</sup></a> ile görüşmelere alışık. Değil mi Herr Goering? Yanıt vermenize gerek yok; ben bizzat tanık oldum.”</p>

  <p>Goering ters ters Goltz’e baktı.</p>

  <p>“Ve şu anlaşma...”</p>

  <p>“Bertold,” Nicole öfkeyle araya girdi, “defol git buradan! Sokak dövüşçülerinin istedikleri gibi dolaşmalarına izin verdim, bu toplantıya burnunu sokarsan hepsini toplatırım. Buradaki amacımın ne olduğunu biliyorsun. Herkesten önce senin bunu onaylaman gerekir.”</p>

  <p>“Ama onaylamıyorum,” dedi Goltz.</p>

  <p>Ordu danışmanlarından biri araya girdi: “Neden onaylamıyorsun?”</p>

  <p>“Çünkü,” dedi Goltz, “Naziler sizin yardımınızla İkinci Dünya Savaşını kazansalar da <i>Yahudileri katledecekler.</i> Üstelik sadece Avrupa ve Beyaz Rusya’dakileri değil, İngiltere, Amerika Birleşik Devletleri ve Güney Amerika’dakileri de.” Çok sakin konuşuyordu. Ne de olsa bu çok sayıdaki korkunç alternatif geleceği von Lessinger donanımıyla gözlemlemişti. “Hatırlarsanız Dünya Yahudilerini yok etmek, Nazilerin amaçlarıydı, savaşırken uğraştıkları bir şey değil.”</p>

  <p>Bir sessizlik oldu.</p>

  <p>Nicole NP’ye, “Yakala onu,” diye emretti.</p>

  <p>NP nişan alıp Goltz’a ateş etti.</p>

  <p>Goltz zamanlamasını çok iyi hesaplamıştı, silah ateş alır almaz von Lessinger aletine ulaştı. İçindeki tüm katılımcılarla beraber sahne yok olmuştu. Goltz aynı odada, Su Orkidesi’ndeydi fakat içindekiler gitmişti. Yine aynı odada, geleceğin kolay ele geçmeyen hayaletlerinin tam ortasındaydı.</p>

  <p>Düzensiz bir sırayla, psikokinetik Richard Kongrosian’ı önce arınma ayinlerinde sonra Wilder Pembroke ile birlikte değişik pozisyonlarda gördü; NP müdürü bir şey yapmıştı ama Goltz ne olduğunu anlayamadı. Kendini, önce büyük bir otorite sahibi olarak, hemen ardından betimlenemez biçimde ölmüş olarak gördü. Nicole de bu geçitte yer alıyordu, kavrayamadığı pek çok yeni şekilde, değişmiş halde gözünün önünden geçti. Gelecekte ölüm her yerde gibiydi, herkesi bekleyen bir akıbet gibi gözüküyordu. Bu ne anlama geliyordu? Bir sanrı mıydı?</p>

  <p>Kesinliğin çöküşü onu doğruca Richard Kongrosian’a götürdü. Bu, psikokinetik gücün, parapsikolojik yeteneğin ürettiği geleceğin çarpıklığının bir etkisiydi.</p>

  <p>Ya Kongrosian biliyorsa, diye düşündü Goltz. Sahibinin bile var olduğunun bilmediği, böylesi bir güç. Kendi ruhsal hastalığının pençesinde kıvranan Kongrosian fiilen müdahale edemese de hâlâ etkiliydi, hâlâ yarınlarda bir hayal gibi dolaşıyordu. Bunun içine bir girebilsem, diye düşündü Goltz. Bizler için en büyük gizem olan ve olmaya devam edecek bu adam... sonra bunu ele geçirirdim. Gelecek bundan sonra şekilsiz gölgelerden, sıradan bir aklın (en azından benim aklımın) asla çözemeyeceği şekillerde birbirine girmiş varlıklardan ibaret olmayacak.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Richard Kongrosian, Franklin Aimes Nöropsikiyatri Hastanesi’ndeki odasından seslendi: “Şu anda tamamen görünmezim.” Kolunu kaldırmış ve hiçbir şey görememişti. “Başladı,” diye ekledi. Kendi sesini işitmiyordu, sesi de işitilmez olmuştu. “Ne yapacağım şimdi?” Odasındaki dört duvara soruyordu.</p>

  <p>Yanıt yoktu. Kongrosian yapayalnızdı, yaşamla artık hiçbir bağlantısı yoktu.</p>

  <p>Buradan çıkmam gerek, diye düşündü. Yardım bulmalıyım; buranın bana hiç yararı yok, hastalık sürecini izleyemediler.</p>

  <p><i>Jenner’a döneceğim.</i> Oğlumu göreceğim.</p>

  <p>Dr. Superb’i ya da kimyasal kökenli başka bir doktoru aramanın hiçbir anlamı yoktu. Tedavi arama süreci bitmişti. Şimdi yeni bir süreç başlıyordu. Peki, bu hangi süreçti? Henüz bilmiyordu. Fakat zamanla öğrenecekti. O süre boyunca yaşayacağını varsaymıştı. Peki, çoktan ölmüşse tüm bunları nasıl yapacaktı?</p>

  <p>Tamam, işte bu, dedi kendi kendine. Öldüm. Fakat hâlâ hayattayım.</p>

  <p>Bir gizemdi. Anlamıyordu.</p>

  <p>Belki de aramam gereken şey yeniden doğuştur, diye düşündü.</p>

  <p>Hiç çaba sarf etmeden (nasıl olsa kimse onu görmüyordu) odasından çıktı, koridordan merdivene, merdivenden Franklin Aimes’in dış kapısına yürüdü. Şu anda hiç bilmediği bir caddenin kaldırımında yürüyordu; burası, etrafı çoğu Üçüncü Dünya Savaşı’ndan önce inşa edilmiş devasa belediye binalarıyla çevrili, San Francisco’nun dağlık bölgelerinden biriydi.</p>

  <p>Çimento kaldırımın çatlaklarına basmayarak, en azından şimdi, uyandığında o berbat kokuyu bırakma olasılığını yok etmiş oluyordu.</p>

  <p>İyileşiyor olmalıyım, diye düşündü. Hiç olmazsa korkunç kokumu dengeleyecek geçici bir arınma süreci buldum. Hâlâ görünmez olduğu gerçeğini saymazsak eğer...</p>

  <p>Bu şekilde nasıl piyano çalacağım? diye sordu kendi kendine. Bu apaçık olarak, kariyerimin sonu demek.</p>

  <p>Sonra birden aklına A. G. Chemie’deki kimyager Merrill Judd geldi. Judd bana yardım edecekti; görünmezliğin dehşetiyle bunu tamamen unutmuşum.</p>

  <p>A. G. Chemie’ye bir taksiyle gidebilirim.</p>

  <p>Sanırım taksiyle gitmek zorundayım. Çünkü diğer toplu taşıma araçlarına binemem, bu başkalarına saygısızlık olur.</p>

  <p>Judd’a bayağı sıkı bir iş verdim, diye düşündü. Adam korkunç kokumu yok etmeye çalışmakla kalmayıp beni tekrar görünür yapmak da zorunda. Kongrosian’ın umutları azalıyordu. Bunu yapamayacaklar, diye düşündü. Bu çok, çok ümitsiz bir durum. Yeniden doğuşa çabalasam iyi olacak. Judd’ı gördüğümde A. G. Chemie’nin bana bu konuda nasıl yardım edebileceğini soracağım. Ne de olsa onlar, Karp’la birlikte, tüm AABD’de en güçlü ekonomik yapı. Daha büyük ekonomik gücü olan bir firma bulmak için Sovyetler’e gitmem gerekecek.</p>

  <p>A. G. Chemie kimyasal tedavisiyle çok gurur duyuyor, bakalım yeniden doğuş sağlayabilen bir ilaçları var mıymış?</p>

  <p>Kaldırımda bunları düşünerek tek başına yürürken birden yoluna çıkan bir şey fark etti. Basık, tabağa benzeyen, turuncu üzerine siyah benekli, antenleri sallanan bir hayvandı bu. Birden aklına yeni bir fikir geldi.</p>

  <p>“Yeniden doğuş... evet, yeni bir hayat. Baştan başlamak, bambaşka bir dünyada.”</p>

  <p>Mars!</p>

  <p>Kongrosian durup, “Haklısın,” dedi. Kaldırımda önünde duran şey, Papoola’ydı. Etrafa bakındığında hurda dükkânının çok uzakta olmadığını gördü, araçlar güneş ışığında pırıl pırıl parlıyorlardı. Tam ortada, küçük ofiste dükkânın işletmecisini görünce yavaş adımlarla ona yaklaşmaya başladı. Papoola da onu takip ediyor, hatta takip ederken onunla konuşuyordu.</p>

  <p>“A. G. Chemie’yi boş ver... onların sana hiçbir faydası olmaz.”</p>

  <p>Doğru, diye düşündü Kongrosian. Bunun için gerçekten çok geç. Judd hemen bir şey bulup onu arasaydı her şey çok farklı olurdu. Ama artık...</p>

  <p>Sonra bir şey fark etti. Papoola onu görebiliyordu. Ya da en azından üstün bir duyuya sahip bir organı herhangi bir boyutta onu hissedebiliyordu. Ve... kokusuna da tepki vermemişti.</p>

  <p>“Hiç değil,” dedi Papoola. “Bence harika kokuyorsun. Hiç şikâyetçi değilim.”</p>

  <p>Kongrosian durup, “Mars’ta da böyle mi olacak? Beni görecekler ya da en azından hissedecekler ve benden rahatsız olmayacaklar mı?”</p>

  <p>“Mars’ta Theodorus Nitz reklamları yoktur.” Papoola’nın düşünceleri zihnine girerek zaten istekli aklını karara yönlendiriyordu. “Bunu orada yavaş yavaş atlatacaksın. O saf, bakir ortamda. Ofise gir ve satış temsilcimiz Bay Miller’la görüş. O sana hizmet etmeye hazır. O sana hizmet etmek için var.”</p>

  <p>“Tamam,” dedi Kongrosian ve ofisin kapısını açtı. İleride başka bir müşteri vardı; satıcı sözleşmeyi dolduruyordu. İnce, uzun boylu, kel müşteri huzursuz ve rahatsız gözüküyordu; Kongrosian’a bakıp bir adım geri çekildi.</p>

  <p>Koku onu rahatsız etmişti.</p>

  <p>“Affedersiniz,” diye mırıldandı Kongrosian utanan bir sesle.</p>

  <p>“Evet, Bay Strikerock, şuraya bir imza atarsanız...” Satıcı formu ters çevirip müşteriye bir dolma kalem uzattı.</p>

  <p>Müşteri kramp girmiş gibi bir hareketle imzalayıp geri çekildi, belirgin şekilde titriyordu.</p>

  <p>“Bu büyük bir an,” dedi Kongrosian’a. “Bunu yapmaya karar verdiğiniz an yani. Kendi başıma asla cesaret edemezdim ama psikiyatristim bunu önerdi. Benim için en iyi çözüm olacağını söyledi.”</p>

  <p>“Psikiyatristiniz kim?” dedi Kongrosian, konu doğal olarak ilgisini çekmişti.</p>

  <p>“Sadece bir tane var. Bu günlerde yani. Dr. Egon Superb.”</p>

  <p>“O benim de doktorum,” dedi Kongrosian heyecanla. “Çok iyi bir adamdır, az önce onunla konuşuyordum.”</p>

  <p>Müşteri, Kongrosian’ın yüzüne dikkatle baktı. Sonra yavaşça, kıvranarak, “Siz telefondaki kişisiniz. Dr. Superb’i aramıştınız; ben de o sırada ofisteydim,” dedi.</p>

  <p>Hurda dükkânının satıcısı araya girdi: “Bay Strikerock, benimle dışarı gelirseniz kullanma talimatlarını gösteririm, sadece güvenlik açısından. Ayrıca istediğiniz aracı seçebilirsiniz.” Kongrosian’a döndü: “Size de yardımcı olacağım. Biraz beklerseniz.”</p>

  <p>Kongrosian kekeleyerek, “Be... beni görebiliyor musunuz?” diyebildi.</p>

  <p>Satıcı, “Ben herkesi görebilirim,” dedi. “Eğer zaman verilirse.” Sonra Strikerock’la birlikte dışarı çıktılar.</p>

  <p>“Sakin ol,” dedi Papoola Kongrosian’ın zihninde, ona eşlik etmesi için özellikle ofiste bırakılmıştı. “Her şey yolunda. Bay Miller şimdi sana yardımcı olacaaak, birazdaaan.” Şarkı söyleyerek onu hâkimiyeti altına alıyordu. “Her şey yolundaaa.”</p>

  <p>Bay Strikerock birden ofise döndü. Kongrosian’a baktı: “Şimdi kim olduğunu hatırladım! Sen şu Beyaz Saray’da Nicole’ün karşısında piyano çalan konser piyanistisin, Richard Kongrosian.”</p>

  <p>“Evet,” dedi Kongrosian, fark edilmek hoşuna gitmişti. Güvenlik açısından, Strikerock’tan bir adım kadar uzaklaştı, onu rahatsız etmek istemiyordu. “Beni,” dedi, “görebiliyor olmanıza çok şaşırdım, az zaman önce görünmez olmuştum... aslına bakarsanız Egon Superb’la tam bunu konuşuyordum. Şu anda yeniden doğuşu arıyorum. Bu nedenle göç edeceğim, Dünya üzerinde hiçbir ümidim yok.”</p>

  <p>Strikerock başını sallayarak, “Nasıl olduğunu bilirim,” dedi. “Ben de az önce işimden ayrıldım, artık hiç kimseyle bir bağlantım yok, ne kardeşimle ne de...” Durdu, yüzü kararmıştı. “Kimseyle. Tek başıma gidiyorum.”</p>

  <p>Kongrosian, “Neden birlikte gitmiyoruz? Yoksa kokum sizi rahatsız mı ediyor?” diye sordu.</p>

  <p>Strikerock ne dediğini anlamışa benzemiyordu. “Birlikte gitmek mi? Yani arazi satışlarına birlikte mi gireceğiz?”</p>

  <p>“Çok param var,” dedi Kongrosian, “konser gelirlerimden, ikimizi de geçindirebilirim.” Para gerçekten endişelendiği en son şeydi. Hatta belki işinden yeni ayrılmış olan bu Bay Strikerock’a yardımcı olabilirdi.</p>

  <p>“Belki bir şeyler yapabiliriz,” dedi Strikerock düşünceli bir sesle, başını yukarı aşağı sallıyordu. “Mars’ta yapayalnız olacağız; simulakralardan başka komşumuz da olmayacak. Bugüne dek onlardan ömrüm boyunca yetecek kadar gördüm.”</p>

  <p>Ofiste bir tartışma çıktığını gören Bay Miller içeri girdi.</p>

  <p>Strikerock ona dönüp, “Bizim tek bir araca ihtiyacımız var,” dedi. “Kongrosian ve ben birlikte gidiyoruz, ortak olarak.”</p>

  <p>Bay Miller düşünceli bir tavırla omuz silkerek “O zaman size daha büyük, iki kişilik bir model göstereyim,” dedi. “Bir aile modeli.” Ofisin kapısını açık bıraktı, Kongrosian ile Chic Strikerock dışarı çıktılar. “İkiniz tanışıyor muydunuz?” diye sordu.</p>

  <p>“Hayır, daha önce tanışmamıştık,” dedi Strikerock. “Ama ikimizin de sorunu aynı; burada, Dünya üzerinde görünmeziz. Böyle ifade edebiliriz.”</p>

  <p>“Evet, doğru,” diye araya girdi Kongrosian. “İnsanların gözünde tamamen görünmez oldum, görünen o ki göç etmenin zamanı gelmiş.”</p>

  <p>“Eğer durum buysa, bence de,” dedi Bay Miller iğneleyici bir sesle.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Telefondaki adam, “Adım Merrill Judd, A. G. Chemie’den arıyorum. Rahatsız ettiğim için özür dilerim,” dedi.</p>

  <p>“Devam edin,” dedi Janet Raimer küçük, sistemli ve isteğine göre düzenlenmiş masasına oturarak. Sekreterine başını sallayınca ofis kapısı kapandı, Beyaz Saray koridorunun tüm gürültüsü bir anda kesiliverdi. “Konunun Richard Kongrosian ile ilgili olduğunu söylemişsiniz.”</p>

  <p>“Evet, öyle.” Merrill Judd’ın ekrandaki minyatür başı onayladı. “Beyaz Saray ile Kongrosian’ın yakın ilişkisi nedeniyle sizinle görüşmeyi düşündüm. Yarım saat kadar önce Kongrosian’ı Franklin Aimes Hastanesi’nde ziyarete gittiğimi bilmek istersiniz diye düşündüm. Fakat orada değildi. Çalışanlar da nerede olduğunu bilmiyorlardı.”</p>

  <p>“Anlıyorum,” dedi Janet Raimer.</p>

  <p>“Çok hasta olduğu ortada. Bana söylediklerinden anladığım kadarıyla...”</p>

  <p>“Evet,” dedi Janet. “Çok hasta. Bize verebileceğiniz başka bilgi var mı? Yoksa hemen bu işle ilgilenmem gerek.”</p>

  <p>A. G. Chemie psiko-kimyagerinin vereceği başka bilgi yoktu. Judd telefonu kapayınca Janet iç hattı çevirerek çok sayıda Beyaz Saray yetkilisine ulaşmaya çalıştı, sonunda sözümona üstlerinden biri olan Harold Slezak’a ulaşabildi.</p>

  <p>“Kongrosian hastaneyi terk edip kaybolmuş. Tanrı bilir nereye gitti, belki Jenner’a gitmiştir; oraya bakmamız gerek. Açık konuşmak gerekirse işin içine NP’nin de girmesi gerek, Kongrosian hayati bir sorun.”</p>

  <p>“<i>Hayati</i> mi?” diye yineledi Slezak burnunu çekerek. “Bence onu severiz demeliyiz. Onsuz olmamayı tercih ederiz de diyebiliriz. Polisi işin içine sokmak için Nicole’ün emrini talep edeceğim, bu konuda sanırım haklısın.” Slezak hiç hoş olmayan bir tavırla telefonu kapadı. Janet hatta kalmıştı.</p>

  <p>Yapabileceği her şeyi yapmıştı, iş artık Janet’tan çıkmıştı.</p>

  <p>Biraz sonra elinde defteriyle bir NP odasındaydı. Wilder Pembroke (Pembroke daha alt mevkilerde çalışırken çok kez karşılaşmışlardı) karşısına oturup not almaya başladı. “Franklin Aimes’e baktırdım.” NP müdürü düşünceli düşünceli Janet’a bakıyordu. “Görülüyor ki Kongrosian Dr. Egon Superb’i aramış, kim olduğunu biliyorsunuz, kalan son psikanalist. Ondan sonra nerdeyse hiç ipucu bırakmamış. Kongrosian Superb’la görüşüyor muydu, biliyor musunuz?”</p>

  <p>“Evet, doğal olarak,” dedi Janet. “Bir süre görüşmüştü.”</p>

  <p>“Sizce nereye gitmiş olabilir?”</p>

  <p>“Jenner dışında...”</p>

  <p>“Orada değil. Şu anda o bölgede bir adamımız var.”</p>

  <p>“O zaman bilmiyorum. Superb’a sorun.”</p>

  <p>“Onu da yapıyoruz,” dedi Pembroke.</p>

  <p>Janet güldü. “Belki Bertold Goltz’a katılmıştır.”</p>

  <p>Bunu hiç komik bulmayan NP müdürü ifadesiz suratıyla sert sert bakarak, “Ona da bakacağız elbette,” dedi. “Ayrıca şu Loony Luke dükkânlarından birine girmiş olma olasılığı da var, şu geceleri yer değiştiren hurda dükkânları. Her zaman en uygun zaman ve yerde olmak gibi bir özellikleri var. Bunu nasıl başarıyorlar Tanrı bilir ama bir şekilde yapıyorlar işte. Bütün bu olasılıklar arasında...” Pembroke yarı yarıya kendi kendine konuşuyordu, öfkeli gibiydi, “bence bu en kötü olasılık.”</p>

  <p>“Kongrosian asla Mars’a gitmez,” dedi Janet. “Onun yeteneklerine göre bir yer değil, orada konser piyanistine ihtiyaç yok. Tüm o sıradışı, sanatçı görünüşünün altında Kongrosian son derece akıllı biridir. Bunu mutlaka biliyordur.”</p>

  <p>“Belki piyano çalmayı daha iyi bir şey için bırakmıştır,” dedi Pembroke.</p>

  <p>“Acaba bir psikokinetikten nasıl bir çiftçi olur?”</p>

  <p>Pembroke, “Belki Kongrosian’ın da şu an merak ettiği budur,” dedi.</p>

  <p>“Karısı ve oğlunu da almak isteyeceğini düşünüyorum.”</p>

  <p>“Belki istemez. Belki tüm mesele budur. Oğlanı gördünüz mü? Çocuğunu? Jenner bölgesini ve orada neler olduğunu biliyor musunuz?”</p>

  <p>“Evet,” dedi Janet kısaca.</p>

  <p>“O zaman anlıyorsunuzdur.”</p>

  <p>İkisi de sessiz kaldı.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>NP’ler ofise daldıklarında Ian Duncan, Dr. Egon Superb’in karşısındaki o rahat deri koltukta oturuyordu.</p>

  <p>Genç, sivri çeneli NP lideri Dr. Superb’a kimliğini gösterirken, “Terapinize daha sonra devam etmek zorundasınız,” dedi. “Richard Kongrosian Franklin Aimes’den kaçtı, onu arıyoruz. Sizinle iletişim kurdu mu?”</p>

  <p>“Hastaneden ayrıldıktan sonra hayır,” dedi Superb. “Beni daha önce henüz...”</p>

  <p>“Onu biliyoruz.” NP Superb’a baktı. “Sizce Kongrosian’ın Eyüp’ün Oğulları’na katılmış olma olasılığı nedir?”</p>

  <p>“Hiç,” dedi Superb tek kelimeyle.</p>

  <p>“Pekâlâ.” NP not aldı. “Peki, sizce Loony Luke’lardan birine gitmesi olasılığı var mı? Bir araçla göç etmiş ya da edecek olabilir mi?”</p>

  <p>Superb uzun süre sessiz kaldıktan sonra yanıtladı: “Bence bu çok yüksek bir olasılık. Daimi yalnızlığa ihtiyaç duyuyor, bunun da peşinde.”</p>

  <p>NP lideri defterini kapatıp ekibine döndü, “Tamam öyleyse. Bütün dükkânlar kapatılacak,” dedi. Taşınabilir iletişim düzeneğine konuştu: “Dr. Superb göç seçeneğinin Eyüp’ün Oğulları’ndan daha ağır bastığını düşünüyor. Onu dinlememizde yarar var, doktor söylediklerinden emin görünüyor. San Francisco bölgesini kontrol edin, oraya bir dükkân inmiş mi, araştırın. Teşekkürler.” Aleti kapattı, sonra Superb’a döndü: “Yardımınız için çok teşekkürler. Sizi ararsa lütfen bize bildirin.” Kartını Dr. Superb’in masasına bıraktı.</p>

  <p>“Ona sert davranmayın,” dedi Superb. “Bulursanız yani. O çok, çok hasta.”</p>

  <p>NP ona bakıp belli belirsiz gülümsedi, sonra tüm ekip ofisi terk etti, kapı arkalarından kapandı. Ian Duncan ve Dr. Superb yine baş başaydılar.</p>

  <p>Ian Duncan tuhaf, kısık bir sesle, “Sizinle daha sonra görüşsem iyi olacak,” dedi. Rahatsız hareketlerle ayağa kalktı. “Hoşça kalın.”</p>

  <p>“Sorun nedir?” dedi Dr. Superb ayağa kalkarak.</p>

  <p>“<i>Gitmem gerek.</i>” Ian Duncan kapıya koştu, dışarı çıkıp kayboldu; kapı gürültüyle kapandı.</p>

  <p>Ne garip, diye düşündü Dr. Superb. Adamın (Duncan mıydı adı) sorununu bana açma fırsatı olmadı. NP’lerin gelişi acaba onu neden bu kadar rahatsız etti?</p>

  <p>Düşündü ama yanıt bulamadı. Yerine oturup Amanda Conners’a sıradaki hastayı göndermesini söyledi. Büyük bekleme odası hasta doluydu, erkekler (ve kadınların da pek çoğu) gizlice Amanda’nın her yaptığını izliyorlardı.</p>

  <p>“Peki, doktor,” dedi Amanda’nın tatlı sesi, Dr. Superb’i neşelendirerek.</p>

  <div>
    <br/>
  </div>

<p class="p1" style="text-align: center;">***</p>

  <div>
    <br/>
  </div>

  <p>Ian Duncan doktorun ofisinden çıkar çıkmaz deliler gibi taksi aradı. Al burada, San Francisco’daydı, biliyordu. Ona Üç Numaralı Dükkân’ın ineceği yerlerin sıralı listesini vermişti. Onu yakalayacaklardı. Bu da Duncan Miller ile Klasik Jug’ın sonu demekti.</p>

  <p>Parlak, modern bir taksi ona seslendi: “Yardımcı olabilir miyim dostum?”</p>

  <p>“Evet,” dedi Duncan, araca binmek için trafiğe daldı.</p>

  <p>Taksi yüklediği istikamete fırlarken bu bana biraz zaman kazandırır, diye düşünüyordu. Ama onlar daha önce varırlar. Varırlar mı acaba? Polis tüm şehri, sokak sokak taramak durumundaydı; fakat o nereye gittiğini, Üç Numaralı Dükkân’ın tam olarak nerede olduğunu biliyordu. Bu yüzden küçük de olsa bir şansı vardı.</p>

  <p><i>Al, eğer seni yakalarlarsa, bu benim de sonum olur</i>, diye geçirdi içinden. Tek başıma devam edemem. Ya Goltz’a katılırım ya da ölürüm, o kadar kötü bir şey olur. Ne olduğuysa hiç fark etmez.</p>

  <p>Taksi cadde boyunca Loony Luke’un Üç Numaralı Dükkân’ına doğru hızla gidiyordu.</p>
</body>
</html>