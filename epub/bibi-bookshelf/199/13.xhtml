<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">13.</p>
   <p>Kalabalık adeta kükrüyordu. Tarihi günün öğleden sonrası, caddeyi dolduran kalabalık, küçük bir platformun üzerine çıkmış konuşan adamı alkışlıyordu. Kalabalığın gerisinde Frankfurt’un kalıntıları görünüyordu.</p>

  <p>Jones haykırdı.</p>

  <p>— Dostlarım! Beni susturmak istiyorlar. Fakat artık gevşediler. Parazitler gibi masalarının arkasında oturmuş dünyayı yönetmeye çalışıyorlar. Sırtımızdan geçiniyorlar. Fakat onların zevklerine son vereceğiz. Bunu bir yıl öncesinden gördüm.</p>

  <p>Kalabalıktan haykırışlar yükseldi.</p>

  <p>Jones konuşmasına devam etti.</p>

  <p>— Darbeyi indirmeliyiz! Dünyanın ötesine, ölü sistemin ötesine geçmeliyiz. Hedefimiz orası! İnsanlık geleceğini inkâr edemez. Bizi hiç bir şey durduramayacak. Bizi kimse engelleyemeyecek.</p>

  <p>Jones, konuşmasına kesiksiz devam ediyordu. Ve bir yerde, dinleyicilerin gerisinde, polisten seçilme bir suikastçı sessizce bekliyordu.</p>

  <p>Savaşta askerdi. Keskin nişancılığından ötürü bir bavul dolusu madalya kazanmıştı. Savaşın sonlarına doğru profesyonel bir katil olmuştu. Attığı hedefi ancak milyonda bir vuramazdı.</p>

  <p>Jones’un söylev verdiği gün, İspanya’nın Manresa’daki çalışma kampından arabayla getirtilmiş ve Frankfurt’a getirilmişti. Pratt’ın yol boyunca bütün düşüncesi, adamı nasıl öldüreceği üzerineydi. Arabadan tenha bir yerde indi. Frankfurt’un yeniden inşa edilmemiş bölgesindeki bomba çukurlarından birine girdi, sırtını toprak duvara dayayarak beraberinde getirmiş olduğu yemeğini yedi. Sonra ağzını elinin tersiyle silip tüfeğini aldı ve şehre doğru yürümeye başladı.</p>

  <p>Saat henüz bir buçuk olduğu için vakti boldu. Yol boyunca, Jones’un konuşmasını dinlemek üzere toplantı yerine akın eden kalabalık halk kütlesiyle karşılaşıyordu. Pratt da onların arasına katıldı. Tüfeğini korkusuzca elinde taşıyor, gizlemek lüzumunu duymuyordu. Tüfeği savaştan kalmaydı ve bütün işlerini bu tüfekle görmüştü. Göğsündeki madalyalar ona tüfek taşımak yetkisini veriyordu.</p>

  <p>Konuşmayla ilgili değildi. Heyecanlı sözlere aldırmayacak kadar pratik bir adamdı. Jones, kollarını sallayarak heyecanlı heyecanlı konuşurken Pratt, çevrede dolaşıyor ve yürüyüşün hangi yönde yapılacağını kestirmeye çalışıyordu.</p>

  <p>Frankfurt’un bu bölgesi hâlâ harabe halindeydi. Bu bölgede yaşayanlar oluklu saçtan yapılmış portatif barakalarda oturuyorlardı. Jones’un söylevi biter bitmez örgüt isçileri küçük gruplar halinde toplanmaya başladılar. Elinde tüfekle bekleyen Pratt, onların her hareketini ilgiyle izliyordu.</p>

  <p>Kalabalık tek bir kütle halini alıyordu. Herkesin sırtında üniforma vardı. Üniforması olmayanlar kollarına bant takmıştı. Şehre doğru giden tek yol, savaş süresince sağlam kalmış olan ana yoldu.</p>

  <p>Polis, karayolunda ki trafiği kesinlikle önlemişti. Kalpaklı polisler yol boyunca dolaşıyor ve yola girmek isteyenleri geri çeviriyordu. Ellerinde fotoğraf makinesi olan gazeteciler durmadan resim çekiyorlardı. Kalabalığın ön saflarını organizatörler almıştı.</p>

  <p>Gürültü kulakları sağır edecek kadar fazlaydı. Her yerde ikişer, yada üçer kişilik gruplar halinde kalkaplı, makineli tüfekli polisler vardı. Silahsız bir polis bile görmek mümkün değildi. Kahverengi üniformalarıyla dehşet saçan bir halleri vardı. Gazeteciler önlerine gelen her şeyin resmini çekiyorlardı.</p>

  <p>Pratt, dikkatle ilerledi. Kalabalık arasından sıyrılarak çıktı. Bir dakika sonra ana polis barikatının önünde duruyordu. Üniformalı polisler ifadesiz gözlerle Pratt’ı süzüyorlardı. Hiç biri Pratt’ın kimliğini bilmiyordu. İçlerinden iri yarı, yuvarlak yüzlü bir polis Pratt’a doğru yürüdü ve yürürken makineli tüfeğini doğrulttu.</p>

  <p>— Diğer tarafa geç! diye haykırdı. Kara yolundan çık!</p>

  <p>Polis, yolun iki yanına kordon çekerek yürüyüşün bir hat üzerinde yapılmasını sağlamak istiyordu. Çünkü, yürüyüşün istenilen yönde gelişmesini istiyorlardı.</p>

  <p>İri yarı polis öfkeyle haykırdı.</p>

  <p>— Hay Allahın cezası be! Sana buradan basmanı söylemiştim! Gebermek için acele mi ediyorsun?</p>

  <p>— McHaffie nerede?</p>

  <p>— Sen kimsin?</p>

  <p>Pratt, buradaki polisleri yöneten Polis binbaşısı McHaffie’yi buldu ve kimlik kartını gösterdi.</p>

  <p>McHaffie, Pratt’ın ne yapacağını bilmiyordu.</p>

  <p>— Peki, dedi. Kamyonlardan birine binebilirsin. Ancak oradan görebilirsin. Sersemler neredeyse yürüyüşe geçecekler.</p>

  <p>McHaffie, barikat için en güzel yeri seçmişti. Yürüyüş şehre doğru geçtiği zaman kamyonlarla arkayı kesecek ve yolu kapayacaktı. Jones’un takipçileri iki polis kordonu arasında sıkışacak ve teker teker yakalanacaklardı. Yürüyüşe katılanların hepsini çalışma kamplarına götürecek kadar çok sayıda kamyon temin edilmişti.</p>

  <p>Barikatın aşılması mümkün değildi. Ağır silâhlarla donatılmış olan kamyonları aşmaları mümkün olsa bile kamyonların gerisindeki tankların eline düşeceklerdi. Pratt, bu bölgeyi pek iyi tanımıyordu. Jones öldükten sonra, peşinden gelenleri yakalamak kolay olacaktı. Daha sonra her şehir taranacak ve bu örgütün kökü kazınacaktı.</p>

  <p>Pratt, bir kamyonun yanında durdu ve kamyona tırmandı. Ona uzanan yardım ellerine tutunarak kamyona çıktı. Tüfeği hâla elindeydi. Kamyonun arka tarafında bir yer seçti. Savaş tüfekli olan sadece kendisi değildi. Güneşin ışıkları değişik namluların üzerinde parıldıyordu. Tüfeğini dizine dayayıp durduğu zaman ona aldırış eden olmadı.</p>

  <p>Pratt, peşinden gelen McHaffie’ye:</p>

  <p>— Burası çok iyi, dedi.</p>

  <p>McHaffie, Pratt’ın elindeki tüfeğe bir göz attı.</p>

  <p>Elindeki tüfek ne cins? Eski tip top bir A-5 mi? Şunları artık kullanmasanız iyi olacak, ama beni ilgilendirmez.</p>

  <p>Konuşma tarzına bakılacak olursa Pratt’ın iş göreceğine aklı kesmemişti.</p>

  <p>— Eski tüfekleri parçalayıp çöplüğe atmalı, diye ekledi.</p>

  <p>Bir polis çavuşu:</p>

  <p>— Çok kalabalık var, dedi.</p>

  <p>Başka biri sordu:</p>

  <p>— Acaba bizi geçebilirler mi? Hepsi deli... akla gelmeyen şeyler yapabilirler.</p>

  <p>McHaffie, dürbünle kalabalığı incelerken söylendi.</p>

  <p>— Bu barikatı aşabileceklerini sanmıyorum.</p>

  <p>Polis çavuşu:</p>

  <p>— Ölmek istiyorlar, dedi. Zaten bu nedenle toplandılar. Bizi görüyorlar... Jones, arıları tuzağa düşüreceğimizi biliyor olmalı. Geleceği görmüyor mu? Geleceği söylemek onun işi değil mi?</p>

  <p>Ilık bir rüzgâr esiyordu. Kamyonun üstüne tırmanmış olanlar endişeyle kalabalığı seyrediyordu. Bütün silahlar onların üzerine çevrilmişti.</p>

  <p>McHaffie:</p>

  <p>— Yakındır, dedi.</p>

  <p>Pratt sordu:</p>

  <p>— Kaç kişiler dersin?</p>

  <p>— Binlerce, milyonlarca insan. Diğerleri yürürken farenin arabayla geçeceğini sanıyorum.</p>

  <p>Parmağıyla park etmiş olan ince, uzun arabayı gösterdi.</p>

  <p>— Zengin üyelerden biri tarafından hediye edilmiş.</p>

  <p>McHaffie’nin konuşmasını duyan gazetecilerden biri:</p>

  <p>— Önde yürümesi gerekir, dedi. Bu kadar konuşmaya göre kalabalığın başında yürümesi lâzım.</p>

  <p>Pratt:</p>

  <p>— Ben de böyle düşünüyorum, dedi.</p>

  <p>Gazeteci tipik Almandı.</p>

  <p>— Onun hakkında ne biliyorsun? diye sordu.</p>

  <p>— Hiç bir şey bildiğim yok.</p>

  <p>— Jones’un Bolivya çalışma kampından kaçmış olduğu doğru mu?</p>

  <p>Çavuş söze karıştı.</p>

  <p>— Duyduğuma göre savaştan kalma bir yaratıkmış. Evvelce sahnelerde gösteriye çıkarmış.</p>

  <p>Pratt, konuşmaya katılmadı. Güneşin parlaklığından ve kuru rüzgârın savurduğu tozları teneffüs etmekten başı ağrımıştı. İşini bir an önce bitirmeyi tercih ediyor ve sabırsızlanıyordu.</p>

  <p>Gazeteci, McHaffie’ye:</p>

  <p>— Size bir şey sormak istiyorum, dedi. Şu kalabalık neyin nesi? Amaçları nedir?</p>

  <p>McHaffie, söylendi.</p>

  <p>— Başka işin yok mu senin!</p>

  <p>— Jones neden bu kalabalığın arasında? Zengin destekleyicileri varmış, doğru mu? Papaz mı gerçekten? Bu bir örgüt, değil mi? Zengin insanlara keseleri açtığı da gerçek mi?</p>

  <p>Gazetecinin sorularına kimse cevap vermedi.</p>

  <p>Kısa boylu, kırmızı yüzlü bir polis telefon hatlarını taşıyarak kamyona tırmandı.</p>

  <p>McHaffie’ye:</p>

  <p>— Burada bulunduğuma seviniyorum, dedi. Şehirdeki barikata çarptıkları zaman kıyamet kopacak.</p>

  <p>Gazeteci, polisin omuzuna dokundu.</p>

  <p>— Hey, arkadaş, dedi. Bütün bunların anlamı nedir? Kalabalığın amacı nedir?</p>

  <p>Kısa boylu polis soluk soluğa:</p>

  <p>— Alelade kimseler olsalar önemli değil, dedi.</p>

  <p>— Şu halde neden toplandılar?</p>

  <p>— Eğer alelade bir toplantı olsaydı, hemen dağıtırdık. Onları satın almak çok kolaydı.</p>

  <p>Gazeteci dikkatle polise baktı.</p>

  <p>— Çok ilginç. Şu Jones denen adamla tanıştınız mı?</p>

  <p>— Hayır, ama karım bir keresinde el sıkışmış. Üyelerden biri.</p>

  <p>Gazeteci çok şaşırmıştı.</p>

  <p>— Şaka etmiyorsun ya?</p>

  <p>— Şu anda muhtemelen onlarla beraber yürüyordur.</p>

  <p>McHaffie, polise terslendi.</p>

  <p>— Haydi, bas bakalım. Hemen birliğine rapor ver.</p>

  <p>Polis, kamyondan aşağı atladı.</p>

  <p>Gazeteci not defterine bir şeyler karaladı. Sonra Pratt’ın tüfeğine merakla baktı.</p>

  <p>— Şu elindeki nedir, babalık?</p>

  <p>Pratt cevap vermedi. Güneş altında geçirdiği her dakika sinirleri biraz daha geriliyordu. Ağzının içi kupkuruydu ve gırtlağında acı bir tat vardı. Öldürmeden önce daima böyle hissederdi.</p>

  <p>Gazeteci:</p>

  <p>— Hayatımda gördüğüm en hurda tüfek, dedi. Bununla birisinin beynini mi deleceksin?</p>

  <p>İnce yapalı, uzun boylu bir polis dişlerinin arasından tısladı.</p>

  <p>— Defol buradan çenesi düşük herif! Biraz daha kızdıracak olursan, o elindeki tüfekle kıçında bir delik daha açar!</p>

  <p>Gazeteci:</p>

  <p>— Aman Tanrım, dedi. Hepiniz alıngansınız.</p>

  <p>Kamyonun arkasına doğru yürüdü.</p>

  <p>— Şu yürüyen kalabalık kadar kötü kişilersiniz.</p>

  <p>Pratt, dudaklarının üstünde beliren ter tanelerini elinin tersiyle silerek tüfeği kamyon kasasının kenarına yerleştirdi.</p>

  <p>McHaffie’ye:</p>

  <p>— Dürbününü kullanabilir miyim? dedi.</p>

  <p>McHaffie, titreyen ellerle dürbünü uzatırken:</p>

  <p>— Sakın düşüreyim deme, dedi. Sinirlerim bozuldu. Eğer bu işi kıvıramazsam, ben de onlarla beraber çalışma kampını boylarım.</p>

  <p>Pratt, dürbünü kaldırıp baktı. Jones gelmiş, yürüyüş komitesiyle konuşuyordu. Şimdi yürüyüşçüler onar kişilik sıralar halinde diziliyorlar ve avazları çıktığı kadar haykırıyorlardı.</p>

  <p>McHaffie’ye:</p>

  <p>— İşitiyor musun? dedi.</p>

  <p>— Dürbünü ver. Yürüyüşe başlayacaklarını sanıyorum.</p>

  <p>Pratt, dürbünün uzaklık ayarını yaparken:</p>

  <p>— Başlamıyorlar, dedi.</p>

  <p>Avı karşısında duruyordu. Çelik çerçeveli gözlüklü, ufak tefek görünüşlü bir adamdı.</p>

  <p>McHaffie, sabırsızlandı.</p>

  <p>— Haydi, ver şu dürbünü!</p>

  <p>Pratt’ın uzattığı dürbünü kaptı ve gözlerine kaldırdı.</p>

  <p>— Tanrım! Yürüyüşe geçtiler!</p>

  <p>Yürüyüşçüler gri kütleler halinde kara yoluna çıkıyorlardı. Kamyonlarda bekleyen toplum polisi silâhlarını doğrulttu.</p>

  <p>Yürüyüş kütlesinin başında bulunan Jones, uzun adımlarla robot gibi yürüyordu. Pratt, dürbün olmadığı için Jones’un yüzünü göremiyordu. Tüfeği doğrulttu ve emniyet kanadını açtı. Dipçiği omzuna dayadı, namlunun hizasından baktı. Diğer polisler de aynı şeyi yapmışlardı.</p>

  <p>McHaffie:</p>

  <p>— Unutmayın, dedi. Ateş etmek yok. Bırakın barikatı aşıp geçsinler. Ondan sonra arkalarını çevirmek üzere hazırlanın.</p>

  <p>Kamyonlardan birinden atlayan polis, ağlamaklı sesler çıkartarak kamyonun arkasına kaçtı.</p>

  <p>McHaffie, elindeki telsize:</p>

  <p>— İlk kamyon hareket etsin, dedi.</p>

  <p>Yürüyen kütle barikatın yanından geçerken korkak bakışlarla kamyonlara, ve kamyonların içine sinmiş silâhlı polislere bakıyordu.</p>

  <p>McHaffie, haykırdı.</p>

  <p>— Çalıştırın şu kamyonları be sersemler!</p>

  <p>Şehirden doğru hareket eden polis tankları çevirme yapmak üzere manevraya başlamıştı. Yürüyüş kütlesinin şehre ulaşamayacağı muhakkaktı. Kamyonların motorları homurdayarak canlandı. Kamyonların harekete geçmesi üzerine yürüyüş kütlesi birden durdu. Öncüler endişeyle ne yapacaklarını bilmeden oraya buraya koşuyor, arkadan gelen asıl kütle ise tereddütle duruyordu.</p>

  <p>McHaffie mırıldandı.</p>

  <p>— Kapana girdiler.</p>

  <p>Jones, ne yapılacağını bilmeden sinmiş bir fare gibi çevresine bakınıp duruyordu. Pratt, dikkatle nişan aldı.</p>

  <p>Yürüyüş kütlesi birden harekete geçti. Kalabalık düzensiz bir şekilde sağa sola dağıldı. Pratt, hiç bir şeyi umursamıyordu. Tek gördüğü hedef Jones’tu.</p>

  <p>Birden hoparlörün kuvvetli ve gür sesi duyuldu.</p>

  <p>— Hepiniz tutuklandınız! Hareket etmeden olduğunuz yerde kalın! Güvenlik Kuvvetleri tarafından sarılmış durumdasınız.</p>

  <p>Kalabalık arasından durup başlarını kaldırarak havaya bakanlar oldu. Hava polisi de harekete geçmiş inmeye hazırlanmıştı.</p>

  <p>Yürüyüş kütlesini yöneten bir grup aniden hareket geçerek ellerindeki coplarla polise saldırdı. Ortalık birden toz dumana karışıverdi. Coplar kalkıp iniyor, silâh sesleri ortalığı inletiyordu.</p>

  <p>Pratt, dikkatle nişan aldı ve tetiğe dokundu.</p>

  <p>Jones’u gözle görülebilecek gibi ıskaladı. Pratt, şaşkınlıkla sürgüyü açıp kapadı ve tüfeği tekrar doğrulttu. Tetiğe bastığı zaman Jones bir adım yana kaçtı. Sanki üzerine ateş edileceğini önceden biliyordu.</p>

  <p>Şaşkına dönen Pratt, kamyondan atladı ve kalabalığa doğru koşmaya başladı. Bu kez çok yakından ateş edecek ve ıskalamayacaktı.</p>

  <p>Tüfeğinin dipçiğini lobut gibi kullanarak kalabalığın arasına daldı. Önündekileri yara yara ilerlerken başının üzerinde bir şişe patladı. Gözleri kararan Pratt, diz üstü düştü. Başını sallayıp tekrar doğruldu ve ileri doğru yürüdü. Bu kez kendisini toparlamaya fırsat kalmadan kısa bir boru parçasıyla saldıran adamdan kurtulamadı ve bir dişini kaybetti. Gırtlağından aşağı sıcak kanın süzüldüğünü hissetti. İri ayaklı birisi kaburgalarını tekmeliyordu. Pratt, acıdan inleyerek adamın bacağına sarıldı ve çekti, sonra adamın üstüne abandı. Eline geçirdiği kırık bir şişe parçasıyla adamın gırtlağını paraladı. Sonra cesedi iterek ayağa kalktı.</p>

  <p>Biraz ilerde kavganın sıklet merkezi vardı. Jones, çevresinde dövüşen birkaç kişinin ortasında duruyor ve korkak bakışlarını çevresinde gezdiriyordu.</p>

  <p>Pratt diz üstü çöktü ve tüfeği omuzladı. Parmakları büyük bir alışkanlıkla tetiğe dokundu. Dipçiğin hafifçe titrediğini hissetti.</p>

  <p>Jones’un sarsıldığım, karnını tuttuğunu ve geriye doğru yıkıldığını gördü. Jones’u ancak yaralayabilmişti... Başından vuracağı yerde, karnından vurmuştu. Gözlerinden yaşlar akarak tüfeğin sürgüsüne el attı. Aynı zamanda kendi kendisine küfür ediyordu. Başarı sağlayamamış, Jones’u öldürememişti.</p>

  <p>Pratt, tekrar ateş etmek isterken, önünde gri bir şekil belirdi ve bir tekmede elindeki tüfeği kenara fırlattı. İki gri şekil daha belirdi, acının ne demek olduğunu bir kez daha tattı. Grili üç fedai, aralarına aldıkları Pratt’ı linç etmişlerdi.</p>

  <p>Bir kenara oturmuş, kan tükürerek cankurtaranı bekleyen Jones, katilinden kalan parçaların diğer adamları tarafından lime lime doğrandığını gördü. Parmaklarının arasından kan süzülüyordu, ama hâlâ sağdı. Artık her şey bitmişti. Zafer haykırışlarını belirsiz bir şekilde duyuyordu.</p>
       
    </body>
</html>
