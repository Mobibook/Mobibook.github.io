<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">5.</p>
  <p>Kaminski’nin bürosunda, masanın başına oturmuş sigara içiyorlardı.</p>

  <p>Jones, kaba bir sesle:</p>

  <p>— Benim için bu geçmiş, dedi. Şimdi, üçünüzle beraber, bu binada... Bu, bir yıl öncesi. Geleceği gördüğüm kadar geçmişi göremiyorum. Sanki ayaklarım bir geçmişimin içine gömülmüş. Çekip kurtaramıyorum. Hayatımın bir yılını ebediyen terk ediyorum.</p>

  <p>Titreyerek konuşmasına devam etti.</p>

  <p>— Tekrar ve tekrar... Yaptığım her şeyi, söylediğim her şeyi duyduğum, tecrübe ettiğim her şeyi iki kez yapmak zorundayım.</p>

  <p>Sesi bir perde yükseldi.</p>

  <p>— Aynı şeyleri iki kere yaşıyorum!</p>

  <p>Cussick:</p>

  <p>— Başka bir deyimle, dedi. Senin için, gelecek değişmiyor. Bunu bilmen sana değişme imkânı vermiyor.</p>

  <p>Jones, buz gibi bir sesle güldü.</p>

  <p>— Değişmek mi? Tüm olarak sabitleşmiş. Şu duvardan daha sağlam olarak sabitleşmiş.</p>

  <p>Avucunu arkasındaki duvara öfkeyle vurdu.</p>

  <p>— Bir çeşit esaretten kurtulmuş olduğumu düşünüyorsunuz. Kendi kendinizi aldatmayın... Gelecek hakkında ne kadar az şey bilirseniz, o kadar iyi olur. Güzel bir görüntünüz vardır, serbest olduğunuzu düşünürsünüz.</p>

  <p>— Ama sen değil.</p>

  <p>Jones, acıyla:</p>

  <p>— Hayır, dedi. Basamakları bir yıldan beri çıkıyorum. Tek basamağı bile değiştirmeme imkân yok. Bu konuşma... ezbere biliyorum. Yeni hiç bir şey yok.</p>

  <p>Bir dakika kadar süren sessizlikten sonra, Pearson konuştu.</p>

  <p>— Çocukken filmleri iki kere seyrederdim. ikinci seyredişimde diğer seyircilere karşı bir üstünlük duyardım ve bu duygu hoşuma giderdi. Konuşmaları yüksek sesle tekrarlar, gelecek sahnelerde neler olacağını söylerdim. Bu hareketim, bana bir çeşit güç verirdi.</p>

  <p>Jones:</p>

  <p>— Tabii, dedi. Çocukken benim de hoşuma giderdi. Ama artık çocuk değilim. Herkes gibi alelâde bir hayat sürdürmek istiyorum. Geleceği görmek istemedim, bu duruma geleceğimi bilemezdim.</p>

  <p>Kaminski:</p>

  <p>— Çok değerli bir yetenek, dedi. Pearson’ın söylediği gibi, filimde geçen konuşmaları, bir saniye önce tekrarlamak insana bir çeşit güç kazandırır. Seyircilerin hepsinden üstün bir yeteneğe sahipmiş gibi bir his duyar.</p>

  <p>Pearson:</p>

  <p>— Seyircilerin bana hayretle bakmaları hoşuma giderdi, dedi. Ama onların hayret etmelerini garipserdim, çünkü, neden ötürü konuşmaları bildiğimi tahmin edememelerine kızardım.</p>

  <p>Jones, susuyordu. Gözlerini yere dikmiş, suratını asmıştı.</p>

  <p>Kaminski:</p>

  <p>— İş ister miydin? diye sordu. Senyor Politik Sözcü olarak...</p>

  <p>— Hayır, teşekkür ederim.</p>

  <p>Pearson:</p>

  <p>— Bize büyük yardımın dokunurdu, dedi. Tekrar örgütlenmeye yardımcı olabilirdin. Kaynaklarımızı düzenlemeye, toplumsal sorunlarımızı çözümlemeye yardımcı olabilirdin. Çok önemli değişiklere sebep olabilirdin.</p>

  <p>Jones, şaşkın bir ifadeyle baktı.</p>

  <p>— Önemli olan tek mesele var. Tekrar örgütlenmek için boşuna vakit kaybediyorsunuz. Asıl önemli olan ülkeye sızan yaratıklar.</p>

  <p>Cussick, sordu:</p>

  <p>— Neden?</p>

  <p>— Çünkü bütün evren söz konusu! Bu gezegeni şimdiki durumuna getirmek için çok çalıştınız. Bu gezegen gibi milyonlarca gezegenimiz olabilirdi. Yeni gezegenler, dokunulmamış, ayak basılmamış gezegenler. Yeni sistemler. Sonsuz kaynaklar, madenler... ve siz burada oturmuş, eski hurdaları eritip yenilemeye çalışıyorsunuz. Nüfusumuz çok arttı. Yaşanabilecek bir gezegen bütün bu sorunları kökünden halledebilirdi.</p>

  <p>Cussick, yumuşak bir sesle:</p>

  <p>— Merih gibi mi? dedi. Venüs gibi mi? Ölü, boş, kötü dünyalar mı?</p>

  <p>— Onlardan söz etmiyorum.</p>

  <p>— Şu halde neden söz ediyorsun? Bütün sistem araştırma gemileriyle dolu. Yaşayabileceğimiz bir gezegen söylesene!</p>

  <p>Jones, öfkeyle:</p>

  <p>— Bizim güneş sistemini düşünmeyin, dedi. Centaurus, Sirius. Hangisi olursa olsun.</p>

  <p>— Daha iyi olmaları için sebep var mı?</p>

  <p>— Sistemler arası kolonileşme mümkün. Neden ötürü yaratıklar dünyamıza sızıyor dersiniz? Açıkça belli değil mi? Buraya yerleşiyorlar. Bizim yapmamız gereken şeyi yapıyorlar. Yaşanabilecek gezegenler araştırıyorlar. Milyonlarca ışık yılı uzaklıktan gelmiş olmalılar.</p>

  <p>Kaminski:</p>

  <p>— Cevabın pek olumlu sayılmaz, dedi.</p>

  <p>— Benim için olumlu.</p>

  <p>Kaminski, sıkıntıyla başını salladı.</p>

  <p>— Biliyorum. Beni düşündüren de bu.</p>

  <p>Pearson, merakla sordu:</p>

  <p>— İstilâcılar hakkında başka şey biliyor musun? Gelecek yıl ne olacak?</p>

  <p>Jones’un yüzünü bir öfke dalgası kapladı.</p>

  <p>— Zaten bu nedenle papaz oldum ya!</p>

  <p>İstilâcı sözü Jones’u öfkelendiriyordu. Bunun nedenini merak eden Cussick:</p>

  <p>— Onlardan pek hoşlanmıyorsun, dedi.</p>

  <p>Jones, öfkesinden patlayacakmış gibi oldu.</p>

  <p>— İstilâcılardan mı hoşlanmak? Gezegenimize gelip yerleşen yaratıklardan mı?</p>

  <p>Sesi perde perde tizleşiyordu.</p>

  <p>— Ne olduğunu anlamıyor musunuz? Bizi ne kadar zaman daha rahat bırakırlar sanıyorsunuz? Sekiz ölü dünya... kayalardan başka şey yok. Ve Dünya... kullanılabilecek tek gezegen. Anlamıyor musunuz? Bize saldırmaya hazırlanıyorlar. Üs olarak Merih’i, Venüs’ü kullanıyorlar. Peşinde oldukları gezegen Dünya. Bomboş, kayalarla dolu gezegenleri kim ister?</p>

  <p>Pearson, huzursuz bir ifadeyle:</p>

  <p>— Belki isterler, dedi. Söylediğim gibi, yabancı yaratıklar. Belki de onlar için Dünya bir anlam taşımaz. Belki de tamamen değişik hayat şartları arıyorlardır.</p>

  <p>Dikkatle Jones’u süzen Kaminski:</p>

  <p>— Her yaratığın kendisine özgü bir yaşantı şekli vardır, dedi. Bizim için yararsız olan şeyler onlar için yararlı olabilir. Öyle değil mi?</p>

  <p>Jones, büyük, bir inançla cevap verdi.</p>

  <p>— Dünya’yı istiyorlar. Tek verimli gezegen Dünya. Bu nedenle buraya sızıyorlar.</p>

  <p>Sessizlik oldu.</p>

  <p>Cussick:</p>

  <p>— Onlardan gerçekten de nefret ediyorsun, dedi.</p>

  <p>Jones, başını sallamakla yetindi.</p>

  <p>Cussick:</p>

  <p>— Fakat onlar hakkında bir şey bilmiyorsun, değil mi?</p>

  <p>— Oradalar. Çevremizdeler. Etrafımızı sarıyorlar. Yaklaşıyorlar. Planlarını anlamıyor musunuz? Uzaydan geliyorlar, yüzyıllardan beri... planları üzerine çalışıyorlar. Önce Pluto’ya, sonra Merküri’ye... Her geçen an yaklaşıyorlar. Amaçlarına ulaşmak üzereler, saldırıya hazırlanmak üzereler.</p>

  <p>Kaminski, düşünceli bir tavırla:</p>

  <p>— Saldırı mı? dedi. Biliyor musun? Delil var mı? Yoksa sadece bir düşünce mi?</p>

  <p>Jones, madeni bir sesle:</p>

  <p>— Bu tarihten altı ay sonra ilk istilâcı Dünya’ya ayak basacak, dedi.</p>

  <p>Kaminski:</p>

  <p>— Öncülerimiz bütün gezegenlere ayak bastılar, dedi. Yoksa onları istilâ mı ediyoruz?</p>

  <p>— Bize ait olduğu için gidiyoruz. Onları arıyoruz. Onlar da bizim yaptığımızı yapıyorlar, bizi arıyorlar. Halen buldular ve bizi inceliyorlar. Gözlerini üzerimizde hissetmiyor musunuz? Pis, kötü, böcek gözlü yaratıklar...</p>

  <p>Cussick, korkuyla:</p>

  <p>— Patalojik, diye fısıldadı.</p>

  <p>Kaminski:</p>

  <p>— Bunları görebiliyor musun? diye sordu.</p>

  <p>Jones:</p>

  <p>— Biliyorum, dedi.</p>

  <p>— Fakat görüyor musun? Bir istilâ mı görüyorsun? Dünya’yı istilâ mı ediyorlar?</p>

  <p>— Bir yıl içinde, istilâcılar her yere inecekler. Haftanın her günü. On buraya, yirmi oraya. Sürüyle. Hepsi birbirinin aynı. Akılsız yaratıklar sürüsü.</p>

  <p>Pearson, büyük bir gayretle:</p>

  <p>— Anladığıma göre, otobüslerde yanımızda oturacaklar, dedi. Kızlarımızla evlenmek isteyecekler... Doğru mu?</p>

  <p>Jones, Pearson’un ne demek istediğini anlamıştı. Rengi kireç gibi beyazlaştı. Titreyen parmaklarıyla koltuğun kenarını kavradı. Sanki kendi kendisiyle mücadele ediyor, kendisini kontrol etmeye çalışıyordu.</p>

  <p>Dişlerinin arasından cevap verdi.</p>

  <p>— İnsanlar buna dayanamayacaklar, dostum. Bunu görebiliyorum. Yangınlar olacak. Bu istilâcılar çok kuru, dostum. İyi yanarlar. Çok büyük temizlik yapılacak.</p>

  <p>Kaminski, yüksek sesle küfür etti.</p>

  <p>— Bırakın buradan çıkayım. Dayanamıyorum.</p>

  <p>Pearson, sert bir sesle:</p>

  <p>— Kendine gel, Kaminski, dedi.</p>

  <p>Kaminski, küçük daireler çizerek dolaşmaya başladı.</p>

  <p>— Hayır, dayanamıyorum. Yapabileceğimiz hiç bir şey yok! Ona dokunamayız... Gerçekten de olayları görüyor. Bizden yana korkusu olamaz... ve bunu biliyor.</p>

  <p class="ortali">⁂</p>

  <p>Gecenin erken saatleriydi. Cussick ve Pearson, polis bürolarının en üst kat koridorunda yan yana duruyorlardı. Birkaç adım ilerde posta-polisi duruyordu.</p>

  <p>Pearson, titreyerek:</p>

  <p>— Bu koridor soğuk, dedi. Neden karını alıp akşam yemeğine bize gelmiyorsun? Bazı şeyleri tartışabilirdik.</p>

  <p>— Teşekkür ederim, memnuniyetle. Nina’yla tanışmamıştınız.</p>

  <p>— İzinde olduğunu sanıyorum. Balayı mı?</p>

  <p>— Bir çeşit. Copenhagen’de küçük bir dairemiz var... Boyamaya başlamıştık.</p>

  <p>— Yer nasıl buldunuz?</p>

  <p>— Nina’nin ailesi biraz ağır bastı.</p>

  <p>— Karın gizli serviste çalışmıyor, değil mi?</p>

  <p>— Hayır. Sanat ve idealizm.</p>

  <p>— Senin bir polis olmana ne diyor?</p>

  <p>— Memnun değil. Polis olmamın gerekip gerekmediğini düşünüyor. Nihayet gerçekçilik yavaş yavaş ölüyor. Birkaç yıl sonra...</p>

  <p>Pearson, birden sordu:</p>

  <p>— Hitler’in önsezilerinin güçlü olduğuna inanıyor musun?</p>

  <p>— Evet, inanıyorum. Tabii Jones’unki kadar gelişmemişti. Rüyalar, tahminler, önseziler. Gelecek onun için de çizilmişti. Uzak ihtimallere girişmişti, öyle sanıyorum ki, Jones da uzak ihtimallere baş vuracak. Dünya’da ne sebeple bulunduğunu anlamaya başladı.</p>

  <p>— Biliyor musun, ne düşünmüştüm? Aşağıya inip ağzını zorla açarak gırtlağından aşağı bir A-tableti atmak istiyordum. Sonra düşündüm ve vazgeçtim.</p>

  <p>Cussick:</p>

  <p>— O öldürülemez, dedi.</p>

  <p>— Öldürülür, fakat gafil avlanamaz. Jones’u öldürmek onu bir şişeye tıkmaya benzer. Bize göre bir yıl ilerde. Fani olduğu için o da ölür. Nihayet, Hitler de öldü. Fakat Hitler’in zamanında zehir, bomba ve kurşun vardı. Onu öldürmek için yanına yaklaşabilmek şarttı. Kapıları olmayan bir odada gibiydi. Fakat Jones’un yüzüne bakacak olursan, açık bir kapının varlığını anlarsın.</p>

  <p>Posta-polisini yanına çağırdı. Elindeki kâğıdı uzattı.</p>

  <p>— Bunu elden verin. Neresi olduğunu biliyorsun... 45 A. Şu sıskayı tuttukları yer.</p>

  <p>Polis selâm verdi ve koşar adımlarla uzaklaştı.</p>

  <p>Pearson:</p>

  <p>— Bütün bunlara inanıyor mu dersin? diye sordu. Yani, istilâcılara?</p>

  <p>— Hiç öğrenemeyeceğiz. Büyük bir noktaya değiniyor. Normal olarak, Dünya’ya ayak basacaklar, öyle değil mi?</p>

  <p>— Gerçekte onlardan biri Dünya’ya geldi.</p>

  <p>— Canlı mı?</p>

  <p>— Ölü. Araştırma, üzerinde çalışıyor. Büyük bir titizlikle saklanacak... Diğeri gelene kadar.</p>

  <p>— Hakkında bir şey söyleyebiliyorlar mı?</p>

  <p>— Oldukça fazla. Dev gibi, tek hücreli bir organizma. Bir çeşit mekanizmayla hareket ediyor. Tamamen zararsız. Bir amip de denebilir. Altmış santim genişliğinde. Soğuk geçirmeyen bir çeşit deriyle kaplı. Zavallı amaçsız olarak dolaşıyordu.</p>

  <p>— Nasıl besleniyorlar?</p>

  <p>— Beslenmiyorlar. Ölene kadar hareket halindeler. Ne gıda almak için ne de öğütmek için organları var. Tek hücreli canlılar.</p>

  <p>— Garip.</p>

  <p>— Görünüşe göre, sürüyle dolaşıyorlar. Düşmeye başladılar. Oraya buraya düşecekler, patlayacaklar, arabalara çarpıp parçalanacaklar, tarlalara yayılacaklar. Irmakları tıkayabilir, gölleri doldurabilirler, öldükleri zaman kokacaklar. Her halde ölünceye kadar kımıldamadan oldukları yerde kalacaklar. Güneş altında kavrulacaklar. Bulduğumuz da sıcaktan ölmüştü. Şimdilik, halk başka şey düşünecek.</p>

  <p>— Özellikle Jones, konuşmaya başladığı zaman.</p>

  <p>— Jones olmasa başka birisi olacaktı. Fakat Jones’un bu yeteneği var.</p>

  <p>— Gönderdiğiniz kâğıt onu serbest bırakmaları içindi, değil mi?</p>

  <p>— Evet. Serbest. Yeni bir yasa düşünene kadar özgür bir insan. Arzu ettiği gibi yaşayabilir.</p>
        
    </body>
</html>
