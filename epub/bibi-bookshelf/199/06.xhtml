<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">6.</p>
   <p>Duvarları beyaz badanalı hücrenin aynası karşısında duran Jones, ağzını Dr. Sherrif’in verdiği antiseptikle çalkaladı, saçlarını dikkatle taradı. Bir saat sonra önemli olaylara karışacağını biliyordu. Bir dakika için önce ne yapacağını düşündü. Kendisini serbest bırakacak olan kâğıt gelmek üzereydi, veya böyle düşünüyordu. Çok uzun zaman önceydi, bütün bir yıl geçmişti ve ayrıntılar bulanıktı. Belirsiz olarak, polisin elinde bir kâğıtla hücreye girdiğini hatırlıyordu. Evet, serbestliğini verecek kâğıttı. Ondan sonra da bir söylevi vardı.</p>

  <p>Söylev anılarında hâlâ tazeydi, unutmamıştı. Düşündüğü zaman şaşırdı. Aynı kelimeleri, aynı hareketleri hatırlıyordu.</p>

  <p>Şimdilik, yaşantı dalgası zihninde yanıp sönüyordu.</p>

  <p>Bakışları içinde bulunduğu zamanda, vücudu geçmişte bulunan bir adamdı. Şimdi bile, buruşuk elbiselerini incelerken, saçlarını tararken, dişlerini fırçalarken, tüm hisleri başka bir zamana yapışmış gibiydi. Düşünceleri hâlâ canlılığını kaybetmemiş bir dünyadaydı. Bütün olanlar gelecek yıla aitti.</p>

  <p>Gelecek dalgası bütün düşüncelerine hücum ediyordu.</p>

  <p>Sabırsız bir tavırla hücresinin kapısına gitti ve başını uzatıp dışarı baktı. Zamanın ağır akışı sinirlerinin bozulmasına sebep oluyordu. Hiç bir şeyi hızlandırması mümkün değildi. Zaman, büyük bir sağırlıkla kendi kendine akıyor, kimsenin zamanın akışını hızlandırması mümkün olmuyordu. İstese de istemese de, bildiklerini tekrarlamak zorundaydı.</p>

  <p>İşte bütün hayatı böyle tekrarla geçiyordu. Dokuz yaşına geldiği zaman her insanın aynı hayatı iki kere yaşadığını düşünüyordu. Dokuz yaşında olduğu halde on sekiz yıl yaşamıştı. Dokuz yaşını biraz geçtiği zaman, dünya yüzünde böyle yaşayan tek insan olduğunu üzüntüyle öğrenmişti.</p>

  <p>11 Ağustos 1977 yılında Colorado’da dünyaya gelmişti. Savaş halâ sürüyordu, Amerika’nın ortasını aşmıştı. Fakat Colorado’nun Greelay şehrine kadar ulaşamadı. Hiç bir savaş bütün kıtalara yayılamazdı. Ailesinin sahip olduğu çiftlikte eski yaşantı sürüp gidiyordu. İlk anıları biraz karışıktı. Daha sonra bu anılarını çözmeye çalışmıştı. Annesinin rahminde geçirdiği ayları bile hatırlıyordu. Doğumun acısını tatmıştı. Gerçek doğumun onun için önemi yoktu. Çünkü doğduğu zaman zaten bir yıl yaşlanmıştı.</p>

  <p>Herkes yeni doğan bebeğin neden ötürü ağlamadığını merak etmişti. Her şeyi çok çabuk kavraması ve öğrenmesi de hayretle karşılanmıştı.</p>

  <p>Nihayet düşünmekten vazgeçti.</p>

  <p>Sonra düşünceleri tekrar geçmişe döndü.</p>

  <p>Eline tüfek alıp savaşa karışacak çağa geldiği zaman savaş son bulmuştu. Savaşın son bulacağını önceden biliyordu. Birliğinden sıyrılıp kaçtıktan sonra tüfeğini yiyecekle değiştirmiş, asker elbisesini imha etmişti. Bir gün sonra kara yolunda yürümeye başlamıştı. On yedi yaşında, gayesiz bir gençti. Ayağında blucin bir pantolon, sırtında tişört vardı. Yiyecek ve çamaşırlarını bir torba içinde sırtına vurmuştu. Savaş kalıntılarının arasında başıboş dolaşıyordu. Hayat acıyla doluydu. Gelecek yıl meydana gelecek olayları önceden bilmesinin ne yararı vardı.</p>

  <p>Yeteneklerini kullanmasını öğrenmeliydi. Birisi, yeteneklerini nasıl kullanması gerektiğini öğretmeliydi.</p>

  <p>Bu kişi şişman, pembe çizgili gömlekli, sarı dakron pantolonlu ve sürekli terleyen bir satış memuruydu. Eski model Buick bir arabası vardı. Arabanın arka kanepesi kutuyla doluydu.</p>

  <p>Eski araba, burnundan buhar püskürterek durduğu zaman Jones, yolun tozlu kenarından yürüyordu. Bir yıl önce binmiş olduğu bu arabayı görünce başını kaldırıp adama bakmadı bile. Sırtındaki torbayı eline aldı ve adamın yanına oturdu.</p>

  <p>Hyndshaw, arabayı çalıştırırken mırıldandı.</p>

  <p>— Fazla sevinmiş görünmüyorsun. İnmek ister misin, evlât?</p>

  <p>Jones, arkasına yaslandı. Hyndshaw’un kendisini atmayacağını biliyordu. Konuşmasını sevdiği için durmadan konuşacak ve konuşmalarından Jones büyük yararlar sağlayacaktı.</p>

  <p>Hyndshaw, merakla sordu:</p>

  <p>— Nereye gidiyorsun?</p>

  <p>— Hiç bir yere.</p>

  <p>Jones, on iki aydan beri aynı soruyu duymaktan usanmıştı.</p>

  <p>Hyndshaw:</p>

  <p>— Muhakkak bir yere gidiyorsundur, dedi.</p>

  <p>Ondan sonra olaylar patlak verdi. Kelimeler, davranışlar birbiri peşinden sökün etti. Bir yıl önce aynı soruyla karşılaşmış ve dikkatsizce bir cevap vermişti.</p>

  <p>— Bana nereye gideceğimi söyleme. Görebiliyorum Senin de nereye gittiğini biliyorum.</p>

  <p>Hyndshaw, hayretle:</p>

  <p>— Nereye gidiyorum? diye sordu.</p>

  <p>Hyndshaw, halen askeri yönetimde bulunan bir bölgeye gidiyordu.</p>

  <p>Jones, adamın nereye gitmekte olduğunu söyledi</p>

  <p>Hyndshaw:</p>

  <p>— Nerden bildin? dedi. Boşboğaz çocuk.</p>

  <p>Rengi birden sarardı ve haykırdı.</p>

  <p>— Nesin sen, zihinden geçenleri okuyan biri mi?</p>

  <p>— Hayır. Fakat ben de geliyorum. Nasıl olsa yanında olacağım.</p>

  <p>Hyndshaw, biraz sakinleşmiş göründü. Konuşmadan bütün dikkatini yola verdi. St. Louis’in bu bölgesi, Rusların yaptığı başarılı mikrop çıkarması sonucu hastalığın önlenmesi, için boşaltılmıştı.</p>

  <p>Hyndshaw korkuyordu, fakat yaratılış bakımından macerayı seven bir adamdı. Nasıl bir durumla karşılaşacağını merakla düşünüyor ve bu çocuğa dikkatle yaklaşmaya karar veriyordu.</p>

  <p>Parmağıyla omuzunun üzerinden işaret ederek arka kanepedeki kutuları gösterdi.</p>

  <p>— Orada ne olduğunu biliyor muşun? Üç ihtimal söyleyebilirsin.</p>

  <p>Tahmin kavramı Jones’un yabancı olduğu bir kelimeydi.</p>

  <p>— Manyetik kemerler, diye cevap verdi. Taksitle elli dolar, peşin kırk dolar. Radyoaktiviteye karşı, mikroba karşı dayanıklı. Aksi takdirde para geri iade edilir.</p>

  <p>Hyndshaw’un gözleri iri iri açıldı.</p>

  <p>— Sana bunları ne zaman söyledim? Arabaya bindiğin zaman mı?</p>

  <p>— Su için durduğumuz zaman bana bir tane satmaya kalkacaksın.</p>

  <p>Hyndshaw’un durmaya niyeti yoktu.</p>

  <p>— Su mu? dedi. Neden su. Susayan kim?</p>

  <p>— Radyatör su akıtıyor.</p>

  <p>— Nerden biliyorsun?</p>

  <p>— On beş dakikaya kadar... Yarım saat içinde sıcaklık göstergesi yükselecek ve durmak zorunda kalacaksın. Terkedilmiş bir kuyuda su bulacaksın.</p>

  <p>— Bütün bunları biliyor musun?</p>

  <p>— Tabi biliyorum, bilmeseydim söyler miydim?</p>

  <p>Hyndshaw cevap vermedi. Yirmi dakika kadar sonra ısı göstergesi tehlikeli şekilde yükseldi.</p>

  <p>Radyatöründen dumanlar tüten arabayı yolun kenarına çekerek durdu. Kapının tokmağına uzanırken:</p>

  <p>— Eh, dedi. Su aramaya başlasak iyi olacak. Kuyunun ne tarafta olduğunu söylemiştin?</p>

  <p>Jones, tahmin etmek zorunda olmadığı için kuyunun yerini hemen buldu. Kuyunun ağzı, yıkılmış tuğlalarla yarı yarıya saklıydı. Paslı bir kova bulup kuyuya sarkıttılar. On dakika sonra Hyndshaw, sıcaktan ısınmış iki bira açıyor ve manyetik kemeri Jones’a gösteriyordu.</p>

  <p>Birden sordu:</p>

  <p>— Kaç paran var. Elli doların olmadığına bahse girerim. Bu kemerlerden satın alamazsın.</p>

  <p>— Elli dolarım var, ama böyle ucuz şeyler için harcamak niyetinde değilim.</p>

  <p>— Anlıyorum. Düşündüğünü söylemekten korkmuyorsun.</p>

  <p>— Neden korkayım?</p>

  <p>— Belki birisi günün birinde dişlerini döker. Senin gibi parlak zekâlı, sivri akıllı bir çocuğun konuşmalarına dayanamaz.</p>

  <p>Jones:</p>

  <p>— Her halde bu kişi sen olmayacaksın, dedi. Bana elini bile sürmeyeceksin.</p>

  <p>— Yani?</p>

  <p>— Beraber çalışmamızı teklif edeceksin. Senin kemerlerin ve benim tecrübem. Yarı yarıya.</p>

  <p>— Kemerler mi? Kemer işinde benimle mi çalışacaksın?</p>

  <p>— Hayır. Bu senin fikrin. Kemerlerle ilgili değilim. Kemik oynayacağız.</p>

  <p>— O da ne demek?</p>

  <p>— Kumar. Zar. Kılıç.</p>

  <p>Hyndshaw, kuşkuyla Jones’a baktı.</p>

  <p>— Kumar oynamasını bilmem. Beni kandırmadığına emin misin?</p>

  <p>Jones, cevap vermek lüzumunu görmeden kendi konuşmasına devam etti.</p>

  <p>— Bir ay kadar beraber çalışacağız. Paranın çoğunu sen alacaksın. Ben ilgili değilim. Sonra ayrılacağız. Beni durdurmaya çalışacaksın. Bütün evi askeri polise teslim edeceğim. Kızların hepsini çalışma kampına yollayacaklar. Sen kodesi boylayacaksın.</p>

  <p>Hyndshaw, korkuyla inledi.</p>

  <p>— Tanrım, seninle çalışmak istemiyorum.</p>

  <p>Bir bira şişesini yakaladı ve taşa çarparak parçaladı.</p>

  <p>— Sen delisin! diye haykırdı.</p>

  <p>Jones, şaşkınlıkla:</p>

  <p>— Deli miyim? dedi. Neden?</p>

  <p>Hyndshaw, şakır şakır terliyordu.</p>

  <p>— Sen mi soruyorsun? Karşıma geçmiş bana neler yapacağını anlatıp duruyorsun.</p>

  <p>— Gerçeği söylüyorum.</p>

  <p>Hyndshaw, elindeki şişeyi fırlatıp attı, sonra Jones’un yakasına sarıldığı gibi onu ayağa kaldırdı.</p>

  <p>— Sen gerçekten başka şey bilmez misin?</p>

  <p>Hayır. Jones, gerçekten başka şey bilmiyordu. Onun için tahmin etmek diye bir şey yoktu. Biliyordu ve bildikleri de kesindi.</p>

  <p>Omuzlarını silkti.</p>

  <p>— İster kabul et, ister etme, dedi.</p>

  <p>Şişman satıcıya olan ilgisi kaybolmuştu, çünkü, nasıl olsa bu olaylar bir yıl önce meydana gelmişti.</p>

  <p>— Nasıl istersen öyle hareket edebilirsin.</p>

  <p>Hyndshaw, boğuk sesle kükredi.</p>

  <p>— Başka türlü davranamayacağımı biliyorsun. Seçim hakkım olmadığını biliyorsun. Geleceği görebiliyorsun!</p>

  <p>Jones, birden düşünceli bir tavırla:</p>

  <p>— Kimsenin seçim hakkı yok, dedi Ne benim, ne senin, nede başka birinin. Hepimiz koyunlar gibi bir zincirin ucuna bağlanmışız. Esirler gibi.</p>

  <p>Hyndshaw, Jones’un yakasını bıraktı ve tombul ellerini iki yana açtı.</p>

  <p>— Neden?</p>

  <p>— Bilmiyorum. Henüz anlatamayacağım bir konu.</p>

  <p>Jones, soğukkanlılıkla birasını bitirip şişeyi bir kenara attı. Geçen yıl otların boyu bir metreyi bulmuştu.</p>

  <p>— Haydi gidelim, dedi. Şu ev meselesini merak ediyor ve sabırsızlanıyorum. Benim için ilk kadın olacak.</p>

  <p class="ortali">⁂</p>

  <p>Küçük polis hücresinin kapısı açıldı. Polis selâm vererek elindeki kâğıdı uzattı.</p>

  <p>Kâğıdı alan polis, Jones’a başıyla işaret etti.</p>

  <p>— Haydi, benimle gelin.</p>

  <p>Bekleyiş bitmişti. Polisin peşinden yürüdü. Sarı lambalarla aydınlatılmış koridorlardan, bir sürü kilitli kapılardan geçtiler. Jones, nihayet gecenin serinliğine çıktı ve binanın büyük kapısı arkasından kapandı. Biraz ilerde bir polis arabası duruyordu. Yanındaki polisle beraber arabaya bindi.</p>

  <p>Yolculuk yarım saat sürdü. Bir kasabanın sönük ışıkları göründüğü zaman araba yolun kenarında durdu. Polis kapıyı açarak Jones’a çıkmasını işaret etti. Jones, arabadan indiği zaman kapı kapandı ve araba hemen hareket etti.</p>

  <p>Jones, ışıklara doğru yürüdü. Benzin istasyonunu, küçük barları geçti ve viran görünüşlü bir otelin önünde durdu. Otelin lobisinde üç, dört yaşlı adam vardı. Jones, iki dolar çıkardı ve telefona yürüdü.</p>

  <p>Numarayı çevirdikten sonra, cevap veren kişiye:</p>

  <p>— Laurel Heights adındaki bir kasabadayım, dedi. Gelip beni alın.</p>

  <p>Kısa bir süre sonra otelin önüne küçük bir hava gemisi indi. Jones, acele adımlarla serin geceye çıktı ve gemiye doğru yürüdü. El yordamı ile kapıyı bulup içeri girdi.</p>

  <p>Karanlıkta gölge gibi duran kişiye:</p>

  <p>— Vakit geldi, dedi. Hepsi oradalar mı?</p>

  <p>— Herkes toplandı. Dinlemeye hazır bekliyorlar. Emniyet kemerinizi bağlayın, lütfen.</p>

  <p>Geminin kapısı kayarak kapandı ve gemi geldiği gibi sessizce havalandı. Sonra burnunu Montana’ya doğru çevirdi. Jones, hedefine doğru son hızla uçuyordu.</p>
       
    </body>
</html>
