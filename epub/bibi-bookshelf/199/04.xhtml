<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">4.</p>
  <p>Halen kurulmuş olan sistem yedi ay kadar sürdü. 1995 Ekim ayında Nasyonalist parti kazandı. Yirmi dört saat içinde Ernest T. Saunders başkan seçilmiş ve Floyd Jones sessizce tutuklanmıştı.</p>

  <p>1995 yılının Haziran ayında, Cussick, Danimarka bölgesine atanmıştı. Cussick orada, Federal Hükümetin Haber alma merkezinin sanat şubesinden Danimarkalı bir kızla tanışmıştı. Nina Longstren, tanınmış bir mimarın kızıydı. Ailesi oldukça zengin, yetenekleri yüksek ve toplumca tanınmıştı.</p>

  <p>Cussick, Nina’yla resmen evlendiği halde ona karşı sonsuz hürmet duyuyordu.</p>

  <p>Cussick ve Nina, oturdukları evi yeniden döşerlerken, Baltimore’deki bürodan Cussick bir emir aldı. Aldığı emirden karısına söz etmek için uygun bir zaman bekledi.</p>

  <p>Duvarları boyarlarken, Cussick:</p>

  <p>— Sevgilim, dedi. Buradan gidiyoruz.</p>

  <p>Nina hemen cevap vermedi. Ellerini çenesinin altına dayamış, masaya abanmış, renk örneklerini inceliyordu.</p>

  <p>Belirsiz bir ifadeyle:</p>

  <p>— Ne? diye mırıldandı.</p>

  <p>Odanın içi boya kutularıyla doluydu. Mobilyanın üstü plastik örtüyle kaplanmıştı.</p>

  <p>— Özür dilerim... Seni dinlemiyordum.</p>

  <p>Cussick, karısının yanına gitti ve renk kataloglarını çekti.</p>

  <p>— Büyük yerden emir var. Baltimore’a gitmek zorundayım. Jones hakkında bir dâva hazırlıyorlarmış. Benim de duruşmada hazır olmam gerekirmiş.</p>

  <p>— Anlıyorum.</p>

  <p>— İki gün sürmez. Eğer arzu ediyorsan burada kalabilirsin.</p>

  <p>Evleneli ancak bir hafta olduğu için karısını evde bırakmak istemiyordu. Aslında balayında sayılırdı.</p>

  <p>— Pearson mesajında, yolculuk giderlerinin ikimiz için de ödeneceğini söylüyor.</p>

  <p>Nina:</p>

  <p>— Başka çaremiz yok, değil mi? dedi.</p>

  <p>Boya kutularını toplamaya başladı.</p>

  <p>— Boyaların üstünü kapasak iyi olacak sanıyorum.</p>

  <p>Cussick, karısının uzun sarı saçlarını geri iterek yanağına bulaşmış olan boyayı terebentinle sildi.</p>

  <p>Nina, üzüntüyle:</p>

  <p>— Teşekkür ederim, dedi. Ne zaman hareket etmemiz lâzım? Hemen mi?</p>

  <p>Cussick, saatine göz attı.</p>

  <p>— Akşama Baltimore’da olsak iyi olur. Şimdilik onu tutuyorlar. Copenhagen’den Sekiz otuz gemisine yetişmeliyiz.</p>

  <p>Nina, başını eğerek:</p>

  <p>— Bir duş alayım, dedi. Sen de yıkanıp üstünü değiştirmelisin.</p>

  <p>Cussick’in çenesini okşadı.</p>

  <p>— Tıraş da olmalısın.</p>

  <p>— Ne dersen kabul.</p>

  <p>— Açık gri elbiseni mi giyersin?</p>

  <p>— Kahverengi giymek zorundayım. Unutma, bu iş yolculuğu. Gelecek on iki saat iş başındayım.</p>

  <p>— Yani ağır başlı ve ciddi mi olmalıyız?</p>

  <p>Cussick bir kahkaha attı.</p>

  <p>— Hayır, fakat bu iş beni düşündürüyor.</p>

  <p>Nina, burnunu havaya kaldırdı.</p>

  <p>— Şu halde düşünmene devam et. Fakat benim de düşünmemi isteme. Düşünecek başka şeylerim var... Burasının boyasını gelecek haftaya kadar bitiremeyeceğimizi biliyor musun?</p>

  <p>— İki işçi çağırıp boyayı tamamlatabiliriz.</p>

  <p>— Kimseyi sokmam. Bu ev bizim yaşantımıza ait.</p>

  <p>— Nasıl olsa boya yapmaktan zevk alıyorum. Bence hava hoş.</p>

  <p class="ortali">⁂</p>

  <p>Cussick, sıkıntılı bir tavırla zarfın içindeki bilgiyi bir kere daha gözden geçirdi. Jones, sabah saat 4.30’da tutuklanmıştı. Tutuklandığı yer, Illinois’in Pinckneyville isimli kasabasıydı. Küçük bir kulübede yakalanmıştı. Şimdi Baltimore’daki merkezde tutuluyordu. Şu anda Federal Hükümetin Hukuk Bürosunda her şey hazırlanmış olmalıydı.</p>

  <p>Yüksek sesle mırıldandı.</p>

  <p>— Acaba beni tanıyacak mı?</p>

  <p>Nina, okumakta olduğu Times dergisinin üzerinden baktı.</p>

  <p>— Ne dedin? Kusura bakma sevgilim, Neptün gezegeninde bir ay üç günden beri karaya oturmuş olan araştırma gemisini okuyordum. Ah Tanrım, orası feci olmalı. Buz gibi bir gezegen. Ne hava ne de ışık var, sadece ölü kayalar.</p>

  <p>— Araştırmalar boşuna oluyor. Harcanan paraya yazık.</p>

  <p>Emirlerini katlayıp tekrar cebine soktu.</p>

  <p>Nina, sordu:</p>

  <p>— Nasıl bir adam? Bir zamanlar fal baktırmış olduğun adam mı?</p>

  <p>Evet.</p>

  <p>— Nihayet yakalayıp tutukladılar, ha?</p>

  <p>— Kolay bir şey değil.</p>

  <p>— Kim olursa olsun yakalayabileceğinizi sanıyordum.</p>

  <p>— Yakalayabiliriz, ama istemiyoruz. Bütünlüğümüz için tehlikeli görünenleri yakalıyoruz. Kardeşinin yeğenini, Beethoven’dan başka dinlenecek şey olmadığını söyledi diye tutuklar mıyım sanıyorsun?</p>

  <p>— Biliyor musun. Hoff’un kitaplarından okuduğum hiç bir şeyi anlayamıyorum. Okulda da okuduk, ama yine de anlamıyorum. Her halde Relativizmle pek ilgilenmiyorum. Bir de...</p>

  <p>Nina, çevresine bakındı.</p>

  <p>— Kiminle evli olduğumu söylememeliyim, dedi. Hâlâ alışamadım gitti.</p>

  <p>Cussick:</p>

  <p>— Çok iyi edersin, dedi.</p>

  <p>Nina içini çekti.</p>

  <p>— Keşke başka bir meslekte olsaydın. Yani iftihar edebileceğin bir meslekte olsaydın.</p>

  <p>— Ben mesleğimle iftihar ediyorum.</p>

  <p>— Ah, sahi mi?</p>

  <p>— Kasabalarda köpek avcılığı yaparım. Çocuklar köpek avcılarından nefret eder. Dişçiyim. Vergi memuruyum. Yedi ay önce böyle düşünmezdim, ama şimdi düşünüyorum.</p>

  <p>— Ama yine de gizli servistesin.</p>

  <p>— Evet. Hayatımın geri kalan kısmında da yine gizli serviste olacağım muhakkak.</p>

  <p>Nina, tereddütle sordu:</p>

  <p>— Neden?</p>

  <p>— Çünkü, gizli servis, iki şeytanın en iyisi. Sen ve ben şeytan olmadığını biliyoruz. Sabahın saat altısında bir bardak bira şeytandır. Saat sekizde mantar yemek de aynı. Bütün dünyada Faşizm, komünizm, Zionizm var. Bütün bunlarla uğraşan; onlara karşı duran gizli servis.</p>

  <p>— Ama size uymayanları hapse atıyorsunuz. Size karşı durmalarını istemiyorsunuz... papaz Jones gibi.</p>

  <p>— Jones bizimle ayni fikirde olmayabilir. İstediği her şeye inanabilir. Dünyanın düz olduğuna, Tanrının olmadığına inanabilir. Nasıl düşünürse düşünür, fakat düşüncelerini yaymaya, başkaları tarafından benimsenmeleri için propaganda yapmaya kalkışırsa karşısında bizi bulur.</p>

  <p>— O zaman da onu hapse tıkarsınız.</p>

  <p>— Hayır. Ona elimizi uzatır, bu işlerden vageçmesini söyleriz. Söylediklerini ispatlamasını isteriz. Eğer yahudilerin şeytan olduğunu söyleyecek olursan... ispat et deriz. Eğer söylediklerini destekleyebilirsen, istediğini söyleyebilirsin. Aksi takdirde, çalışma kampına sürülürsün.</p>

  <p>Nina, zorlukla gülümsedi.</p>

  <p>— Zor bir iş.</p>

  <p>— Doğru.</p>

  <p>— Eğer siyanid içtiğimi görecek olursan, karışamazsın. Kendimi öldürmekte serbestim.</p>

  <p>— Evet, ama şişede siyanid olduğunu, portakal suyu olmadığını söyleriz.</p>

  <p>— Ya biliyorsam?</p>

  <p>— Bu takdirde senin bileceğin bir iş. İstersen siyanid içinde bile yıkanabilirsin. Yetişkin bir kişi olduğun için istediğini yapmakta serbestsin.</p>

  <p>Nina’nın dudakları titredi.</p>

  <p>— Sen... Basıma gelecekleri düşünmezsin, değil mi? Kendimi zehirleyip zehirlemeyeceğimle ilgilenmezsin.</p>

  <p>Cussick, saatine baktı. Kuzey Amerika’nın üstünde uçuyorlardı. Yolculukları sona ermek üzereydi.</p>

  <p>— Umursamaz olur muyum! Zaten, bu nedenle işe karıştım. Hem seni hem de öteki insanları düşünüyorum.</p>

  <p>Asık suratla ekledi.</p>

  <p>— Bunların hiç birinin anlamı yok. Jones yakalandı, asıl mesele bu.</p>

  <p>— Neden?</p>

  <p>— Şu anda Jones’a, söylediklerini ispatla diyoruz. Öyle sanıyorum ki, hergele, söylediklerini ispatlamakla meşgul.</p>

  <p class="ortali">⁂</p>

  <p>Jones, birçok bakımdan değişmişti. Cussick, odanın ortasındaki sandalyede oturan adamı inceledi.</p>

  <p>Binanın dışında bir tank, birliği devriye geziyor, eli silâhlı, kahverengi üniformalı polisler, tankların arkasında dolaşıyordu.</p>

  <p>Jones, elinde sigara, sakin sakin oturuyordu. Bakışlarını ayaklarının burnuna dikmiş düşünüyormuş gibi görünüyordu. Daha yaşlı gibiydi. Yedi ay onun üzerinde büyük değişiklikler yapmıştı. Kısa, top sakalı vardı. Yüz hatları daha derindi. Gür siyah saçları bakımsızdı. Gözleri ışıl ışıl parlıyordu. Bakışlarında vahşi bir ifade vardı.</p>

  <p>Jones, birden Cussick’in varlığını fark etti ve başını kaldırıp baktı. Bakışları birleşti. Cussick, terlemeye başladı. Jones’la ilk karşılaştığı gün, Jones, hakkında bir rapor verileceğini biliyor olmalıydı.</p>

  <p>Bu da demekti ki, Jones, kendi arzusuyla burada bulunuyordu.</p>

  <p>Yan kapılardan biri açıldı ve Pearson, odaya girdi. Elinde bir tomar kâğıt vardı.</p>

  <p>Cussick’e:</p>

  <p>— Söylediklerinin hepsinin doğru olduğu anlaşıldı. Ne yapacağımızı bilmiyoruz, dedi.</p>

  <p>— Size bunu ben de söyleyebilirdim, fakat...</p>

  <p>— Saunders, soruşturmamızın temelini teşkil ediyor. Ülkeye sızan yaratıklar hakkındaki yazıyı okumuşsundur.</p>

  <p>— Evet, ben balayındayken onların içeri sızmış olduklarını duydum. O zaman umursamamıştım.</p>

  <p>Pearson, piposunu yakarken:</p>

  <p>— Bu adamı satın almak zorundayız, dedi. Ama satılık olmadığını söylüyor.</p>

  <p>— Söyledikleri doğru mu?</p>

  <p>— Evet, doğru. Allahın cezası bütün sistem, bu herifin sahtekârlığı üzerine kurulmuştu. Hoff bunu dikkate almamıştı. Bu herif doğruyu söylüyor.</p>

  <p>Cussick’in koluna girip onu polislerin arasından geçirdi.</p>

  <p>— Haydi, gel merhaba de. Belki seni tanır.</p>

  <p>Jones, kendisine yaklaşan iki adama baktı. Cussick’i hemen tanımıştı.</p>

  <p>Cussick:</p>

  <p>— Merhaba, dedi.</p>

  <p>Jones, ağır ağır ayağa kalktı ve Cussick’in karşısında durdu. Elini uzattı. El sıktıktan sonra, Cussick, sordu:</p>

  <p>— Nasılsın?</p>

  <p>Jones, kuru sesle:</p>

  <p>— İyiyim, dedi.</p>

  <p>— Benim kim olduğumu o gün biliyordun. Gizli polisten olduğumu biliyordun.</p>

  <p>— Hayır. O gün kimliğini bilmediğim gerçek.</p>

  <p>Cussick şaşırmıştı.</p>

  <p>— Fakat buraya geleceğini biliyordun. Bu odayı, bu toplantıyı önceden görmüş olmalısın.</p>

  <p>— Seni hatırlayamadım. O zaman daha değişiktin. Son yedi aydan beri ne kadar değişmiş olduğunu tahmin edemezsin. Bütün bildiğim, benimle bir noktada bağıntı kurmuş olduğuydu.</p>

  <p>Yanağına bir tik geldi.</p>

  <p>— Kilo vermişsin.</p>

  <p>Cussick:</p>

  <p>— Şimdi ne yapıyorsun? dedi. Karnavalla beraber değil misin?</p>

  <p>— Tanrı’nın saygıdeğer kilisesinde papazım.</p>

  <p>— Papaza hiç de benzemiyorsun.</p>

  <p>Jones, omuz silkti.</p>

  <p>— Ücreti fazla sayılmaz. Şimdilik ilgi duyan fazla kimse yok.</p>

  <p>Sustu, sonra ekledi.</p>

  <p>— Fakat ilgi duyacaklardır.</p>

  <p>Pearson söze karıştı.</p>

  <p>— Bütün bu konuşmaların teype alındığını muhakkak biliyorsun. Söylediğin her kelime duruşma süresinde dinlenecek.</p>

  <p>Jones, kaba bir sesle:</p>

  <p>— Ne duruşması? dedi. Bugünden itibaren üç gün içinde beni serbest bırakacaksınız.</p>

  <p>İnce yüzü tikle sarsıldı, soğuk bir ifadeyle konuşmasına devam etti.</p>

  <p>— Bugünden itibaren manevi bir gerçeği söyleyeceksiniz. Şimdi söylüyorum, kulak verin ve iyi dinleyin. Bir İrlandalı, bankaların zayıflamakta olduğunu duyuyor. Hemen parasını yatırdığı bankaya koşuyor ve bütün parasını çekiyor. Veznedar, emredersiniz efendim, diyor. Peşin mi istersiniz yoksa çek mi kabul edersiniz? İrlandalı cevap veriyor. Eğer paranız varsa, bankanızda kalabilir, ama yoksa kuruşuna kadar isterim.</p>

  <p>Huzursuz bir sessizlik oldu. Pearson, şaşırmış görünüyordu. Cussick’e doğru kaçamak bir bakış fırlattı.</p>

  <p>— Bunu söyleyecek miyim? Ne demektir bu?</p>

  <p>— Şu demektir... Kimse kimseyi aldatmıyor.</p>

  <p>Jones, söylenenleri onaylamak istermiş gibi başını salladı.</p>

  <p>Pearson:</p>

  <p>— Yani, dedi. Sana bir şey yapamayacağımızı mı söylemek istiyorsun?</p>

  <p>— Söylememe lüzum yok. Asıl mesele bu. Kehanetlerimi peşin mi istersiniz yoksa çek halinde mi? Seçim hakkı sizin.</p>

  <p>Pearson şaşkına dönmüştü. Jones’tan bir adım uzaklaştı.</p>

  <p>— Anlayamıyorum, dedi. Bu adam kafadan kontak, deli, aklını kaçırmış.</p>

  <p>Yanlarında duran ve konuşmaları ilgiyle takip eden Kaminski:</p>

  <p>— Hayır, dedi. Çok garip bir insansın, Jones. Anlayamadığım şu. Böyle bir yeteneğin olduğu halde neden karnavalla beraber dolaşıyordun? Neden zamanını boşa harcıyordun?</p>

  <p>Jones’un cevabı herkesi şaşkına çevirdi.</p>

  <p>— Çünkü korkuyordum. Ne yapacağımı bilmiyordum. En kötü tarafı da...</p>

  <p>Yüksek sesle yutkundu.</p>

  <p>— ...seçim hakkım yok.</p>
        
    </body>
</html>
