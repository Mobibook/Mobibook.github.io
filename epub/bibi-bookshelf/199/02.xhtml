<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">2.</p>
 
  <p>Jones’la tanıştığı zaman yirmi altı yaşındaydı. 4 Nisan 1995 yılında tanışmışlardı. O günü her zaman hatırlardı; bahar havası serin ve çiçeklerin kokusuyla doluydu. Bir yıl önce savaş sona ermişti.</p>

  <p>Gözlerinin önünde alçak bir yamaç vardı. Evler şuraya buraya serpiştirilmişti. Normal günlerde herkes çalışırdı, ama bugün her yer sessizdi. Yedisinden yetmişine kadar herkes, yorgun adımlarla karnavala gidiyordu.</p>

  <p>Ayaklarının altındaki yer, yumuşak ve nemliydi Cussick de arzuyla yürüyordu, çünkü o da karnavala gidiyordu. Bir işi vardı.</p>

  <p>İş bulmak çok güçtü ve Cussick, iş bulduğu için memnundu. Her okumuş genç gibi Cussick de Hoff’un örgütüne karşı sempati duyuyordu ve iş almak için hükümete müracaat etmişti.</p>

  <p>O günlerde idealistti.</p>
  <p>Özellikle İçişleri Bakanlığında görev almış, sonradan Gizli Polise girmişti. 1995 yılında dine ve politikaya bürokrasi hakimdi. Kimsenin ciddiye aldığı yoktu. Yiyecek bollaştığına göre halk arasında panik de yoktu. Halk, midesinin doyacağından emindi. Savaş günleri gerilerde kalmıştı.</p>

  <p>Karnavalın tenekeden yapılmış on binası neon ışıkları altında parıl parıl yanıyordu. Binaların çerçevelediği sahanın tam ortasında daire şeklinde bir sahne hazırlanmış etrafına oturulacak ranzalar yapılmıştı.</p>

  <p>Sahnede birçok yaratık vardı. Bu yaratıklar savaştan çok önce kadınların hayvanlarla birleşmesinden elde edilmiş ve birçok tecrübelerde kullanılmıştı. Yeni hükümet onlara da bir hak tanımıştı, onların da herkes gibi yaşamaya hakkı vardı.</p>

  <p>Binalardan birinin önündeki merdivenlerde dört kız vardı. Kızlar çırılçıplaktı. Birisi tırnaklarını kesiyordu. Boyalı vücutları neon ışığı altında parıldıyordu. Kızların arkasındaki kapının gerisinde gösteriler yapılıyordu.</p>

  <p>Kızlardan biri:</p>

  <p>— Hey, dedi.</p>

  <p>Şaşıran Cussick, kızın kendisine hitap ettiğini fark etti.</p>

  <p>Sinirli bir tavırla:</p>

  <p>— Ne var? diye sordu.</p>

  <p>— Saat kaç?</p>

  <p>Cussick, saatine bir göz attı.</p>

  <p>— On bir buçuk.</p>

  <p>Kız yerinden kalktı ve parmaklıklara doğru yürüdü.</p>

  <p>— Sigaran var mı?</p>

  <p>Ceplerini karıştıran Cussick, sigara paketini bulup kıza uzattı.</p>

  <p>Kız sigarayı almak üzere uzandığı zaman iri göğüsleri parmaklığın üzerinden sarktı.</p>

  <p>— Teşekkürler.</p>

  <p>Bir anlık tereddütten sonra Cussick çakmağını uzattı ve kızın sigarasını yaktı. Kız gülümseyerek Cussick’e baktı. Ufak tefek, kahverengi saçlı, ince ve muntazam bacaklı, çok genç bir kadındı.</p>

  <p>— Gösteriyi seyretmeye gelecek misin?</p>

  <p>Cussick’in niyeti yoktu.</p>

  <p>— Hayır.</p>

  <p>Genç kadın alaylı bir ifadeyle dudaklarını büzdü.</p>

  <p>— Hayır mı. Neden? İlgilenmiyor musun? Sen de onlardan mısın?</p>

  <p>Yakında bulunanlar onları dinliyorlardı, yüzlerinde alaylı bir ifade vardı.</p>

  <p>Cussick’in etrafındakiler kıkırdadı. Cussick, şaşkınlığından ne yapacağını şaşırmıştı.</p>

  <p>Genç kadın tembel bir tavırla:</p>

  <p>— Yakışıklısın, dedi.</p>

  <p>Oturdu ve kollarını çıplak dizlerine doladı. Kırmızı dudaklarının arasına sıkıştırdığı sigaranın dumanı tembel tembel yükseliyordu.</p>

  <p>— Elli doların yok mu? Elli dolar harcayamaz mısın?</p>

  <p>— Hayır, harcayamam.</p>

  <p>Genç kadın şaşırmış gibi numara yaparak uzandı ve Cussick’in muntazam taralı saçlarını karıştırdı.</p>

  <p>— Oooo! Ne yazık. Belki seni bedava alabilirim. Hoşuna gider miydi? Benimle bedava kalmak istemez miydin?</p>

  <p>Genç kadın göz kırparak dilinin ucunu çıkardı.</p>

  <p>— Sana birçok şey gösterebilirim. Bildiklerim karşısında çok şaşıracaksın.</p>

  <p>Cussick’in sağında duran kabak kafalı bir adam:</p>

  <p>— Bir şapka verin, dedi. Şu genç için biraz para toplayalım.</p>

  <p>Bir kahkaha tufanı koptu ve birkaç beş dolarlık kabak kafalı adamın elindeki şapkaya atıldı.</p>

  <p>Genç kadın, bir elini Cussick’in ensesine koymuş konuşuyordu.</p>

  <p>— Benden hoşlanmadın mı, hoşlanamaz mısın? Hoşlanacağını biliyorum. Bütün bu insanlar da benden hoşlandığını biliyor. Onlar da seyredecekler. Merak etme, sana öğretirim.</p>

  <p>Birden Cussick’in kulağını yakaladı.</p>

  <p>— Gel bakalım. Hepinize neler yapabileceğimi göstereceğim.</p>

  <p>Kalabalık alkışlamaya başladı. Cussick, arkasından itildiğini hissetti. Genç kadın Cussick’in kulağını bıraktı ve onu kucaklamak için kollarını açtı.</p>

  <p>Cussick, büyük bir çabayla kalabalıktan sıyrıldı ve geride kaldı. Nefes nefese ceketini düzeltti.</p>

  <p>Kimsenin ona baktığı yoktu. Ellerini ceplerine sokarak gayesiz bir tavırla yürümeye başladı.</p>

  <p>Fal bakılan bir çadırın önünde durdu. Sonra kendi kendisine söylendi.</p>

  <p>— Falıma baktırsam iyi olacak.</p>

  <p>Çadıra girdi. Çadırın ortasına bir masa konmuştu. Yaşlı, esmer bir kadın masanın başına oturmuş, önündeki cam küreye bakıyordu.</p>

  <p>Cussick, tekrar dışarı çıktı ve başka bir çadırın önünde durdu. Çadırın önündeki tabela dikkatini çekmişti.</p>

  <p><b>İNSANLIĞIN GELECEĞİ</b></p>

  <p><b>(KİŞİSEL GELECEK İÇİN FAL BAKILMAZ)</b></p>

  <p>Cussick, çadıra girdi ve genç adamı inceledi. Sakalı oldukça uzamıştı. Alnı biraz çıkıktı. Gözünde çelik çerçeveli bir gözlük vardı. Dudakları oldukça etliydi. Sabırsız bir tavırla, dudaklarının arasına sıkıştırmış olduğu sigarasını çekiştiriyordu. Çıplak kolları sıskaydı. Omuzlarının darlığı boyunu oldukça uzun gösteriyordu.</p>

  <p>İşte bu adam Jones’tu. Cussick, o zamanlar bu adamın baş belâsı olacağını bilemezdi.</p>

  <p>Cussick, ellerini ağzının etrafında boru gibi tuttu ve bağırdı.</p>

  <p>— Hey!</p>

  <p>Genç adam başını çevirip Cussick’e baktı. Gözleri birleşti. Kalın camlı gözlüğünün arkasından görünen gri gözleri buz gibiydi, parmaklarıyla masanın üzerinde trampet çalıyordu.</p>

  <p>Cussick:</p>

  <p>— Neden kişisel fal bakılmaz? dedi.</p>

  <p>Genç adam cevap vermedi. Gözlerini masanın üzerine çevirdi ve bakışlarını önüne dikti.</p>

  <p>Cussick, meraklanmıştı. Tereddüt etmeden basamakları çıktı ve genç adama yaklaştı.</p>

  <p>Jones, başını kaldırıp Cussick’e baktı.</p>

  <p>— Yirmi dolar.</p>

  <p>Cussick, hemen elini cebine attı ve parayı çıkartıp uzattı.</p>

  <p>— Karşılığında ne alacağım?</p>

  <p>Jones, bir masa üzerindeki tekerleği işaret etti. Tekerleğin yüzü dört parçaya bölünmüştü.</p>

  <p>— Bunu görüyor musun?</p>

  <p>Jones, bir kolu çekerek tekerleği döndürdü.</p>

  <p>— Yüz yirmi saniye vaktin var. İstediğini sorabilirsin. Vaktin dolana kadar...</p>

  <p>Parayı alıp cebine attı.</p>

  <p>Cussick, hayretle:</p>

  <p>— Sormak mı? dedi. Ne soracağım?</p>

  <p>— Geleceği.</p>

  <p>— Kendi hakkımda bir şey soramam, değil mi?</p>

  <p>— Kesin olarak hayır. Varlığı olmayan bir kişisin.</p>

  <p>Cussick, gözlerini kırpıştırdı. Şaşırmıştı, kulakları zonkluyordu. Mümkün olduğu kadar sâkin bir sesle:</p>

  <p>— Belki de hatalısın, dedi. Belki bir kişiliğim, varlığım vardır.</p>

  <p>Öfkelenmişti. Acaba şu karşısındaki sıska adam, kendisinin Federal Hükümetin Gizli Polis Servisinden olduğunu bilseydi ne yapardı? Dilinin ucuna gelmişken kendisini zor tuttu. Eğer ağzından bir kelime kaçırmış olsaydı, Gizli servisten atılacağı muhakkaktı.</p>

  <p>Jones:</p>

  <p>— Doksan saniyen kaldı, dedi. Allah aşkına bir şeyler sor! Hiç bir şey öğrenmek istemiyor musun? Merak etmiyor musun?</p>

  <p>Cussick, dudaklarını yalayarak:</p>

  <p>— Peki, dedi. Gelecekte neler var? Neler olacak?</p>

  <p>Jones, tiksintiyle başını salladı, içini çekti, sigarasını söndürdü. Bir dakika kadar cevap vermeyecekmiş gibi göründü. Bir an, bütün dikkatini ayakkabısının altında ezilmiş sigaraya verdi. Sonra zayıf kollarına abanarak kalktı ve ağır ağır:</p>

  <p>— Belirli sorular, dedi. Senin için bir cevap bulmamı mı istiyorsun? Pekâlâ, istediğini yapacağım. Soru. Gelecek Heyet Başkanı kim olacak? Cevap. Nasyonalist aday, Ernest T. Saunders adında önemsiz bir kişi.</p>

  <p>— Fakat Nasyonalistler parti kurmadılar ki!</p>

  <p>Jones, Cussick’e aldırmadan konuşmasına devam etti.</p>

  <p>— Soru. Ülkeye sızanlar kimdir? Cevap, Güneş sisteminin ötesindeki yaratıklar, aslı bilinmiyor, doğası bilinmiyor.</p>

  <p>Cussick, şaşırdı.</p>

  <p>— Hangi tarihe kadar bilinmeyecek?</p>

  <p>Yutkundu, sonra ekledi.</p>

  <p>— Ne kadar uzağı görebilirsin?</p>

  <p>Jones, umursamaz bir tavırla cevap verdi.</p>

  <p>— Hatasız olarak bir yıl sonrasını görebilirim. Ondan sonrası sönük kalıyor. Ana olayları görebilirim. Ayrıntılar sönük kalır, hiç bir şey göremem. Görebildiğim kadarıyla ülkeye sızanların kimlikleri bilinmiyor.</p>

  <p>Cussick’e bir göz atarak devam etti.</p>

  <p>— Onlardan söz ediyorum, çünkü, bundan sonra en çok sözü geçenler olacak.</p>

  <p>Cussick, gazete, başlıklarını gözünün önüne getirdi.</p>

  <p><b>«DIŞ GEZEGENLER DEVRİYE GEMİLERİ TARAFINDAN KİMLİĞİ BİLİNMEYEN GEMİLERİN TESPİT EDİLDİĞİ HABER VERMEKTEDİR?»</b></p>

  <p>— Halen sözü ediliyor. Onların yaratık olduğunu söylüyorsun, ha? Gemi değil mi? Anlamıyorum... yani bizim tespit ettiğimiz gemi değil de yaratıklar mı?</p>

  <p>Jones, sabırsız bir tavırla:</p>

  <p>— Evet, yaratıklar, dedi. Federal hükümet bunu biliyor. Şu anda yüksek mevkilerde sözü ediliyor. Tam bir rapor aldılar. Raporun esası birkaç haftaya kadar komuoyuna duyurulur. Hergeleler şimdilik bunu saklıyorlar. Uranüs’tan gelen bir kılavuz tarafından ölü bir yaratık bulundu.</p>

  <p>Tekerleğin dönüşü ağırlaştı ve nihayet durdu. Jones, tekrar yerine oturdu.</p>

  <p>— Zamanın doldu. Eğer öğrenmek istediğin başka şeyler varsa, sana bir yirmi dolara daha patlar.</p>

  <p>Çok şaşıran Cussick, geri geri gitti, basamaklardan indi.</p>

  <p>— Hayır, teşekkür ederim, diye mırıldandı. Öğrendiklerim yeter de artar.</p>
       
    </body>
</html>
