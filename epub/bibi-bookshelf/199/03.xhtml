<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">3.</p>
   <p>Saat dörtte bir polis arabası onu aldı ve Baltimore’a götürdü. Cussik, için için kaynıyordu. Elleri titreyerek bir sigara yaktı, içti, izmariti fiskeledi, sonra bir sigara daha yaktı. Belki bir şey bulmuştu. Belki de boşuna hayale kapılıyordu. Baltimore gizli servis binası şehrin bir mil dışındaydı.</p>

  <p>Polis arabası ilk kontrol istasyonunda yavaşladı ve başlarında çelik miğfer ellerinde makineli tabancalar bulunan polisler tarafından kontrol edildi, sonra yoluna devam etti.</p>

  <p>Cussick arabadan indikten sonra binaya girdi. Raporunu Güvenlik Müdürü Pearson’a vermeden önce, pedagojik katlardan birine çıktı. Bir dakika sonra Max Kaminski’nin karşısında duruyordu.</p>

  <p>Max Kaminski masasının üstüne yığılmış kâğıtları teker teker inceliyordu.</p>

  <p>— Bu güzel Nisan sabahı tepelerde neler buldun?</p>

  <p>Cussick:</p>

  <p>— Sana bir şey sormak istiyorum, dedi. Raporumu vermeden önce sormak istediğim bir şey var.</p>

  <p>Evvelce Cussick’i Max Kaminski eğitmişti. Şimdi Cussick onun bölgesinde değildi, fakat tavsiye almak üzere her zaman gelirdi.</p>

  <p>— Kanunu biliyorum... fakat birçok şey kişisel yargıya dayanıyor. Bir durumu ihlâl varmış gibi görünüyor, ama hangisi olduğunu bilmiyorum.</p>

  <p>Kaminski, kalemini bırakarak:</p>

  <p>— Biliyorsun, dedi, ihlâl üç ana sınıfa ayrılır. Sendeki notları tekrar karıştır.</p>

  <p>Cussick, sabırsız bir tavırla:</p>

  <p>— Ezbere biliyorum dedi. Fakat yine de şaşkınım. Sözünü etmek istediğim kişi bilinmeyen şeyleri söylüyor.</p>

  <p>— Özel bir konuda mı?</p>

  <p>— Gelecek hakkında. Gelecek yıl neler olacağını bildiğinden söz ediyor.</p>

  <p>— Önceden haber vermek mi?</p>

  <p>— Gaipten haber vermek. Eğer doğru anladıysam. Kimse gelecekten haber veremez. Gelecek henüz meydana gelmemiş olaylarla doludur, ama bu olayların neler olabileceğini kimse bilemez.</p>

  <p>— Karnavaldaki fal bakanlardan biri mi?</p>

  <p>Cussick kızardı.</p>

  <p>— Evet.</p>

  <p>İhtiyar adamın bıyıkları öfkeyle titredi.</p>

  <p>— Sen de bunu rapor mu edeceksin? Birkaç dolar kazanmaya çalışan bir şarlatanı mı rapor edeceksin? Suçlamanın ne demek olduğunu bilmiyor musun? Medeni haklarını kaybeder, işçi kamplarında çalışır...</p>

  <p>Başını şiddetle salladı.</p>

  <p>— Sen de âmirlerin tarafından bir aferin alırsın, ha! Zavallı bir kimseyi suçlayarak, onun üstüne basarak yükselmek istersin, ha!</p>

  <p>Cussick, kontrollü bir sesle:</p>

  <p>— Fakat kanunun çiğnenmiş olduğu kanısındayım, dedi.</p>

  <p>— Herkes kanunlara karşı gelir. Zeytinin son derece acı olduğunu söyleyecek olursam, teknik olarak ben de kanunu çiğnemiş olurum. Eğer birisi köpeklerin insanların en iyi dostu olduğunu söylerse, bu kanuna aykırıdır. Her şey böyledir... Bunun için de böylesine basit şeylerin üzerinde durmayız.</p>

  <p>Pearson, büroya girmişti.</p>

  <p>— Ne oluyor?</p>

  <p>Kaminski, asık suratla:</p>

  <p>— Bu genç dostumuz bir av yakalamış, dedi. Karnavalda bir falcıyı meydana çıkarmış.</p>

  <p>Cussick, Pearson’a dönerek açıklamak istedi.</p>

  <p>— Alelâde bir falcı değildi. Bu adamın garip bir kişiliği olduğunu düşünüyorum. Söylediğine göre, Saunders adında biri gelecek Heyet Başkanı olacakmış.</p>

  <p>Pearson, ilgisiz bir tavırla:</p>

  <p>— Bu ismi hiç duymadım, dedi.</p>

  <p>Cussick:</p>

  <p>— Ülkeye sızanların sadece gemi olmadığını, onların canlı yaratıkları olduğunu söyledi, dedi. Ve bunun da yüksek makamlarca bilindiğinden söz etti.</p>

  <p>Pearson’un yüzünde garip bir ifade belirdi. Kaminski, elindeki kalemi birden bıraktı.</p>

  <p>Pearson, zayıf bir sesle:</p>

  <p>— Oh, sahi mi? dedi.</p>

  <p>Cussick:</p>

  <p>— Gelecek yıl bu yaratıkların çok önem taşıyacağını söyledi, dedi. Şimdiye kadar uğraştığımız en önemli olaylardan biri olacakmış.</p>

  <p>Ne Pearson nede Kaminski cevap verdi. Zaten cevap vermelerine ihtiyaç yoktu, çünkü Cussick, onların yüzünden okuyordu.</p>

  <p>Jones’un ismi yakında herkes tarafından duyulacaktı.</p>
       
    </body>
</html>
