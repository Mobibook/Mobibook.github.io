<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">11.</p>
  <p>Haber ağızdan ağıza dolaşmıştı. Cussick’in bir şey anlatmasına ihtiyaç yoktu, herkes biliyordu. Meyhaneye gidişlerinden bir ay sonra, Kasım ayının ortalarına doğru Tyler, ansızın Cussick’i aradı. Cussick, masasının başında evraklara gömülmüş çalışıyordu. Tyler’ın arayışı çok ani olduğu için Cussick gafil avlanmış sayılırdı.</p>

  <p>Tyler:</p>

  <p>— Rahatsız ettiğim için özür dilerim, dedi.</p>

  <p>Tyler da masasının başındaydı. Elinde bir teyp vardı.</p>

  <p>— Görüyorum ki karınız kızlık adı altında yeniden sınıflandırılmış. Nina Longstren olarak mı sınıflandıracağız?</p>

  <p>— Evet.</p>

  <p>— Ne oluğunu anlatmak ister miydin? O geceden beri seni görememiştim.</p>

  <p>— İş saatleri dışında bir yerde buluşabiliriz. Nerede istersen. Fakat şimdi konuşamam.</p>

  <p>Masanın üstündeki yığınla kâğıdı işaret etti.</p>

  <p>— Gereksiz açıklama yapmamın anlamsız olduğunu biliyorum.</p>

  <p>Cussick, Tyler’la ana binanın kapısında buluştu. Saat yediye geliyordu. Tyler, ellerini paltosunun cebine sokmuş onu bekliyordu. Boynunda yün bir eşarp vardı.</p>

  <p>Tyler:</p>

  <p>— Bana istediğin kadar kısa anlatabilirsin, dedi. İşine burnumu sokmuş olduğumu düşünmeni istemem.</p>

  <p>Zaten anlatacak fazla bir şey yoktu. O gecenin ertesi günü saat on birde Nina’yı eve götürmüştü. Aralarında konuşacakları bir şey yoktu. Cussick, üç gün sonra evlilik bürosundan gelen ihbarı almıştı. Nina, ayrılmaları için gerekli müracaatı yapmıştı.</p>

  <p>Tyler sordu:</p>

  <p>— İlişkiniz nasıldı? Arkadaşlık çerçevesi içindeydi, değil mi?</p>

  <p>— Evet. Hâlâ arkadaş gibiydik.</p>

  <p>Evliliklerinin son günü Nina’yı yemeğe götürmüştü. Yemekten sonra tabakları kenara iterek gerekli kâğıtları imzalamışlardı. Yemekten sonra da bir otele gidip beraber yatmışlardı.</p>

  <p>Tyler:</p>

  <p>— Jack ne oldu? dedi.</p>

  <p>— Jack’i Federal Hükümetin bakım evine verdik. Resmi olarak bizim oğlumuz. Fakat onun üzerinde bir hak iddia edemeyiz. İstediğimiz zaman onu görebiliriz. Fakat bizim için sorumluluk yok.</p>

  <p>— Onu oradan çıkartamaz mısınız? Böyle şeyler hakkındaki kanunları bilmiyorum.</p>

  <p>— Onu ancak özel izinle oradan alabiliriz. Yani, tekrar evlenmekle.</p>

  <p>— Yani, artık yalnızsın.</p>

  <p>— Evet. Şimdi yalnızım.</p>

  <p class="ortali">⁂</p>

  <p>Cussick, Tyler’dan ayrıldıktan sonra arabasını polis park sahasından aldı ve apartımanına gitti. Yolda, Jones’un takipçileriyle karşılaştı. Zaten son günlerde daima kalabalık bir kitleyle karşılaşıyordu. Her yerde Jones’u izleyenler vardı.</p>

  <p>Apartmanının merdivenlerini ağır ağır çıktı. Kapıyı açıp içeri girdiği zaman, videfon’un alarm zili çalıyordu. Hemen gidip düğmesini çevirdi. Pearson’un görüntüsü ekran üzerinde belirdi.</p>

  <p>— Hemen büroya gelmeni istiyorum. Bütün diğer işleri bırakıp hemen gelmelisin.</p>

  <p>Görüntü biran kayboldu, sonra tekrar belirdi.</p>

  <p>— Hemen büroya dönmelisin. Acele olarak gelmelisin. Bütün diğer işleri olduğu gibi bırak.</p>

  <p>Önce çok şaşırdı. Çok yorgundu, hemen yiyip yatmak amacındaydı. Eve geldiğini Pearson bilemezdi. Mesajı almamış olduğunu her zaman söyleyebilirdi.</p>

  <p>Bu düşünceyle mutfağa girdi ve kendisine bir sandviç hazırlamaya başladı. Sandviçini hazırladığı zaman kararını vermişti. Hemen apartımandan çıktı, arabasına atladı ve son süratle büroya yollandı.</p>

  <p>Binaya girer girmez Pearson tarafından kabul edildi.</p>

  <p>Pearson:</p>

  <p>— Durum şu, dedi. Arkadaşın Kaminski, bugün öğleden sonra üç otuz sularında, sınıflandırılmış raporları çantasına doldurup buradan ayrıldı.</p>

  <p>Cussick, aptallaşmış olarak cevap vermeden bekledi.</p>

  <p>Pearson konuşmasına devam etti.</p>

  <p>— Bunun bu hareketine şaşırmadık. Yüz mil kadar uzakta onu yakaladık ve otosunu tehditle indirdik.</p>

  <p>Cussick, heyecanla sordu:</p>

  <p>— Peki, nereye gidiyormuş?</p>

  <p>— Jones’un adamlarıyla küçük bir anlaşma yapmış. Aylardan beri bunu hazırlamış olduğu muhakkak. Vereceği bilgi karşılığı hayatının korunmasına dair söz almış. Kaminski güvenlikle saklanacaktı. Buradan istifa edemeyeceği muhakkaktı. Bugünlerde kimse polis mesleğinden ayrılamıyor. Hatta böyle aceleyle hiç ayrılamaz.</p>

  <p>— Peki, onu ne yaptınız? Şimdi nerede?</p>

  <p>— Saskatchewan çalışma kampında. Hayatının sonuna kadar. Hemen oraya götürülmesi için emir verdim. Ayrıca, bunu kamuoyuna duyuruyorum. Bir örnek olması için herkesin duymasını istiyorum.</p>

  <p>Cussick, boğuk bir sesle:</p>

  <p>— Fakat Kaminski hasta, dedi. Hasta ve yaşlı. Ne yaptığını bilmiyordu. Yaşantısı onun parçalanmasına sebep olmuştu. Çalışma kampına gönderileceği yerde hastaneye gönderilmeliydi!</p>

  <p>— Aslında kurşuna dizilmesi gerekirdi. Fakat kurşuna dizme usulünü kaldırdık. Bütün yapabildiğimiz hayatları boyunca çalışma kamplarına göndermek. Evvelce senin danışmanın olan adam, şimdi hayatının sonuna kadar civata ayıracak.</p>

  <p>Pearson, masasından ayrıldı ve odanın ortasına doğru yürüdü.</p>

  <p>— Bunu sana söylüyorum, çünkü, bir bakıma suçlu sensin. Hepinizi göz altında bulunduruyorduk. Kaminski, evvelce komünist olan Tyler, ve karın. Karının Jones’un ajanı olduğunu biliyoruz. Onlarla uzun süreden beri çalışmakta olduğunu biliyoruz. Kaminski de bunu biliyordu. Bildiklerini saklayıp aleyhimize kullanmaya kalktı.</p>

  <p>Cussick:</p>

  <p>— Öğrenmemi istememiş olacak, dedi.</p>

  <p>— Yani öğrenmemizi istememiş olacak demek istedin. Karının seni terk edip onların tarafına geçişinden hemen sonra Kaminski’nin de buradan ayrılacağını tahmin ettik. Seni ilgilendirdiği kadarıyla...</p>

  <p>Omuz, silkerek konuşmasına devam etti.</p>

  <p>— ...onun yapmış olduğunu yapmana milyonda bir ihtimal dahi yok. Kız da senin gibi. Halen bizimle beraber. Fakat pis bir iş.</p>

  <p>Sesindeki kaba ifade birden kayboldu. Yumuşak bir sesle devam etti.</p>

  <p>— Son derece pis bir iş... İyi bir adamdı. Sana haber verilmesinin gerekli olduğunu düşündüm.</p>

  <p>Cussick, ancak duyulabilen bir sesle:</p>

  <p>— Teşekkür, dedi.</p>

  <p>— Belki de haklısın. Bir hastaneye yatırılması gerekirdi. Fakat bunu yapamayız, çünkü yaşama çabası içindeyiz. Birçoğumuz bu işten kurtulmak istiyor... belki de hepimiz istiyoruz.</p>

  <p>— Belki.</p>

  <p>— Jones’un adamları her yere burunlarını sokmaya başladılar. Her binada, her sınıfta, her yerde adamları var. Hatta, burada, gizli poliste, bile adamları var... Her gün memurlarımızdan kaybolanlar hakkında rapor alıyoruz... Kaminski gibi. Örnek olması için onu çalışma kampına gönderdim. Eğer mümkün olsaydı, gözümü kırpmadan öldürebilirdim.</p>

  <p>— Ama onu öldürmek istemezdiniz.</p>

  <p>— Hayır, öldürmek istemezdim, ama yine de öldürürdüm.</p>

  <p>Pearson, bir dakika kadar sustu, sonra konuşmasına devam etti.</p>

  <p>— Kaminski’nin elinde, Federal Hükümetin çok gizli tuttuğu bir proje vardı. Ne olduğunu bilmiyorum, ama Sağlık Şubesini ilgilendiren bir konu olduğunu sanıyorum. Bu örgütte projenin ne olduğunu bilen de yok. Yüksek Kurul biliyor tabii. Rafferty adında bir biokemistin çalışmaları. Muhtemelen ismini işitmişsindir. Otuz yıl önce kaybolmuştu.</p>

  <p>Cussick:</p>

  <p>— Hatırlıyorum, dedi. Max iyi mi? Yaralı filan değil ya?</p>

  <p>Pearson, sabırsızlıkla:</p>

  <p>— Bir şeyi yok, dedi. Turp gibi sağlam. Bu proje üzerindeki çalışmaları sen devir alacaksın. Şu Allahın cezası Jones’un bildiğini sanıyorum. Kaminski’nin gerekli bilgileri götürmesini engelledik, ama yine de emin değiliz.</p>

  <p>Sesi sertleşti.</p>

  <p>— Her neyse, Jones hiç bir şey yapamaz. Henüz kuvvetli değil. Fakat onun güçlenmesine kadar da projeyi korumak amacındayız.</p>

  <p>Cussick, aptalca sordu:</p>

  <p>— Ne yapmamı istiyorsunuz?</p>

  <p>— Açıkça belli değil mi? Seni Rafferty’ye gönderiyorum ki durumu iyice öğrenesin.</p>

  <p>Pearson, masasının üzerindeki kâğıtların arasından bazı kimlik kâğıtlarını alarak Cussick’e uzattı.</p>

  <p>— Rafferty, Kaminski olayından haberdar edildi. Her şey hazırlandı, seni bekliyor. Hemen oraya git ve durumu öğrenince bana tez elden bildir. Projeden söz etme, çünkü ne olduğunu bilmek istemiyorum. Bütün arzum, güvenlik ucunun iyi çalışması. Anlaşıldı mı?</p>

  <p>Cussick, dalgın bir tavırla bürodan çıktı. Binanın kapısında büyük bir polis arabası bekliyordu. Arabanın yanında ellerinde makineli tabancalar olan üç toplum polisi duruyordu.</p>

  <p>Cussick’in yaklaşması üzerine polisler esas duruşa geçtiler ve Cussick’i selâmladılar.</p>

  <p>Cussick:</p>

  <p>— İşin esasını bilmiyorum, dedi. Nereye gideceğimizi bile bilmiyorum.</p>

  <p>Polislerden biri:</p>

  <p>— Emir almış durumdayız, efendim, dedi. Nereye gidileceğini de biliyoruz.</p>

  <p>Bir dakika sonra Cussick, karanlık şehrin üzerinde hızla uçuyordu. Sağında oturan polis uyukluyordu. Diğer iki polis iskambil oynamaya hazırlanıyorlardı. Cussick, arkasına yaslandı ve uzun yolculuğa hazırlandı.</p>

  <p class="ortali">⁂</p>

  <p>Yolculuk Cussick’in tahmininden çok kısa sürdü. Gemi birden inişe geçti. İki polis oyun kâğıtlarını toparladılar. Altlarında büyük bir şehrin ışıkları göz kırparmış gibi yanıp sönüyordu. Gemi, alan olarak kullanılan bir dama indiği zaman Cussick nerede bulunduklarını anladı. San Fransisco. Demek ki Kaminski’nin «Onlara çok yakınız!» dediği buydu. Cussick’in kafası çalışma kampında bulunan Kaminski’yle meşguldü, projeyi düşünmüyordu.</p>

  <p>Geminin kapısı kayarak sessizce açıldı. Üç polis dikkatle etrafı kollayarak indiler. Cussick, nerede bulunduğunu iyice anlayabilmek için başını kapıdan uzattı.</p>

  <p>— Şimdi ne yapıyoruz? diye sordu.</p>

  <p>Birkaç dakika sonra ufak tefek, beyaz gömlek giymiş yaşlı bir adamın karşısında duruyordu. Adam gözlüğünü çıkardı. Cussick’e baktı ve elini uzattı.</p>

  <p>— Ben Rafferty, Fakat henüz burada yoklar. Beklemek zorundasınız.</p>

  <p>Cussick:</p>

  <p>— Doktor, dedi. Bütün bunlardan bir şey anlamıyorum.</p>

  <p>Kâğıtlarını çıkartıp doktora uzattı.</p>

  <p>— Ansızın bu işe çağrıldım. Kaminski’den haber var mı?</p>

  <p>Rafferty, kuşkuyla çevresine bakındı, sonra koridordan aşağı doğru yürümeye başladı. Cussick, adımlarını yaşlı doktorun adımlarına uydurduğu zaman, biyokemist:</p>

  <p>— Kaminski’nin ihanet ettiğini Pearson’dan öğrenince onları buradan uzaklaştırdım, dedi. Benim fikrimdi, onların burada bulunmamasını istedim. Kaminski’nin Jones’un adamlarını uyarması ihtimaline karşılık küçük bir tedbir. Tabii gereksiz bir tedbir, çünkü Jones bu işi biliyorsa, bir yıl öncesinden biliyor demektir. Fakat bir saldırı ihtimalini göz önüne almak zorundaydım. Grup grup insanların şu protoplazmalara saldırışlarını gördükten sonra doğrusu çekinmedim dersem yalan söylemiş olurum. Buraya da saldırabileceklerini düşünmem yanlış olmasa gerek.</p>

  <p>Cussick, sordu:</p>

  <p>— Beni nereye götürüyorsun?</p>

  <p>— Sana projeyi göstereceğim. Eğer güvenlik ucunu sen yöneteceksen öğrenmen gerekir. Allah biliyor ki, onların ne olduğunu öğrenmediğin takdirde, onlara bir yararın dokunamaz.</p>

  <p>Doktor, beyaz badanalı koridorlardan geçiyor ve Cussick’i de peşinden sürüklüyordu. Çeşitli makinelerin başında çalışan asistan onlarla ilgilenmiyordu.</p>

  <p>Rafferty, şeffaf bir duvarın önünde durduğu zaman açıkladı.</p>

  <p>— Burası onların Sığınağı. Hazır burada değillerken etrafın iyice temizlenmesini arzu ettim. Bir taşla iki kuş vurmuş oldum.</p>

  <p>Duvardaki göstergeleri inceledi. Sonra:</p>

  <p>— Birkaç dakika sonra içeri girebileceğiz, dedi.</p>

  <p>Cussick, şimdiye kadar görmediği büyüklükteki buhar kazanına bakıyordu. Her taraf makineyle doluydu. Sığınak denen büyük odaya birkaç borularla hava püskürtülüyordu.</p>

  <p>Rafferty:</p>

  <p>— Burasının havasında amonyak, oksijen, freon ve biraz metan vardır, dedi. Ne kadar rutubet olduğunu görüyorsun. Isı, bizim için çok yüksektir. Genellikle 100 Fahrenhayt civarında.</p>

  <p>Cussick, su buharının arasından küçük binaları görebiliyordu. Sığınak denen oda, rutubetli, sıcak, çok değişik bir dünyayı andırıyordu.</p>

  <p>— Burada mı yaşıyorlar?</p>

  <p>— Sığınak onların küçük dünyasıdır. İhtiyaçlarını karşılayacak her şeyleri var. Onlar buraya, dölyatağı diyorlar. Fakat bu dünyaya hiç bir zaman çıkamazlar.</p>

  <p>Bir teknisyenin yanlarına gelmesi üzerine Rafferty, dönüp teknisyenle kısa bir konuşma yaptı.</p>

  <p>Sonra, Cussick’e:</p>

  <p>— Evet, dedi. Artık içeri girebiliriz.</p>

  <p>Duvarın üzerindeki bir kapı açıldı ve iki adam Sığınağa girdiler. Cussick, genzinin yandığını hissederek öksürdü. Mendilini çıkartıp burnuna bastırdı.</p>

  <p>Rafferty, kuru bir sesle:</p>

  <p>— Nasıl olsa hemen alışırsın, dedi.</p>

  <p>Cussick, şakır şakır terliyordu. Gömleği sırılsıklam olmuştu.</p>

  <p>— Hamama girmiş gibi oldum, dedi.</p>

  <p>Sığınağı dolaşırken Rafferty anlatıyordu.</p>

  <p>— Onlar nasıl dışarda yaşayamazlarsa, biz de burada yaşayamayız. Birkaç vanayı açmak suretiyle onların imha edilmeleri çok kolaydır. Yani, teneffüs ettiğimiz havayı buraya vermekle. Duvarın yıkılması da aynı sonucu doğurur. Sığınağı soğutursak yine aynı sonucu alırız. Sistemlerinin istediği gıdayı kesmekle de onları öldürebiliriz. Kaminski, Sığınağın korunmasında büyük rol oynuyordu. Her yerde adamları vardı. Adamlarınızdan biri tarafından kontrol edilmeden ben bile bu binaya giremem.</p>

  <p>Makinelerin çalışması Sığınağın havasını yavaş yavaş temizliyordu. Cussick, su buharının incelmesi sonucu etrafı daha iyi görebiliyordu.</p>

  <p>— Onları nereye gönderdiniz?</p>

  <p>— Burasını temizlemek gerektiği zaman onların yaşayabileceği küçük bir yer temin ettim.</p>

  <p>Rafferty, temizlik için Sığınağa giren adamları gösterdi.</p>

  <p>— Tabii, Sığınağın benzeri bir yer değil. Küçük bir kamyon. Onları saat iki civarında tekrar buraya alacağız. Onların yaşadığı evleri göstereceğim.</p>

  <p>Cussick, kapıdan geçebilmek için iki büklüm oldu.</p>

  <p>— Boyları oldukça kısa olmalı, dedi.</p>

  <p>— Çok küçük yaratıklar. En şişmanları Louis, ancak kırk beş kilo gelir.</p>

  <p>Rafferty durdu.</p>

  <p>— Burası mutfakları. Sandalyeler, masa, tabaklar.</p>

  <p>Cussick’in gördüğü her şey minyatürdü. Sanki bir bebek evi gibi.</p>

  <p>Cussick, masanın üzerinden küçük bir gazete aldı.</p>

  <p>— Bunu okuyorlar mı?</p>

  <p>— Tabii.</p>

  <p>Rafferty, küçük bir koridordan geçti ve yan odalardan birine girdi.</p>

  <p>— Onlardan birinin oturduğu oda... İsmi Frank. Etrafa bak. Kitaplar, teypler, elbiseler göreceksin. Bu yaratıklar da insan. Onlar da kültürlü, zeki insanlar. Zekâ bakımından bize çok yaklaşık insanlar.</p>

  <p>Eliyle belirsiz bir hareket yaptı.</p>

  <p>— Dışarda ellerinde döviz ve sloganlarla dolaşan manyaklardan çok daha yakın.</p>

  <p>Cussick, elektrikli traş makinesine, satranç takımına baktı.</p>

  <p>— Bunlar nasıl bir yaratık?</p>

  <p>— Benim çocuklarım.</p>

  <p>— Yani fizik bakımından mı?</p>

  <p>— Hayır, gerçek babalarıyım. Embriyoları karımın dölyatağından alınmıştır. Bütün bu yaratıkların anası karım, babası ben.</p>

  <p>— Fakat bunlar bilerek yaratılmışlar.</p>

  <p>— Tabii. Tam otuz yıl onların üzerinde çalıştım. Programa göre onları yetiştirdim. Her biri diğerinden üstün bir yaratık ilk yetiştirdiklerimizi kaybettik.</p>

  <p>— Kaç kişiler?</p>

  <p>— Kırk kişiydiler. Fakat sadece sekizi hayatta kaldı. Yedisi Sığınakta sekizincisi halen kuluçka makinesinde. Fevkalâde bir buluş.</p>

  <p>Cussick, odada dolaşırken söylendi.</p>

  <p>Suni olarak geliştirilmiş garip yaratıklar.</p>

  <p>— Önce alışması güç, ama zamanla insan alışıyor. Onlar da bizim gibi, dolaşıyor, düşünüyor, sevişiyor, aralarında kavga ediyorlar. Yüzlerindeki ifade benim yüzümdeki ifadenin benzeri. Sığınak onların dünyası ve dünya içinde organik bir hayat sürdürüyorlar.</p>

  <p>— Amaç nedir? Eğer Dünya’da yaşayamazlarsa, onların yaratılmalarındaki amaç nedir?</p>

  <p>Rafferty, ciddi bir tavırla:</p>

  <p>— Asıl önemli olan da bu, dedi. Dünya’da yaşamaları için yaratılmadılar. Venüs’te yaşayacaklar. Merih gezegeni için bir deneme yaptık başaramadık. Merih ve Dünya, iki ayrı gezegen, fakat Venüs, Dünya’ya daha yakın. Bu sığınak, gemilerimizin Venüs’e gidip getirdikleri bilgilere dayanarak hazırlandı, aynı yaşama koşulları uygulandı.</p>
        
    </body>
</html>
