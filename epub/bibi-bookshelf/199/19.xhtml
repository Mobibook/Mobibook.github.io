<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">19.</p>
  <p>Cussick, daire kapısını açıp içeri girdiği zaman Nina, hafif bir çığlık atarak koştu.</p>

  <p>Cussick, Nina’yı kucaklayarak:</p>

  <p>— Bir şeyim yok, diye mırıldandı. Jones öldü.</p>

  <p>Nina, iri iri açılmış gözlerini Cussick’e dikerek bir, iki adım uzaklaştı.</p>

  <p>— Onu öldürdün mü? Fakat nasıl?</p>

  <p>Cussick’in tabancası hâlâ elindeydi. Hükümet binasından ayrılırken kimse tarafından durdurulmamıştı.</p>

  <p>— Onu vurdum.</p>

  <p>— Fakat onu öldüremezdin. Öldürmeye teşebbüs edeceğini bilmiyor muydu?</p>

  <p>— Ona ateş etmiyordum. Oturuyordu... Fedailerinden birine ateş ettim.</p>

  <p>Alnını oğuşturarak devam etti.</p>

  <p>— İçgüdüyle yapılan bir davranıştı. Senden söz ediyordu... tabancamı çektim ve ateş ettim. Evet, belki de evvelce planlamadığım içindir. Belki de zamanı değiştirdim. Belki de reflekslerime uyarak hareket ettiğim için geleceği değiştirdim. Belki de içgüdüye uygularak yapılan hareketleri önceden göremiyor.</p>

  <p>Cussick, söylediklerinin akla yakın olduğunu biliyordu. Söylediklerinin doğruluğunu kabul etmeye hazırlandığı zaman, koltuğun üzerindeki kahverengi, küçük paketi gördü.</p>

  <p>— O nedir? diye sordu.</p>

  <p>— Bu mu?</p>

  <p>Nina, paketi koltuğun üzerinden aldı.</p>

  <p>— Bilmiyorum... buraya gelişimden önce gelmiş. Örgütten.</p>

  <p>Paketi Cussick’e uzattı.</p>

  <p>— Senin adına. Kapının önüne koymuşlardı.</p>

  <p>Cussick, paketi aldı. Paketin şekli kendisine yabancı değildi, bir teyp kaseti olduğu muhakkaktı. Cussick, uyuşuk parmaklarla paketin iplerini kopardı ve açtı. Sonra kahve masasının üzerindeki büyük teypin önünde durdu.</p>

  <p>Teypi dinlemeye başladığı zaman duyduğu ses onu şaşırtmadı. Çünkü kayıp parçalar yavaş yavaş yerine oturuyordu.</p>

  <p>— Cussick, bir süre başını kaldırmazsan iyi edersin. Birçok karışıklık olacağını sanıyorum. Bilmiyorum, sadece tahmin ediyorum. Anlıyor musun? Sadece tahmin ediyorum. Seni ilgilendirdiği kadarıyla, yeteneğimi kaybettim. Ve nedenini kavrayabilirsin.</p>

  <p>Evet şimdi kavrıyordu. Jones, ölümüne kadar her şeyi görmüştü. Fakat hepsi bu kadardı, ölümünden sonrası karanlıktı.</p>

  <p>Jones’un boğuk, çelik kadar soğuk sesi devam etti.</p>

  <p>— Tertemiz, iyi bir iş yaptın. Tabii, yaptığın işten madalya alamazsın. Yaptığın bütün iş tabancanın tetiğini çekmek oldu, namlunun önüne atılmak benim işimdi. Fakat yapmak zorunluğunda olduğun şeyi yaptın. İyiydi, yapacağını biliyordum. Korkarak vazgeçmedin.</p>

  <p>Cussick, teypi durdurdu. Kaba bir tavırla:</p>

  <p>— Tilkiyle aptal karga hikâyesi, diye söylendi.</p>

  <p>Nina, Cussick’in elini teypin düğmesinden çekti.</p>

  <p>— Durdurma, dinleyelim!</p>

  <p>Jones’un sesi duyuldu.</p>

  <p>— Böylece şimdi ölüyüm. Bunun ne zaman eline geçeceğini söyleyemem, ama nasıl olsa alacaksın. Bildiğim şu: Bunu dinlediğin zaman ben ölmüş olacağım. Bu kadarını görebiliyorum. Ve şu anda sen de gördün. Nasıl hissettiğimi kavrayabiliyor musun? Bir yıldan beri oturup bu dakikayı bekliyordum. Kaçınmama imkân olmadığını biliyordum. Artık acılarım dindi. Artık rahat edebilirim. Tabii, şu anda, senin yapmanı istediğim şeyi yapmış olduğunu kavrıyorsundur. Fakat, nedenini anlamadığın muhtemel. Bir hata yaptım. Kumar oynadım, kaybettim. Hatalıydım... fakat senin düşündüğün anlamda değil. Düşündüğünden de çok hatalıydım.</p>

  <p>Cussick, içini öfkeyle dolduğunu hissetti.</p>

  <p>— Olamaz.</p>

  <p>Jones’un sesi devam etti.</p>

  <p>— Birkaç gün içinde savaş gemilerimiz dönecek. Halk hata yaptığımı anlayacak... herkes gibi benim de hata yapabileceğimi kavrayacak. Kesin bilgim olmadığını anlayacaklar.</p>

  <p>Jones’un sesinde zafer kazanmış bir komutanın neşeli ifadesi vardı.</p>

  <p>— Kısa bir süre sonra söylenti etrafa yayılacaktı; Jones, sahtekâr. Jones’un insanüstü yetenekleri yok. Jones bizi aptal yerine koydu, gelecek hakkında bizim gibi onun da bilgisi yoktu. Fakat şimdi böyle düşünmeyecekler. Şu gerçeği kabul edecekler; Jones bugün öldürüldü. Ve yarın, gemiler gelmeye başlayacak. Yenilgi başlamanan önce Jones öldü... ve sebep daima her şeyden önce gelir.</p>

  <p>Nina fısıldadı.</p>

  <p>— Anlamıyorum. Ne demek istiyor?</p>

  <p>Cussick, isteksiz bir tavırla teypi yine çalıştırdı.</p>

  <p>— Hunharca öldürüldüğümü söyleyecekler. Beni öldürdüğün zaman başarıyı ellerinden çalmış olduğunu düşünecekler. Söylenti büyüyecek. Eğer Jones yaşasaydı, kazanacaktık. Bizi mahveden sen, eski yönetim, Relativizm oldu. Jones, yenilmezdi. Karın için özür dilerim. Böyle söylemek zorunluğundayım. Seni kışkırtmam gerekirdi. Pearson ölmedi. Polis hapishanesindeki hücrelerden birinde bulacaksın. Eğer halen sen...</p>

  <p>Nina:</p>

  <p>— Artık kapatabilirsin, dedi. Daha fazlasını dinlemek zorunda değiliz.</p>

  <p>Cussick, teypi durdurdu.</p>

  <p>— İstediği şeyi yaptım. Pearson’u kullandığı gibi beni de kullandı... planlarının elemanları bizdik.</p>

  <p>Bir süre ikisi de konuşmadı.</p>

  <p>Nina:</p>

  <p>— Artık iç savaş olmayacak, dedi.</p>

  <p>— Evet. Hepsi yapmacıktı, sana anlattıklarının hepsi beni harekete getirmek içindi.</p>

  <p>— İyi bir psikologmuş.</p>

  <p>— Her şeydi. Tarihi anlıyordu, biliyordu, sahneden ne zaman inmesi gerektiğini kavramıştı... ve nasıl ineceğini de biliyordu. Başa geçeceği ve çekileceği zamanı biliyordu. Altı ay daha Jones’la beraber olacağımızı düşünüyorduk. Oysa, ömrümüzün sonuna kadar onun eserleriyle yaşayacağız.</p>

  <p>Jones’un yeteneklerinin neler olduğunu biliyordu.</p>

  <p>Cussick:</p>

  <p>— Evet, dedi. Bizi burnumuzun ucundan yakaladı. Yaşantısı süresinde bizi kukla gibi oynattı. Jones’un heykellerini her yerde göreceğiz. Bütün kiliselerin duvarları onun resimleriyle süslenecek. Her geçen yıl biraz daha büyüyecek.</p>

  <p>Nina, teypi geri sarmaya başladı.</p>

  <p>— Belki bunu bir delil olarak kullanabiliriz.</p>

  <p>— Yok canım, elimizde sürüyle delil var. Jones’un hatalı olduğunu ispat edebiliriz... milyonlarca yoldan bunu ispatlayabiliriz. İstilâcılar hakkında yanıldığı bir gerçek. Çember Jones’un ölümünden önce meydana geldi. Gemiler zaten dönmek üzere hareket etmişlerdi. Jones Pazartesi günü öldü, savaş Salı günü kaybedildi. Ben bile anlatılanlara inanmak üzereyim.</p>

  <p>Nina:</p>

  <p>— Ben de, dedi. Nasıl söylesem bilmiyorum... ama haklıymış gibi bir his...</p>

  <p>Cussick, pencerenin önüne gitti ve perdeleri aralayarak kaldırımları döven yağmuru seyretti.</p>

  <p>Nina, çekimser bir tavırla:</p>

  <p>— Biz ne olacağız? dedi. Batı Afrika’ya gitmek istemeyeceğini sanıyorum.</p>

  <p>— Batı Afrika’nın yeteri kadar uzak olduğunu mu düşünüyorsun? Benim için bu kadar uzaklık yeter mi? Jones’u öldüren kişi benim... unuttun mu? Beni arayan birçok insan olacak.</p>

  <p>— Fakat nereye gidebiliriz?</p>

  <p>— Dünya’dan gidebiliriz. Burada artık yerimiz kalmadı. Harekete geçmeleri için bir, iki gün gerekecek... Bu zaman süresinde Jackie’yi alıp, biraz dinlenmek ve hazırlık yapmak fırsatını bulmuş oluruz. Böyle bir şeye kalkışacak kadar paran var mı?</p>

  <p>Nina, başıyla evetledi.</p>

  <p>— Evet, param var. Karar vermiş gibisin. Nereye gideceğimize karar vermişsin.</p>

  <p>— Nereye gideceğiz ve ne yapacağız? Hoş değil, ama gideceğimiz yerde kalacağız. Zamanla her şey unutulacaktır. O zaman tekrar Dünya’ya dönebiliriz.</p>

  <p>— Hiç sanmam.</p>

  <p>— Ben de sanmıyorum. Fakat yola çıkmamız için bazı şeylere ihtiyacımız olacak. İlerde bizi bekleyen zor günler olacak.</p>

  <p>Pencereden döndü.</p>

  <p>— Biliyorsun, arzu ettiğin takdirde burada kalabilirsin. Resmi olarak karım değilsin. İkimizi birbirimize bağlamaları çok uzak bir ihtimal. Şurada burada birkaç şey konuşmak, birkaç kişiyle bağıntı kurmak senin için yeterli olacaktır.</p>

  <p>— Ben de seninle geliyorum.</p>

  <p>— Emin misin? Nihayet, tehlikeye atılmak istemeyebilirsin...</p>

  <p>Nina, üzüntüyle gülümsedi.</p>

  <p>— Seninle geleceğimi biliyorsun. Bunun için de anlamsız konuşma.</p>

  <p>Cussick, mutlulukla:</p>

  <p>— Memnun oldum, dedi.</p>

  <p>Eğilip Nina’nın burnunu öptü.</p>

  <p>— Haklısın... Haydi, hazırlığa başlayalım. Buradan ne kadar çabuk gidersek bizim için o kadar iyi olur.</p>
       
    </body>
</html>
