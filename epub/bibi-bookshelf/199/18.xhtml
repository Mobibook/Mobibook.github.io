<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">18.</p>
  <p>Yağmur taneleri arabanın tavanını döverken, örgüt şoförü, arabayı ağır trafiğin arasında ustalıkla idare ediyordu. Nina ve Cussick, arka kanepede konuşmadan oturuyorlardı.</p>

  <p>Nihayet Nina:</p>

  <p>— Yağmuru duyuyor musun? diye sordu.</p>

  <p>Cussick cevap vermeden başını salladı.</p>

  <p>Araba ışıklarda durduğu zaman, Cussick, huzursuzca kımıldandı, bir sigara yaktı, bir iki nefes çektikten sonra söndürdü, bir sigara daha yaktı.</p>

  <p>Nina:</p>

  <p>Sevgilim, dedi. Arzu ederdim ki... Ne yapabilirim? Keşke bir şeyler yapabilseydim.</p>

  <p>— Beni içeri sok yeter.</p>

  <p>— Fakat nasıl yapacaksın? Mümkün değil.</p>

  <p>Cussick, şoförü işaret ederek Nina’yı uyarmak istedi.</p>

  <p>— Bu konu hakkında konuşmayalım.</p>

  <p>— Ziyanı yok. Şoför de benim adamlarımdan.</p>

  <p>Işıklar yanıp arabaya yol verdiği zaman, doğruca hükümet binasına giden geniş bir yola girdiler. Cussick, vaktin gittikçe kısaldığını hissediyordu. Belki yarım saat sonra bütün iş bitmiş olabilirdi. Arabanın yanından geçen öteki arabalara baktı. Sonra elini cebine atıp, şeffaf kahverengi kağıda sarılmış parlak bir cisim çıkardı. Bacakları açık, elleri bacaklarının arasına sarkmış oturuyordu.</p>

  <p>Nina, elini uzatıp bu cisme dokunmak istedi.</p>

  <p>— Nedir bu? Bana bir hediye mi?</p>

  <p>Cussick, Nina’yı engelleyerek:</p>

  <p>— Bunları her zaman kullandık, dedi. Pearson’un yasaklamasına kadar. Belki duymuşsundur... komünistler savaş sırasında bir değiştirme aleti olarak geliştirmişlerdi. Bu fikre biz de uyduk. Buna öldüren ayna diyorlar.</p>

  <p>— Oh, evet. Duymuştum. Fakat halen bulunabileceğini düşünmemiştim.</p>

  <p>— Herkeste bir, iki tane bulunuyor.</p>

  <p>Öldüren ayna Cussick’in parmakları arasında tehdit eder gibi parlıyordu. Yapacağı bütün iş üzerindeki kahverengi kâğıdı açmaktı. Böylesine basit kullanılan bir aletti. Ayna, beynin en yüksek merkezlerini hemen etkisi altına alabilecek güçteydi.</p>

  <p>Araba biraz yavaşladı.</p>

  <p>Cussick sordu:</p>

  <p>— Geldik mi?</p>

  <p>Genç, sarışın şoför cevap verdi.</p>

  <p>— Hayır, efendim. Bedava araba yolculuğu yapmak isteyen çocuklar var. Onları alalım mı?</p>

  <p>Bir anlık tereddütten sonra ekledi.</p>

  <p>— Yağmur şiddetlendi.</p>

  <p>— Tabii, dedi. Onları da alabiliriz.</p>

  <p>Araba durdu ve yağmurdan ıslanmış dört çocuğu aldı.</p>

  <p>Bulûğa ermek üzere olan bir kız:</p>

  <p>— Teşekkür ederiz, dedi. Hayatımızı kurtardınız.</p>

  <p>Yüzündeki yağmur tanelerini silen başka bir kız:</p>

  <p>— Rozet satıyorduk, dedi. Yağmur başlamadan evvel çok sattık.</p>

  <p>Kırmızı yüzlü bir erkek çocuk, Nina’ya hayretle baktı.</p>

  <p>— Siz de örgütten misiniz?</p>

  <p>Nina, ince bir sesle:</p>

  <p>— Evet, diye cevap verdi.</p>

  <p>Kızlar saçlarını kurutmakla meşguldü. İçlerinden biri:</p>

  <p>— Hey, dedi. Bu resmi bir araba.</p>

  <p>İlk konuşan kız çekingen bir tavırla Cussick’e sordu:</p>

  <p>— Bu rozetlerden sizde var mı?</p>

  <p>— Hayır.</p>

  <p>— Bir tane satın almak istemez misiniz?</p>

  <p>— Tabii. Neden olmasın?</p>

  <p>Elini cebine attı.</p>

  <p>— Kaç para?</p>

  <p>Nina boğuk bir ses çıkartarak başını önüne eğdi.</p>

  <p>Genç kız:</p>

  <p>— On dolar, dedi. Kampanyaya yardımcı olmanıza sevindim.</p>

  <p>Cussick, buruşuk bir on doları kızın eline sıkıştırdı. Genç kız, titrek parmaklarla Cussick’in yakasına bir rozet iğneledi.</p>

  <p>Cussick, birden uzandı ve sepetin içinden bir rozet alıp Nina’ya uzattı.</p>

  <p>— Bu da senin.</p>

  <p>Nina’nın cevap vermesini beklemeden rozeti paltosunun yakasına iğneledi. Nina, gülümseyerek baktı ve elini uzatıp Cussick’in eline dokundu.</p>

  <p>Genç kız utangaç bir tavırla:</p>

  <p>— Şimdi hepimizin rozeti var, dedi. Uzay Araştırma kampanyasına yardımınız için teşekkür ederim.</p>

  <p>Cussick, ikinci rozetin parasını da ödedi. Çocukların birkaç gün sonra nasıl düşüneceklerini merak ediyordu. Ancak Tanrı bilirdi... Tanrı ve Jones.</p>

  <p>Şoför, dört çocuğu bir kavşakta indirdi. Biraz ilerde hükümet binası vardı. Hemen hemen hedeflerine ulaşmış sayılırlardı.</p>

  <p>Nina, üzüntüyle:</p>

  <p>— Şu çocuklar, dedi. Evvelce ben de böyle hissederdim.</p>

  <p>Cussick:</p>

  <p>— Biliyorum, dedi.</p>

  <p>— Kimseye bir zararları yok. Anlamadıkları muhakkak.</p>

  <p>Cussick, uzandı ve Nina’yı dudaklarından öptü.</p>

  <p>— Bana şans dile.</p>

  <p>— Şansın bol olsun, ama kendine dikkat et.</p>

  <p>Cussick, ceketinin sol göğsüne dokundu. Aynadan başka bir de polis beylik tabancası vardı. Ayna Jones için, tabanca buradan tekrar kurtulması içindi.</p>

  <p>— Beni ne kadar içeri sokabilirsin? Yetkin nereye kadar gitmeni sağlıyor?</p>

  <p>— İstediğin yere kadar. Beni tanıdıkları için bir zorluk çıkarmazlar.</p>

  <p>Şoför, garajlara doğru giderken:</p>

  <p>— Geldik, efendim, dedi.</p>

  <p>Araba birden durdu.</p>

  <p>Cussick, yorgun bir tavırla arabanın kapısını açtı ve arabadan indi.</p>

  <p>Gri üniformalı bir adam ona doğru yürüdü. Saygılı bir tavırla şapkasına dokundu.</p>

  <p>— İyi akşamlar, efendim. İzin kartınızı görebilir miyim?</p>

  <p>Nina, aceleyle arabadan indi ve yanlarına geldi. Çantasından madeni bir plaka çıkartıp uzattı.</p>

  <p>— İşte. Araba benimdir.</p>

  <p>Adam, izin plakasını kontrol ettikten sonra Nina’ya uzattı.</p>

  <p>— Arabanızı tekrar ne zaman alacaksınız? Yoksa geceyi burada mı geçireceksiniz?</p>

  <p>— Araba hazır olarak beklesin. Her an ihtiyacımız olabilir.</p>

  <p>— Emredersiniz, Bayan. Hazır olarak bekleteceğim.</p>

  <p>Asansöre bindikleri zaman Cussick, bacaklarının titremekte olduğunu fark etti. Nina’nın rengi kâğıt gibi beyazdı. Parmaklarını koluna geçirerek Nina yüzünü buruşturuncaya kadar sıktı.</p>

  <p>Nina:</p>

  <p>— Kendimi toparladım, dedi. Artık iyiyim.</p>

  <p>Asansör oldukça kalabalıktı.</p>

  <p>Cussick:</p>

  <p>— Her zaman böyle kalabalık mı olur? dedi.</p>

  <p>— Her zaman değil. Son günlerde işler çoğaldı... Hareket fazlalaştı.</p>

  <p>Asansörün kapısı kapandığı zaman sustular.</p>

  <p>Nina, birden toparlandı.</p>

  <p>— On yedinci kat, lütfen.</p>

  <p>Kalabalıkla beraber on yedinci katta indiler. Nina, masalardan birine doğru yürüdü.</p>

  <p>— Bay Jones’la bir konuşma yapmak istiyorum, dedi.</p>

  <p>Çantasından kimlik kâğıtlarını çıkartıp masanın üstüne koydu.</p>

  <p>— Bu adam için.</p>

  <p>Masada oturan resmi memur, kâğıtları ilgisiz bir tavırla alıp inceledi. Orta yaşlı, geniş omuzlu ve kalın enseli bir adamdı. Parmakları oldukça kalındı. Konuşmadan önce bütün kâğıtları teker teker incelemişti.</p>

  <p>— Talebeniz için sebep nedir? Normal kanallardan geçmeniz gerekiyor, Bayan Longstren. On iki saat sonrasına kadar randevu saatleri dolu.</p>

  <p>İsteksiz bir tavırla randevu defterini çıkardı ve parmağını satırlarda dolaştırarak araştırdı.</p>

  <p>— Yarı sabaha kadar görüşemeyebilirsiniz.</p>

  <p>Nina, çaresizlik içinde Cussick’e bir göz attı.</p>

  <p>— Acele bir durum. Derhal görüşmem gerekiyor.</p>

  <p>Memur yine ilgisiz bir tavırla:</p>

  <p>— Şu halde, dedi. Özel bir talep fişi doldurmanız gerekecek.</p>

  <p>Gözlerden birini açtı ve bir fiş çıkardı.</p>

  <p>— Beş ve sekizinci bölümleri doldurun.</p>

  <p>Salonun köşesindeki bir masayı işaret etti.</p>

  <p>— Orada doldurabilirsiniz.</p>

  <p>Cussick ve Nina, fişi alıp gösterilen masaya gittiler.</p>

  <p>Nina:</p>

  <p>— Ne yapıyoruz? diye sordu. Ne yazacağım?</p>

  <p>— Astronomi araştırma laboratuvarından birisiyle beraber olduğunu yaz. Çevremizdeki doğal çember hakkında bir takım bilgiler olduğunu ekle.</p>

  <p>Nina, hiç itiraz etmeden fişi doldurdu.</p>

  <p>— Orada bekleyen şu adamları görüyor musun? Onu görmek için bekliyorlar... hepsi de ileri gelen kimseler. Bir haftadan beri toplantıda.</p>

  <p>Nina, fişi imzaladı ve tekrar görevli memurun yanına döndüler. Sıraları geldiği zaman görevli memur, fişi aldı, inceledi, sonra kayıt deliğine attı.</p>

  <p>— Lütfen oturun, dedi. Bay Jones’un bu talebi incelemesi yarım saat sürer. Dergileri okuyabilirsiniz.</p>

  <p>Bekleme salonuna geçip oturdular.</p>

  <p>Cussick:</p>

  <p>— Çok kalabalık, dedi.</p>

  <p>Sonra, kimseye çaktırmadan elini cebine attı ve aynanın kâğıdını açtı. Ayna şimdi çalışır vaziyetteydi. Cebinden çıkarması yeterli olacaktı.</p>

  <p>Fakat Cussick, başarı sağlayacağından emin değildi.</p>

  <p>Nina, fısıltılı bir sesle:</p>

  <p>— Pişman mısın? dedi. Gelmemeyi tercih mi ederdin?</p>

  <p>— Hayır, hiç de pişman değilim.</p>

  <p>— Geç kalmış sayılmayız... Buradan kalkıp hemen gidebiliriz.</p>

  <p>Cussick cevap vermedi. Nina ve Jackie ile ne kadar mutlu olacağını düşünüyordu.</p>

  <p>Görevli memurun işareti üzerine yerinden kalktı ve masaya doğru yürüdü.</p>

  <p>— Beni mi çağırdınız?</p>

  <p>— Girebilirsiniz.</p>

  <p>Cussick, yanlış anladığını sanarak:</p>

  <p>— Yani kabul edildik mi? diye sordu.</p>

  <p>— Bay Jones, talebinizi hemen kabul etti.</p>

  <p>Başıyla yan kapılardan birini işaret etti.</p>

  <p>— İşinizi lütfen çabuk bitirin, başka bekleyenler de var.</p>

  <p>Cussick, Nina’nın yanına gitti. Nina, gözleri iri iri açılmış Cussick’e bakıyordu.</p>

  <p>Cussick:</p>

  <p>— İçeri giriyorum, dedi. Sen gitsen iyi olacak. Burada bulunman benim işimi zorlaştırır.</p>

  <p>Nina, hemen ayağa kalktı.</p>

  <p>— Nereye gideyim?</p>

  <p>— Apartımana dön ve beni orada bekle.</p>

  <p>— Pekâlâ.</p>

  <p>Nina, acele adımlarla asansöre doğru yürüdü.</p>

  <p>Cussick, gösterilen kapıdan geçerken talebin neden ötürü böylesine çabuk kabul edildiğini merakla düşünüyordu. Odaya girdiği zaman gri üniformalı dört adam yolunu kesti.</p>

  <p>İçlerinden biri elini uzatarak:</p>

  <p>— Kâğıtlarınız, Bayım, dedi.</p>

  <p>Cussick, görevli memur tarafından verilen izin fişini adama verdi. Adam fişi kontrol ettikten sonra Cussick’e uzattı.</p>

  <p>— Tamam, girebilirsin.</p>

  <p>Sürgülü bir kapı otomatik olarak açıldı. Kapıdan geçen Cussick, kendisini büroların bulunduğu bir koridorda buldu. Burası daha tenhaydı. Kalın halı döşeli koridorda yürüdü. Koridorun sonunda yarı aralık bir kapı vardı. Kapının önünde tereddütle durdu.</p>

  <p>İnce bir ses duyuldu.</p>

  <p>— Kim var orada? içeri gelin. Dışarda beklemenize lüzum yok.</p>

  <p>Cussick, eli cebindeki aynanın üzerinde olduğu halde odaya girdi. Jones, büyük bir masanın arkasında oturuyordu. Cussick’i görünce, masasının üstündeki kâğıtları, teypleri bir kenara itti.</p>

  <p>— Merhaba, Cussick.</p>

  <p>Eliyle bir sandalyeyi gösterdi.</p>

  <p>— Otur, lütfen.</p>

  <p>Çok şaşıran Cussick, masaya doğru yürüdü. Jones, kendisini bekliyordu. Tabii... Jones’un daha önce haberi olduğunu tahmin etmeliydi. Fişi dolduruşlarını, kimliğini bir yıl öncesinden biliyordu.</p>

  <p>Jones’un arkasın da, ellerinde makineli tüfekler bulunan iri yarı iki adam duruyordu. Cussick, aynayı cebinden çıkartıp uzattı.</p>

  <p>Jones, sabırsız bir tavırla:</p>

  <p>— Haydi, durma, otur, dedi.</p>

  <p>Sonra uzanıp aynayı aldı, yere attı ve topuğunun altında parçaladı.</p>

  <p>— Oturacak mısın? Yukarı bakmaktan başım yoruldu. Otur da konuşalım.</p>

  <p>Masasının üstünü araştırdı.</p>

  <p>— Sigara içersin, değil mi? Sigarayı bıraktım. Sağlığım için zararlı oluyordu.</p>

  <p>Cussick, ceketinin cebine uzanarak:</p>

  <p>— Sigaram var, dedi.</p>

  <p>Jones, parmaklarıyla masanın üzerinde trampet çalarak:</p>

  <p>— Seni uzun zamandan beri görmüyordum, dedi. Beni tutuklamak istedikleri günden beri. Öylesine sorumluluk yüklendim ki başımı kaşıyacak vakit bulamıyorum desem yalan söylememiş olurum.</p>

  <p>Cussick, boğuk sesle:</p>

  <p>— Doğru, dedi.</p>

  <p>— Pearson öldü biliyorsun. Bu sabah öldü. Bir müddet hayatta kalmasını sağladım. Beni öldürmek istedi, ama bir yıl öncesinden biliyordum. Katilin ortaya çıkmasını bekledim. Gelecek zamanı iyi seçtim. Ben de seni çağırtmak üzereydim. Sade seni değil tabii, senin sınıfındaki herkesi. Şu sarışın aptal... eski karın... bu fişi doldurmuş. Yazısını hemen tanıdım.</p>

  <p>Cussick yine başını sallayıp:</p>

  <p>— Evet, dedi.</p>

  <p>— Örgütümüze birçok kadın üye aldık. İçlerinden çoğu...</p>

  <p>Cussick, istemediği halde elinin hareket ettiğini fark etti. Tabancası birden elinde belirdi, namlu nöbetçilerden birine çevrilmişti. Önce onların öldürülmesi gerektiğini biliyordu. Hiç düşünmeden tetiğe dokundu.</p>

  <p>Namluyu, fedailerden iri yan olanına çevirmişti. Fakat Jones, namlunun parıltısını görünce birden ayağa fırlamış ve fedai ile namlu arasına girmişti.</p>

  <p>Namludan fırlayan mermi, Jones’un sağ gözüne isabet etti.</p>

  <p>İki fedai gözlerine inanamayarak donmuş gibi kaldılar. Hatta makineli tüfeklerini kullanmayı bile düşünmediler.</p>

  <p>Cussick de yerinden kımıldayamadı. Fedaileri vurmayı düşünmeden Jones’a bakıyordu. Jones, masasında yığılı duran kâğıtların üzerine kapanmıştı.</p>

  <p>Jones ölmüştü. Onu öldürmüştü Her şey bitmişti.</p>

  <p>Mümkün olmayan bir iş başarmıştı.</p>
        
    </body>
</html>
