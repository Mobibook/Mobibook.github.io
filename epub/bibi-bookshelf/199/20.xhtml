<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">20.</p>
  <p>Kulübenin içi loş ve serindi. Havanın fazla rutubetli olması Louis’in görüşünü biraz kısıtlıyordu. Louis, gözlerini kırpıştırıp daha iyi görmek için biraz daha eğildi.</p>

  <p>Dieter:</p>

  <p>— Dikkat et, dedi.</p>

  <p>Vivian, battaniyeyi çenesine kadar çekmiş yatıyordu. İri gözlerini umutla Louis’e kaldırıp baktı. Louis, içinin burkulduğunu hissetti, sanki zorlukla nefes alıyormuş gibi soluk soluğaydı.</p>

  <p>— Daha sonra baksam iyi olacak, diye mırıldandı.</p>

  <p>Dieter öfkeyle:</p>

  <p>— Seni elli millik yoldan boşuna getirmedim, dedi. Ne oldu? Korkuyor musun?</p>

  <p>Louis itiraf etti.</p>

  <p>— Evet. Bakmak zorunda mıyım?</p>

  <p>Korkuyla yataktan geriledi. Ya doğru değilse ne olacaktı? Önlerine serilen sorun henüz çözümlenememişti.</p>

  <p>— Hayır, diye tekrarladı. Bakamam.</p>

  <p>Dieter, karısının yanına gitti, Louis’e:</p>

  <p>— Sıra sana da gelecek, dedi. Sen ve Irma. Frank ve Syd. Bunun için baksan iyi olur.</p>

  <p>Louis, baktı.</p>

  <p>Bebek sessizce yatıyordu. Yüzü kıpkırmızıydı. Görünüş bakımından Dünyalıya benziyordu, ama değildi. Louis, bunu hemen anladı.</p>

  <p>Burun delikleri değişikti; ilk dikkatini çeken bu olmuştu. Her burun deliğinde süngerimsi bir madde vardı. Nemli havayı süzdüğü muhakkaktı. Sonra bebeğin elleri değişikti. Louis, dikkatle eğildi ve bebeğin sağ elini tutup inceledi. Parmakların arası perdeliydi. Ayak parmakları yoktu. Göğüs kafesi çok genişti. Ciğerlerine aldığı havayı uzun süre içinde tutabilirdi.</p>

  <p>Bebeğin Dünyalı olmadığını ispatlayan hep böyle önemli farklardı. Bebek yaşıyordu. Venüs’ün havasını teneffüs ediyor, sıcaklığa dayanabiliyordu. Asıl mesele, besleniş tarzıydı.</p>

  <p>Vivian, bebeği kendisine doğru çekince bebek kımıldadı ve gözlerini açtı.</p>

  <p>Vivian sordu:</p>

  <p>— Bebeğim hakkında ne düşünüyorsun?</p>

  <p>Louis:</p>

  <p>— Güzel bebek, dedi. İsmi nedir?</p>

  <p>— Jimmy.</p>

  <p>Vivian gülümseyerek bebeği iri göğüslerine doğru çekti. Bebek iştahla emmeye başladı. Biraz sonra kıpırdanması kesilmiş, yarı uykulu bir hal almıştı.</p>

  <p>Louis, ayaklarının ucuna basarak Dieter’in yanına gitti..</p>

  <p>Dieter:</p>

  <p>— Düşüncen nedir? diye sordu.</p>

  <p>Louis, omuz silkti.</p>

  <p>— Bir bebek işte.</p>

  <p>Dieter, kıpkırmızı kesildi.</p>

  <p>— Anlamıyor musun? Değişik bir bebek, yasayacak.</p>

  <p>— Tabii yaşayacak.</p>

  <p>Louis, sırıtarak genç adamın sırtına vurdu.</p>

  <p>— Artık baba oldun, çapkın. Kaç yaşındasın?</p>

  <p>— On sekiz.</p>

  <p>— Viv kaç yaşında?</p>

  <p>— On yedi.</p>

  <p>— Benim yaşıma geldiğin zaman torun sahibi olacaksın.<p>
  <p>Frank’la Syd, kulübeye girdiler. Peşlerinden Laura geldi. Laura şimdi üç yaşındaydı ve yürüyordu. Onların arkasından da Irma kulübeye girdi ve yatağa doğru baktı.</p>

  <p>— Bebek... yaşıyor mu?</p>

  <p>Frank:</p>

  <p>— Gerçek bir bebek, diye mırıldandı.</p>

  <p>Dieter, neşeyle:</p>

  <p>Gerçek olmayacak mıydı? diye bağırdı.</p>

  <p>Garry kapıda belirdi.</p>

  <p>— Girebilir miyim?</p>

  <p>Louis:</p>

  <p>— Girebilirsin, dedi. Bir parti veriyoruz.</p>

  <p>Laura’yı yatağın yanına götürdü.</p>

  <p>— Sen de bakabilirsin. Hepiniz bakabilirsiniz.</p>

  <p>Vivian’la bebeğe doğru eğilen, Syd:</p>

  <p>— Besleme sorunu çözümlenmiş oldu, dedi. Fakat daha sonra?</p>

  <p>Dieter:</p>

  <p>— Merak etme, dedi. Rafferty hiç bir şeyi unutmamış. Viv’in sütünü inceledik. Normal süte benzemiyor.</p>

  <p>Syd, rahatlamış göründü.</p>

  <p>— Tanrıya şükür!</p>

  <p>Vivian yumuşak bir sesle:</p>

  <p>— Hayatının sonuna kadar onu emziremezdim, dedi. Frank ve Louis, bir köşeye çekilerek aralarında konuşmaya başladılar.</p>

  <p>Frank:</p>

  <p>— Bugüne kadar karşılaştığımız en güzel olay, dedi. Sebeplerini araştırdın mı? Ya çocuk Dünyalılara benzeseydi? Ya kendimize benzeyen bir bebek doğuramasaydık?</p>

  <p>— Eh, başardık ya sen ona bak.</p>

  <p>— Tanrıya şükür! Eğer çocuk sahibi olamasaydık, ömrümüzün sonuna kadar sekiz kişi olarak yaşayacak, bir koloni meydana getiremeyecektik. Bu da sonumuz olacaktı.</p>

  <p>Son yıllarda koloni oldukça genişletilmişti. Yollar yapılmıştı. Kulübenin önünde saçtan yapılmış bir araç vardı. Bu aracı, Dieter ve Garry yapmıştı. Araç akümülatörle çalışıyordu. Saatte on mil hız yapabilecek kapasitedeydi.</p>

  <p>Louis:</p>

  <p>— Fazla dikkatli bakma, dedi. Nazar değdireceksin.</p>

  <p>Frank ve Louis dışarı çıkmışlardı. Sıcak su kaynakları elektrik gücünü temin ediyordu. Kaynakların yanına yerleştirilen dinamolardan elektrik elde etmeye başlamışlardı ve elde ettikleri elektrik gücünü değişik işlerde kullanıyorlardı. Böylece, Venüs’te bir toplum meydana gelmeye başlamış oluyordu.</p>

  <p>Louis:</p>

  <p>— Dieter çok çalışıyor, dedi.</p>

  <p>Frank:</p>

  <p>— Evet, dedi. Birçok şey yapmış. Fakat şuraya bağlı olan hayvanları ne yapacak dersin?</p>

  <p>— Tanrı bilir.</p>

  <p>Louis, kulübenin kapısından uzandı.</p>

  <p>— Dieter, şu hayvanları ne yapacaksın?</p>

  <p>— Benim at sürüm.</p>

  <p>— Bunları ne yapacaksın, yiyecek misin?</p>

  <p>Dieter, gururla anlattı.</p>

  <p>— Yaptığım denemeler sonucu bu hayvanların Dünya atlarından daha gelişmiş yaratıklar olduğunu öğrendim. Bizim yardımcılarımız olacak. İlerde inşaata geçtiğimiz zaman bizim sağ kolumuz olacaklar. Şimdiden terbiye etmeye başladım.</p>

  <p>Louis, başını sallayarak kulübeye girdi.</p>

  <p>Bir saat sonra Frank ve Syd, kendi kulübelerine doğru hareket etmişlerdi.</p>

  <p>Frank:</p>

  <p>— Çocuk sahibi olmak iyi şey, dedi.</p>

  <p>— Bunu belki yüz kere söyledin.</p>

  <p>— Doğru. Şu gemilerden birini uğrasak iyi olacak.</p>

  <p>— Neden?</p>

  <p>— Bir kuluçka makinesi yapmalıyız. Ya bebek tam değişikliğe uğramamışsa? Bu takdirde ölmesi mümkün... fakat makine olursa... güçleninceye kadar hayatta tutabiliriz. Bebeğimize bir şey olmasını arzu etmiyorum.</p>

  <p>— Dünyalıların kubbesine uğrayabiliriz. Haberi duyunca sevineceklerini biliyorum.</p>

  <p>Frank, arabanın yolunu değiştirdi.</p>

  <p>Sığınak kendilerininki kadar büyük değildi. Üç kişiye yetecek büyüklükte bir yerdi. Eski harabe temizlenmiş ve tamir edilmişti. Cussick, beraberinde getirdiği çim tohumlarını ekmiş ve kubbenin önünde büyük, yeşil bir saha meydana getirmişti. Dünyalı aile ağaç ekmiş, büyütmüş ve gölge sağlamıştı. Bahçesinde değişik renkte ve çeşitte çiçekler vardı. Kubbenin arka tarafında sebze bahçesi vardı. Bahçenin bir köşesinde inşa edilen üstü kapalı barakada, birkaç tavuk, inek, boğa, üç domuz, iki köpek, kedi ve kuşlar vardı.</p>

  <p>Nina, kubbenin her yerini renk renk boyamıştı. İki odalı evin damı kırmızıydı. Gökyüzünü meydana getiren kubbe maviye boyanmıştı. Dört yaşındaki Jack, bahçede oynuyor, kendine kumdan evler, mağaralar yapıyordu.</p>

  <p>Syd, birdenbire:</p>

  <p>— Onlara acıyorum, dedi.</p>

  <p>— Neden?</p>

  <p>— Çünkü, onlar için yaşantı çok zor. Hatırlar mısın... biz de evvelce onlar gibi yaşıyor ve ne kadar sıkılıyorduk?</p>

  <p>— Ama bir gün gelecek, Dünya’ya dönebilecekler.</p>

  <p>— Eğer Dünya’ya dönünceye kadar yaşlanıp ölmezlerse...</p>

  <p>— Unutma, neden ötürü buraya geldiğini biliyor. Gönüllü olarak geldi ve belirli bir amacı var.</p>

  <p>Frank, arabanın motorunu durdurdu. Syd’le beraber arabadan indiler ve sığınağa doğru yürüdüler. Şeffaf duvarların arkasından Cussick, onların geldiğini görmüştü. Elini sallayarak onlara doğru yürüdü.</p>

  <p>Frank, ellerini ağzının etrafında boru gibi büktü ve bağırdı.</p>

  <p>— Bir erkek çocukları oldu! Çocuk bu dünya ya alışık ve yaşayacak.</p>

  <p>Syd, hatırlattı.</p>

  <p>— Söylediklerini duyamaz.</p>

  <p>Syd ve Frank, küçük hava boşluğuna girdiler. Bir taburenin üzerinde duran mikrofonu alıp düğmesine bastılar. Alıcı ve vericinin ısınmasını bekledikten sonra konuşmaya başladılar.</p>

  <p>Cussick:</p>

  <p>— Merhaba, dedi.</p>

  <p>Cussick, kubbe duvarının gerisinde duruyordu. Dudaklarının arasına bir sigara sıkıştırmış, ellerini pantolonunun ceplerine sokmuştu. Gömleğinin kolları sıvalıydı.</p>

  <p>— Nasıl oldu?</p>

  <p>Syd:</p>

  <p>— Çok iyi, dedi.</p>

  <p>— Buraya uyuyor mu?</p>

  <p>— Hem de nasıl! Normal bir çocuk.</p>

  <p>Cussick, mutlu bir tavırla:</p>

  <p>— Bu haberi birayla ıslatmak gerekir, dedi.</p>

  <p>Tam bu sırada Nina göründü. Üzerinde mavi bir pantolon ve sütyen vardı. Sarı saçları dağınık bir şekilde omuzlarına dökülmüştü.</p>

  <p>Nina:</p>

  <p>— Tarafımızdan tebrik et, dedi. Erkek çocuk mu?</p>

  <p>Frank:</p>

  <p>— Her yönüyle, diye cevap verdi.</p>

  <p>— Sağlıklı mı?</p>

  <p>— Bir at kadar güçlü ve sağlam. Venüs’te yetişen at türü, Wuzzle kadar güçlü.</p>

  <p>Nina şaşkınlıkla:</p>

  <p>— Sesin iyi gelmiyor, dedi. Kelimelerini anlayamıyorum.</p>

  <p>Cussick, kolunu karısının beline dolayarak kendisine doğru çekti.</p>

  <p>— Sen asıl ambardaki fareleri düşün, dedi.</p>

  <p>Syd, hayretle:</p>

  <p>— Fare mi getirdiniz? diye sordu.</p>

  <p>Cussick, sırıtarak:</p>

  <p>— Çevremizin normal olmasını arzu etmiştim, dedi. Hatta bir kutu çekirge ve sinek bile getirdim. Dünyamın tam olmasını arzu ettim. Burada kaldığımız sürece...</p>

  <p>Sentetik gölün kenarında oynayan Jackie, neşeli bir çığlık attı.</p>

  <p>Cussick:</p>

  <p>— Jackie’nin nelere karşı durduğunu anlamasını istiyorum, dedi. Tekrar dünyaya döndüğümüz zaman nelerle karşılayacağını bilmeli.</p>

  <p class="ortali">SON</p>        
    </body>
</html>
