<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">15.</p>
  <p>Alçak tavanlı atelye kamarasındaki bir tezgâhın üzerine eğilmiş küçük bir insan vardı. İki eliyle havyayı tutmuş, bir sürü elektronik parçaları birbirine bağlayan tellerle uğraşıyordu. Hayvanın çalışırken çıkardığı hafif uğultu dışında kamara sessizdi. Kımıldayan hiç bir şey yoktu. Kamaranın madeni duvarları soğuk görünüşlüydü. Takımların durduğu rafların altında etiketler vardı. Kamarada en küçük bir yer bile boş değildi.</p>

  <p>Tezgâhın üzerindeki transistörler, röleler, demet halindeki teller bir sinyal roketine aitti. Yüz seksen santim uzunluğunda ve on santim çapındaki sinyal roketi kamaranın bir köşesine dayanmıştı. Tezgâhın dayalı olduğu duvardan akseden donuk ışık, takımların parlak satıhlarında soğuk pırıltılarla yansıyordu.</p>

  <p>Louis, yüksek sesle:</p>

  <p>— Yapamıyorum, dedi.</p>

  <p>Sonra büyük bir öfkeyle telleri kopardı ve tekrar lehimlemeye başladı. On dakika sonra işini bitiren Louis, nihayet başarmış, sinyal roketi canlanmış, kablolarından cereyan geçmeye başlamıştı.</p>

  <p>Fakat rokette yine hareket yoktu. Louis telleri tekrar kopardı ve yeniden lehimledi.</p>

  <p>Roketin kablolarından geçen cereyanı tekrar kontrol etti, fakat rokette yine hareket yoktu.</p>

  <p>Zaman termostatını ayarladı ve bekledi. Belki de roket harekete geçtikten sonra öbür gemiye ulaşamayacaktı. Dieter’in hesapları yanlış da olabilirdi.</p>

  <p>Kol saatine bir göz attı. Elektronik bilgisisin kıt oluşundan ötürü kendi kendisine kızıyordu.</p>

  <p>— Hiç bir işe yaramam, diye söylendi.</p>

  <p>Sonra büyük bir korkuya kapıldı. Acaba haykırsa korkusunu yenebilir miydi.</p>

  <p>Tekrar söylendi.</p>

  <p>— Irma olsaydı bunu tamir edebilirdi.</p>

  <p>Sonra birden haykırmaya başladı. Bütün korkusunu sesine aksettirmişti. Fakat onu duyabilecek kimse yoktu. Nasıl olsa sesi dünyadan duyulamazdı. Ben buradayım! diye haykırıyordu. Milyarlarca ışık yılı uzaktayım! Yalnızım, korkuyorum! Etrafımda boşluk var. Kendi kendime düşünüyorum. Kimsenin bana aldırdığı yok. Yardım edin! Beni buradan alın! Evime dönmek istiyorum!</p>

  <p>Bağırmasının aptallık olduğunu biliyordu, çünkü, aslında yalnız değildi; Dieter, Vivian ve bebek Laura gemideydi. Gemi yıllarca yetecek kadar çok yiyecekle doluydu. Bunun için de yalnızlığından yakınması saçmaydı.</p>

  <p>Titreyerek uzandı ve duvara dokundu. Evet, geminin içindeydi. Daha başka ne isteyebilirdi? Parmaklarının ucuna dokunan duvardan daha gerçek bir şey var mıydı?</p>

  <p>Kapıya gidip sürgüsünü yuvasına yerleştirdi. Kulağını kapıya dayayıp dinledi. Dışarda kimse yoktu. Eğer çıldırırsa, saçmalıklar yaparsa bundan kimsenin haberi olmayacaktı. Ayrıca, kimseye zararı dokunamazdı. Çıldırdığı takdirde ancak bu kamaraya zarar verebilirdi. Oysa, dışarda olduğu takdirde otomatik pilota zararı dokunabilirdi.</p>

  <p>Birden pişmanlık hissi içini bürüdü. Neden öteki gemiyle konuşabilme imkânını sağlamamışlardı? Sessizlik canını sıkıyordu. Geminin türbinleri çalışmıyordu. Arada sırada yön düzeltmek için çalışan yan jetlerin sesi duyuluyordu. Geminin hareket halinde olduğunu nasıl anlayabilirdi? Bütün dikkatini kulaklarına vererek dinledi, fakat ses duyamadı. Acaba gemi hareket ediyor muydu? Oldukları yerde durmadıklarını nasıl anlayabilirdi? İşte bütün bu düşünceler beyninin uğuldamasına neden oluyordu. Oysa, her geçen dakika geminin gittikçe Venüs’e biraz daha yaklaştığını düşünmesi gerekirdi.</p>

  <p class="ortali">⁂</p>

  <p>Öteki gemide, Frank, haberleşme odasında alıcının üzerine eğilmişti.</p>

  <p>Dünya’dan gelen ses:</p>

  <p>— ...yetmiş iki saatlik geçen zaman içinde yeni hükümetin getirdiği değişiklikler halkın üzerinde iyi etkiler yaratmaya başladı... diyordu.</p>

  <p>Irma ve Frank, sorgulu bakışlarını birbirlerine çevirdiler.</p>

  <p>Syd, kuru bir sesle:</p>

  <p>Bunun manası nedir? diye sordu.</p>

  <p>Irma:</p>

  <p>— Önce vur, sonra düşün demek, dedi.</p>

  <p>Dünya’dan gelen ses kesiksiz duyuluyor ve köşedeki bir teype alınıyordu. Dört küçük yaratık tek kelimeyi kaçırmamaya dikkat ederek dinliyordu.</p>

  <p>Irma:</p>

  <p>— Çok saçma, dedi. Sanki kötü bir reklâm yapıyorlar. Fakat inanıyorlar, ciddiye alıyorlar.</p>

  <p>Garry:</p>

  <p>— Tekerlek dönüyor, dedi. Önüne geleni de ezip geçiyor. Eğer tekrar Dünya’ya dönecek olursak, kılıçlar bilenmiş, kalpaklar giyilmiş olacak. Sloganımız: Her şey Ortaçağ’a aittir. Eğer elimizdeki malzeme ortaçağ’a aitse tabii.</p>

  <p>Kimse Garry’nin konuşmasına aldırmıyordu. Dünya’dan yapılan yayın kesilince, üç yetişkin küçük adam derin düşüncelere daldılar.</p>

  <p>Bir süre sonra, Frank:</p>

  <p>— Şanslıyız, dedi. Eğer şimdi Dünya’da olsaydık bize de saldıracaklardı.</p>

  <p>Syd:</p>

  <p>— Bizi oradan uzaklaştırmayı düşünmekle iyi bir iş yaptılar, dedi. Acaba Rafferty’nin fikri miydi? Olaylar öylesine süratli geçti ki... hâlâ neler olduğundan emin değilim.</p>

  <p>Garry:</p>

  <p>— Rafferty’nin orada dolaştığını gördüm, dedi. Bize bir şey haykırdı, ama ne söylediğini anlayamadım.</p>

  <p>Frank:</p>

  <p>— Bütün bunları önceden düşündükleri muhakkak, dedi. Bu gemiyi hemen o sabah yapmadılar ya? Birisi, muhtemelen Rafferty, bizi Dünya’dan uzaklaştırmayı düşündü. Bu kadarını anlayabiliyoruz. Asıl mesele, uzayın öbür ucunda ne var?</p>

  <p>Irma, endişeli bir tavırla:</p>

  <p>— Belki sadece bizden kurtulmak istemişlerdir, dedi. Bizi uzaya attılar. Tek yönlü yolculuk.</p>

  <p>Syd:</p>

  <p>— Fakat, dedi. Eğer bizden sadece kurtulmak istemiş olsalardı, bu işi yıllar önce yaparlardı. Hem ucuz hem de kolay tarafından yaparlardı. Sığınağı inşa etmelerine, bu uzay gemisini hazırlamalarına lüzum yoktu. Bu düşüncen bana saçma gibi geliyor.</p>

  <p>Irma, Garry’ye döndü.</p>

  <p>— Venüs nasıl bir yer? Sen çok kitap okudun... Her şeyi bilirsin.</p>

  <p>Çocuk kızardı.</p>

  <p>— Hava yok, hayat yok.</p>

  <p>Frank, Garry’ye inanmadığını belli eden bir ifadeyle sordu.</p>

  <p>— Emin misin?</p>

  <p>— Çorak bir gezegen. Su yok. Her yer kum toz ve sıcak çöl.</p>

  <p>Frank, tiksintiyle:</p>

  <p>— Eşek sende, dedi. Orası Merih.</p>

  <p>— Ne fark eder? Merih, Jüpiter, Venüs, Pluto... Hepsi birbirinin aynı değil mi?</p>

  <p>Syd, hayretle:</p>

  <p>— Acaba araştırma ekibiyle beraber bir kubbede mi yaşayacağız? dedi. Yaşayamayız. Kendimize özgü bir kubbemizin olması şart. Bir sığınak içinde sığınak.</p>

  <p>Garry, şikayet eden bir sesle:</p>

  <p>— Bize söylemeliydiler, dedi.</p>

  <p>Syd, düşünceli bir tavırla başını salladı.</p>

  <p>— Vakit yoktu.</p>

  <p>Frank, öfkeyle söylendi.</p>

  <p>Vakit yokmuş, hıh! Bize söylemeleri için otuz yılları vardı. Bütün yaşantım süresince, yıllar yılı, bu konuda tek kelime duymadım.</p>

  <p>Irma:</p>

  <p>— Üzgünüm ama, dedi. Söyleselerdi ne fark ederdi? Ayrıca, söylenecek ne vardı? Nereye gittiğimizi biliyoruz. Elimizden bir şey gelmez, geminin rotasını da değiştiremeyiz.</p>

  <p>Syd, düşünceli:</p>

  <p>— Eksik yönümüz, her şey için bizim adımıza başkasının karar vermesini beklemek, dedi. Kendi başımıza gerçekten de bir iş yapmış değiliz. Çocuklar gibiyiz, hiç büyümemiş gibiyiz.</p>

  <p>Frank, Syd’in sözlerini kabullenerek:</p>

  <p>— Dölyatağımız, dedi.</p>

  <p>Parmağıyla gemiyi işaret etti.</p>

  <p>—...Hâlâ çevremizi sarıyor.</p>

  <p>— Bizim için düşünmelerine, planlar yapmalarına fırsat verdik. Şimdi olduğu gibi aylak aylak dolaşmakla yetindik. Sorumluluk diye bir şey bilmiyoruz.</p>

  <p>Garry, sordu:</p>

  <p>— Başka ne yapabilirdik?</p>

  <p>Syd, bir an düşündü, sonra cevap verdi.</p>

  <p>— Hiç bir şey. Düşünüyorum da acaba sonumuz nasıl olacak? Acaba kendi planlarımızı kendimiz yapma imkânı bulabilecek miyiz?</p>

  <p>Kimse cevap vermedi. Kimse, geleceklerinin nasıl olacağını tahmin edemiyordu.</p>

  <p class="ortali">⁂</p>

  <p>Dünya ile Venüs arasındaki uzaklık iki yüz seksen saat, kırk beş dakika sürdü. Venüs gezegeninin yeşilliği uzaya yansıdığı zaman Frank, haberleşme odasında yalnız başına oturuyordu.</p>

  <p>Gemi artık sessiz değildi. Bütün gemi duvarlarına kadar, fren jetlerinin etkisiyle zangır zangır titriyordu. Otomatik röleler gezegene karşı tepki göstermeye başlıyordu. Gemi ağır ağır Venüs’ün yüzeyine yaklaşıyordu. Frank’ın önünde, yüzlerce ışık değişik aralıklarla yanıp sönüyordu. Robot idare gemiyi büyük bir ustalıkla kontrol ediyordu.</p>

  <p>Haberleşme odasındaki alıcı birden canlandı.</p>

  <p>— Burası Venüs servis istasyonu. Kimsiniz? Neden iniyorsunuz? Gelişiniz bildirilmedi.</p>

  <p>Seste umutlu bir ifade belirdi.</p>

  <p>— Lütfen kendinizi tanıtın. Malzeme gemisi misiniz? Bizi değiştirmeye mi geldiniz? Kucak dolusu dansöz mü getiriyorsunuz?</p>

  <p>Başka bir ses sordu:</p>

  <p>— Bize malzeme mi getirdiniz? Yiyecek yapan makinelerde noksan parçalarımız çok.</p>

  <p>Birinci ses heyecanla:</p>

  <p>— Kitap isteriz, dedi. Kitapsızlıktan ölüyoruz. Şu Jones hakkında neler biliyorsunuz? Jones kimdir?</p>

  <p>İkinci ses, arzulu bir ifadeyle konuştu.</p>

  <p>— Haber getirdiniz mi? Sirius gezegenine gerçekten de gemi gönderildi mi?</p>

  <p>Frank çaresizlik içinde oturuyordu. Cevap vermek için ne yapması gerektiğini bilmiyordu. Her şeyde olduğu gibi, verici de robot kontrolündeydi. Çok yakından gelen yakarışları duymak içini burkuyordu, ama tepki göstermesi mümkün olmuyordu.</p>

  <p>Birden verici canlandı. Kulaklarını uğuldatan bir ses yükseldi.</p>

  <p>— Bu gemi robot kontrolundadır. İçindekilerin kontrol etmeleri mümkün değildir. Gemi ve içindekiler Federal Hükümetin güvenliği altındadır.</p>

  <p>Ses, Doktor Rafferty’nin sesiydi. Frank’ın tam başının üstündeki vericiden yükseliyordu.</p>

  <p>Doktor Rafferty’nin sesi devam etti.</p>

  <p>— Bu gemi, gezegen üstündeki N-Bölgesinde bulunan yasak alana inecektir. Bir saat arayla gelecek olan gemi de aynı yere inecektir. Gemidekilere gerekli yardımın yapılması, özelilikle önceden görülemeyen tehlikelere karşı tedbirli olunması önemle duyurulur. Bu açıklama, gemi inene kadar devam edecektir.</p>

  <p>Alıcıdan heyecanlı bir ses yükseldi.</p>

  <p>— Onlar! Cankurtaranı hemen N’ye gönderin. Otomatik robot kontrolle inecekler!</p>

  <p>Beş dakika kadar derin bir sessizlik oldu. Beş dakika sonra Doktor Rafferty’nin gür sesi tekrar duyuldu. Konuşması, beş dakikalık aralıklarla devam etti.</p>

  <p>Frank, tökezleyerek haberleşme odasından çıktı ve oturma salonuna daldı. Kimseyi bulamayınca korkusundan haykırarak geriye döndü. Garry, göründü ve Frank’ın kolunu tuttu. Haykırıyordu, fakat sesi geminin gürültüsüne karışıyor, söylediği anlaşılmıyordu. Frank Garry’nin işaretinden ne söylemek istediğini anladı. Garry’nin peşine takılarak geminin tam ortasındaki emniyet odasına girdi. Irma ve Syd, birbirlerine sokulmuşlar, yüzleri bembeyaz olmuş, titreyerek duruyorlardı.</p>

  <p>Fren jetleri birden sustu. Ya yakıt bitmiş, ya da otomatik olarak kesilmişti. Frank, diğer gemiyi ve içindekileri düşündü ve diğerlerinin de yanlarında olmasını arzu etti.</p>

  <p>Ani sarsıntı kafasındaki bütün düşüncelerini sildi. Uzun müddet hiç bir şey hatırlayamadı. Kafasında sanki büyük bir boşluk vardı. Hatta acı bile duymuyordu.</p>

  <p>İlk duygusu, vücudunda hissettiği ağırlıktı. Odanın bir köşesinde yatıyordu ve başı fırıldak gibi dönüyordu. İçinde bulunduğu odanın tavanı döşemeye hemen hemen yapışmıştı. Muhtemelen patlamış olan borulardan izalasyon sıvısı akıyor, odanın ortasında küçük bir gölcük meydana getiriyordu.</p>

  <p>Gemi boydan boya kâğıt gibi yırtılmıştı. Cankurtaran geldiği zaman onları muhtemelen ölü bulacaktı.</p>

  <p>Garry:</p>

  <p>— Frank, diye fısıldadı.</p>

  <p>Frank, büyük bir çabayla ayağa kalktı. Syd, iki büklüm yatıyordu ve her halde ölmüştü. Eğilip genç kızın nabzını yokladı. Hayır, yaşıyordu. Garry’yle beraber evvelce kapı olan aralığa doğru yürüyüp, eğri büğrü olmuş koridora çıktılar. Koridorun çıkış kapısı geminin gövdesinden kopan bir parçayla tıkandığı için, tek çıkış yolu gövdede meydana gelmiş olan yarıktı. Tek çareleri dışarı çıkmaktı, çünkü çevrelerindeki gemi bir maden yığını halini almıştı.</p>

  <p>Frank, boğuk bir sesle:</p>

  <p>— Irma nerede? diye sordu.</p>

  <p>Garry, önündeki döküntüleri elleriyle kenara savururken soludu.</p>

  <p>— Dışarda. Sürünerek bu delikten dışarı çıktı.</p>

  <p>Garry, büyük bir çabayla açtığı yerden dışarı süründü. Peşinden Frank da dışarı çıktı.</p>

  <p>Gördükleri manzara karşısında gözlerine inanamadılar.</p>

  <p>Garry, mırıldandı.</p>

  <p>— Eve döndük. Bir hata oldu galiba. Bir daire çizip geri düştük.</p>

  <p>Fakat bulundukları yer Sığınak değildi. Fakat Sığınaktan da farklı değildi. Uzaktaki tepeler sisle kaplıydı. Yeşil mantarlar her tarafı sarmıştı. Yer kaygan denecek kadar rutubetliydi. Ağızları bir karış açık olarak etrafa bakındılar. Her zaman alışık oldukları cam duvar yoktu. Arazi göz alabildiğine uzanıyordu.</p>

  <p>Frank:</p>

  <p>— Tanrım, diye söylendi. Çevremiz suni değil.</p>

  <p>Sümüklü böceğe benzeyen bir yaratığı parmaklarının ucuyla tutup kaldırdı.</p>

  <p>— Bunlar robot değil, gerçek hayvanlar.</p>

  <p>Irma, bir sis bulutunun içinden çıktı. Kaşından kan süzülüyordu. Saçları dağılmış, elbisesi parçalanmıştı.</p>

  <p>Bir kucak dolusu bitkiyi yere attı.</p>

  <p>— Yuvaya döndük, diye söylendi. Şunlara bakın... Hatırladınız mı? Ve nefes de alabiliyoruz. Yaşayabiliyoruz.</p>

  <p>Biraz öteden bir sıcak su sütunu yükseldi. Bir geyzer kayaların arasından yol bulmuş yüzeye çıkmıştı. Çok uzaklardan gelen su sesleri duyuluyordu.</p>

  <p>Frank:</p>

  <p>— Dinleyin, dedi. Duyuyor musunuz? Suyun sesini duyuyor musunuz?</p>

  <p>Sessizce dinlediler. Duydular, Yere uzanıp toprağı avuçladılar.</p>

  <p>Irma ağlayarak:</p>

  <p>— Yuvadayız, dedi.</p>

  <p>Neşelerinden hepsi ağlıyordu.</p>

  <p>Çok yükseklerde, öteki gemi de inişe geçmişti.</p>
        
    </body>
</html>
