<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">8.</p>
   <p>Üçüncü sahne bitmek üzereydi. Bütün oyuncular sahnede toplanmışlardı. Orkestra bütün gücüyle çalıyordu. Cussick, gözlerini kapamış orkestrayı dinliyordu. Birden gözlerini açtı ve doğruldu.</p>

  <p>Yanında oturan Nina, başını çevirip baktı ve fısıldadı.</p>

  <p>— Ne oldu?</p>

  <p>Cussick, eliyle susmasını işaret ederek yerinden kalktı ve sıraların arasından geçerek lobiye gitti.</p>

  <p>Biraz sonra salondan doğru alkış sesleri geldi. Perdenin kapanmış olduğunu anlayan Cussick, Nina’yı karşılamak üzere kapıya doğru yürüdü.</p>

  <p>Nina, kalabalık arasından sıyrılarak Cussick’in yanına geldi.</p>

  <p>— Neden dışarı çıktın? Canını sıkan bir şey mi oldu?</p>

  <p>Cussick:</p>

  <p>— Özür dilerim, dedi. Son sahne bana bazı şeyleri hatırlattı.</p>

  <p>— İşini mi hatırlattı? Vicdanın mı sızladı?</p>

  <p>Nina’nın sesinde alaycı bir ifade vardı.</p>

  <p>Cussick, kızardığını hissetti.</p>

  <p>— Hayır, tahminin yanlış.</p>

  <p>Bu kelimeleri biraz yüksek sesle söylediği için çevresindeki insanlar dönüp baktılar.</p>

  <p>Cussick, kaşlarını çatarak:</p>

  <p>— Bu konuyu daha sonra konuşuruz, dedi.</p>

  <p>Nina, gülümsedi.</p>

  <p>— Peki, bu gece kavga yok.</p>

  <p>Topuklarının üzerinde dönerek çıkış kapısına doğru yürüdü.</p>

  <p>— Saat kaç? Gece yarısını geçti mi?</p>

  <p>Cussick, kol saatine bir göz attı.</p>

  <p>— Birkaç dakika geçiyor.</p>

  <p>Kaşları çatılan Nina, karşı kaldırımı gözden geçirdi.</p>

  <p>— Acaba kaçırdık mı dersin? Bekleyecekti, değil mi? Kapıdan çıkarken onu görmüş olduğumu zannetmiştim.</p>

  <p>Kaminski’nin Mozart’ın operasına gelebileceğini düşünmeyen Cussick, hayretle sordu.</p>

  <p>— Evde buluşmayacak mıydık?</p>

  <p>Nina, gülümseyerek:</p>

  <p>— Hayır, dedi. Burada buluşacaktık... unuttun mu? Her zaman olduğu gibi muhakkak başka şeyler düşünüyordun. Onu burada bekleyecektik, çünkü nerede oturduğumuzu bilmiyor.</p>

  <p>Kalabalık yavaş yavaş çoğalıyordu.</p>

  <p>Cussick:</p>

  <p>— Gerçek dünya harekete geçti, dedi.</p>

  <p>Nina, çevresindeki kadınları giyimlerini inceleyerek:</p>

  <p>— Ne demek istediğini anlayamadım? dedi. Bak şu kız nasıl giyinmiş. Şurada mavi elbise giymiş olan kız.</p>

  <p>Cussick, başını çevirip Nina’nın söylediği tarafa bakmak üzereyken Kaminski, onlara doğru yürüdü.</p>

  <p>— Merhaba, geç kaldığım için özür dilerim. Sizinle buluşacağımı tamamen unutmuştum.</p>

  <p>Max Kaminski’nin görünüşü hayret vericiydi. Cussick, yaşlı adamı aylardan beri görmemişti. Kaminski’nin omuzları çökmüş, yüzündeki kırışıklar artmıştı, gözleri kan çanağı gibiydi. Gözlerinin altında torbalar meydana gelmişti. Kolunun altında dolgunca, kahverengi ambalaj kâğıdına sarılmış bir paket vardı.</p>

  <p>Nina’nın ilk defa farkına varıyormuş gibi genç kadını hafif bir baş işaretiyle selâmladı.</p>

  <p>— İyi akşamlar, Nina. Seni tekrar gördüğüme sevindim.</p>

  <p>Nina, bakışlarını adamın ütüsüz elbisesinde ve kolunun altındaki pakette dolaştırdı.</p>

  <p>— Operada yoktun, dedi.</p>

  <p>Kaminski:</p>

  <p>— Hayır, operayı kaçırdım, dedi. Uzun zaman oturamıyorum. Haydi, gidiyor muyuz?</p>

  <p>Nina:</p>

  <p>— Tabii, dedi.</p>

  <p>Sonra, Kaminski’nin koltuğu altındaki paketi göstererek sordu:</p>

  <p>— O pakette ne var?</p>

  <p>— Daha sonra gösteririm.</p>

  <p>Nina, kocasının koluna girerek:</p>

  <p>— Haydi, öyleyse, dedi. Nereye gidiyoruz?</p>

  <p>Kaminski, onların arkasından yürürken mırıldandı.</p>

  <p>— Şu kızı da alacağız. Henüz tanışmadınız... Kız hakkında size söz etmeyi unutmuştum, iyi bir kızdır. Anlaşabileceğinizi umarım.</p>

  <p>Gülmeye çalıştı, ama sesi pürüzlü çıktı.</p>

  <p>— Tanıştırmamı beklemeyin, dedi. Soyadını bilmiyorum. Dış bürolardan birinde gördüm ve yanıma aldım.</p>

  <p>Nina:</p>

  <p>— Önce, eve gidelim, dedi. Jackie’nin nasıl olduğunu görmek istiyorum.</p>

  <p>Şaşıran Kaminski, onların arkasından aceleyle yürürken:</p>

  <p>— Jackie mi? dedi. O da kimmiş?</p>

  <p>Nina, omuzunun üzerinden baktı.</p>

  <p>— Oğlumuz.</p>

  <p>— Ah, sahi, unutmuştum. Bir çocuğunuz olduğunu biliyordum, ama hiç görmemiştim. İşim öylesine çok ki, ne yaptığımı bazen ben bile bilmiyorum.</p>

  <p>Nina:</p>

  <p>— Ben biliyorum, dedi. Bize gidiyoruz. Sahi, eğlenebilecek durumda mısın? Fazla yorgun görünüyorsun.</p>

  <p>Cussick, sert sesle:</p>

  <p>— Kes artık, Nina, dedi.</p>

  <p>Taksi tam önlerinde durdu. Nina, kapıyı açıp içeri süzüldü. iki erkek genç kadını izledi. Taksi, sessizce havalandı. Altlarında Detroit’in ışıkları pırıl pırıldı. Taze gece rüzgârı Cussick’in kendine gelmesine yardımcı oluyordu. Kaminski de kendisini toparlamış görünüyordu.</p>

  <p>Kaminski, özür dileyen bir ifadeyle:</p>

  <p>— Kocanızla son zamanlarda pek anlaşamıyorduk, dedi. Muhtemelen fark etmizsinizdir.</p>

  <p>Nina başıyla evetledi.</p>

  <p>Kaminski, üzüntüyle:</p>

  <p>Parçalanıyoruz, dedi. Gerginlik... Her şeyin gözlerinin önünde parça parça dağılmasına insanın gönlü razı olmuyor. Bir tuğla arkasından öteki tuğla düşüyor.</p>

  <p>Cussick, sordu:</p>

  <p>— Grafikler hâlâ yükseliyor mu?</p>

  <p>— Hem de hızla. Her bölgede, her seviyede. Herkese işliyor. Böyle bir şeyi nasıl izole edebiliriz? Dünyanın her köşesinde gaz bidonları stok ediliyor.</p>

  <p>Nina, düşünceli bir tavırla:</p>

  <p>— Bu seni şaşırtıyor mu? dedi.</p>

  <p>— Kanuna aykırı. Şu yaratıkları öldürmeye kimsenin hakkı yok.</p>

  <p>Nina’nın ince kaşları hayretle kalktı.</p>

  <p>— Gerçekten de şu yaratıkları koruyor musunuz?</p>

  <p>Kaminski:</p>

  <p>— Hayır, dedi. Korumadığımız muhakkak. Keşke güneşte hemen kavrulup ölseler. O da aldırmıyor. İstilâcılara kimsenin şu veya bu şekilde aldırdığı yok.</p>

  <p>— Ne kadar garip! Milyonlarca insan pişmanlık duyuyor, kin besliyor. Kinlerini göstermek için de kanunu bozmaya, çiğnemeye kalkıyor. Oysa siz, kimsenin umursamadığını söylüyorsunuz.</p>

  <p>— Umursayanlar devede kulak kalır. Sadece aptallar... Jones, bunu biliyor, biz bunu biliyoruz... istilâcıların sonu gelmez.</p>

  <p>Bıkkın bir tavırla ekledi.</p>

  <p>— Tanrım, onlardan ne kadar nefret ediyorum!</p>

  <p>— Şu halde numara yapmayı bırakın.</p>

  <p>— Belki de haklısın. Kimi zaman bunu düşünmüyor değilim. Özellikle grafiklerin arasında boğulduğum zamanlar. Fikir fikirdir ve daima hürmet ederim.</p>

  <p>Cussick:</p>

  <p>— Bırakın istilâcıları yaksınlar, dedi. Ama sonu nereye varacak? Onları yakmakla köklerini kazıyabilecekler mi?</p>

  <p>Kaminski:</p>

  <p>— Hayır, dedi. Şüphesiz ki hayır. İşte o zaman asıl işimiz başlayacak. Çünkü istilâcılar burada olmayacaklar, onlardan ancak çok azı bizim dünyamızdalar. Uzaydan bir yerden geliyorlar. Bir orijinleri olmalı.</p>

  <p>Nina:</p>

  <p>— Geldik dedi. Arzu edersen eve gelebilirsin. Ya da burada bekleyebilirsin... Ancak birkaç saniye sürer.</p>

  <p>Kaminski, yalnız bırakılmak istemediğini açıkça belli ederek:</p>

  <p>— Sizinle geleceğim, dedi. Bebeğinizi görmek istiyorum... Onu hiç görmedim...</p>

  <p>Arabanın kapı koluna uzandı.</p>

  <p>— Öyle değil mi?</p>

  <p>Cussick, Kaminski’den önce davranarak kapıyı açtı.</p>

  <p>— Hayır, görmemiştin. Haydi içeri girelim. Biraz ısınmış oluruz.</p>

  <p>Dairenin dış kapısı açıldığı zaman ışıklar otomatik olarak yandı. Yatak odasından ağlayan bir çocuğun sesi geliyordu. Jackie uyanmış, kimseyi görmeyince ağlamaya başlamıştı.</p>

  <p>Cussick merakla sordu:</p>

  <p>— Bir şeyi yok ya?</p>

  <p>— Her halde karnı aç onun için ağlıyor.</p>

  <p>Nina, paltosunu çıkartıp bir sandalyenin arkasına atarken ekledi.</p>

  <p>— Biberonunu hazırlamam gerekiyor.</p>

  <p>Sonra mutfağın kapısında gözden kayboldu.</p>

  <p>Cussick, Kaminski’ye döndü.</p>

  <p>— Otursana!</p>

  <p>Kaminski yorgun bir tavırla oturdu ve kolunun altındaki paketi dikkatle yanına koydu.</p>

  <p>— Apartımanınız çok güzel. Temiz, yeni ve iyi döşenmiş.</p>

  <p>— Taşındığımız zaman yeniden dekore ettik.</p>

  <p>Kaminski sıkıntılı bir tavırla etrafına bakındı.</p>

  <p>— Yardım edebileceğim bir husus var mı?</p>

  <p>Cussick bir kahkaha attı.</p>

  <p>— Yardım etmek mi? Hayır, eğer bebek beslemesini biliyorsan o zaman başka.</p>

  <p>Kaminski, kolunun yeniyle oynadı.</p>

  <p>— Bilmiyorum. Şimdiye kadar bebek beslemedim. Bakışlarını salonda dolaştırdı.</p>

  <p>— Biliyor musun, seni çok iyi anlıyorum.</p>

  <p>Oturma salonu çok güzel döşenmişti ve her yer tertemizdi.</p>

  <p>Cussick:</p>

  <p>— Nina temiz bir kadın, dedi. Dört odamız var ve bize yetmiyor.</p>

  <p>— Karın her nedense bana karşı sert davranıyor. Hoşnut olmadığını hissediyorum ve bundan rahatsız oluyorum. Özür dilerim, ama neden böyle davrandığını merak ediyorum.</p>

  <p>— Polis meselesi.</p>

  <p>— Demek ki polisten hoşlanmıyor. Ben de böyle düşünmüştüm. Jones yükseliyor, biz alçalıyoruz. Henüz pek yaygın değil, ama yakında yayılacak.</p>

  <p>— Gerçekçi bir kuruluş karşısında gizli polisin yer alması çok normal değil mi?</p>

  <p>— Evet. Karın muhakkak Jones’u dinlemiştir.</p>

  <p>— Zannederim. Biliyor musun, Nina bir keresinde dükkândan dürbün çalmıştı. Bunun nedenini önce pek kavrayamadım, ama sonra anladım. Fakat bunu çözümleyebilmem için iki üç hırsızlık daha yapmasına göz yummak zorunda kaldım.</p>

  <p>— Anlıyorum. Polis olduğun için senin tutumunu beğenmiyor. Bunu göstermek için de kanunu çiğnemeye çalışıyor. Kanunu çiğnemekle de polise karşı durduğunu düşünüyor.</p>

  <p>— Nina hırslıdır. İyi bir aileden geliyor. Babası zengin. Operaya gittiği zaman salonda oturmaya alışmamış. Basit yaşantımızdan sıkılıyor.</p>

  <p>— Karını muhakkak ki seviyorsun.</p>

  <p>— Evet. Onu elimden kaçırmayacağımı umarım.</p>

  <p>— Onu elinden kaçırmamak için gizli polisten ayrılacak mısın? Eğer seçim hakkı verilecek olursa?</p>

  <p>— Şimdiden bir şey söyleyemem. İnşallah seçim yapmak zorunda kalmam. Şu Jones meselesinin nereye kadar varacağına dayandığını sanıyorum. Bu meselenin de ne kadar uzayacağını kimse bilmiyor... Jones’un dışında.</p>

  <p>Nina kapıda göründü.</p>

  <p>— Oğlan uyudu, artık gidebiliriz.</p>

  <p>Ayağa kalkan Cussick sordu:</p>

  <p>— Dışarı çıkmak istiyor musun?</p>

  <p>— İstiyorum. Burada oturup çile doldurmak istemiyorum.</p>

  <p>Nina paltosunu giyerken, Kaminski sordu:</p>

  <p>— Nina, gitmeden önce çocuğu görebilir miyim?</p>

  <p>Nina gülümsedi, yüz hatları yumuşadı.</p>

  <p>— Tabii, Max. Yatak odasında.</p>

  <p>Paltosunu tekrar sandalyenin üzerime bıraktı.</p>

  <p>— Yalnız fazla gürültü yapıp onu uyandırmayalım.</p>

  <p>Kaminski, paketini aldı ve iki adam Nina’nın arkasından yürüdü. Yatak odası karanlık ve sıcaktı. Jackie, bir eli ağzında, bir bacağı bükülmüş uyuyordu. Kaminski, karyolanın demirini tutarak sessizce durdu ve çocuğa baktı.</p>

  <p>Nina, fısıldadı.</p>

  <p>— Aslında karnı aç değilmiş.</p>

  <p>Parmağıyla robot dadıyı işaret etti.</p>

  <p>— O, çocuğun sütünü vermiş. Her halde beni özlemiş olacak.</p>

  <p>Kaminski, elini çocuğa doğru uzatırken birden vazgeçti ve elini çekti.</p>

  <p>— Sağlıklı bir bebek. Sana çok benziyor, Doug. Alnı, senin alnına benziyor, ama saçlarının Nina’dan almış.</p>

  <p>Cussick:</p>

  <p>— Evet, dedi. Saçları annesine benzeyecek.</p>

  <p>— Gözleri ne renk?</p>

  <p>— Mavi. Nina’nınki gibi. Benim zekâm, annesinin güzelliği.</p>

  <p>Kolunu karısının omzuna doladı ve sıkıca tuttu.</p>

  <p>Kaminski, alt dudağını ısırarak:</p>

  <p>— Büyüdüğü zaman dünya acaba ne durumda olacak! dedi. Acaba o da harabelerin arasında elinde silâhla koşup slogan mı haykıracak?</p>

  <p>Nina birden döndü ve yatak odasından çıktı. Erkekler Nina’nın peşinden salona girdiği zaman Nina, paltosunu giymiş kapıda bekliyordu.</p>

  <p>— Hazır mısınız?</p>

  <p>Ayakkabısının sivri burnu ile kapıyı açtı.</p>

  <p>— Hazırsanız gidelim, dedi. Max’ın kızını nereden alacaktık?</p>
       
    </body>
</html>
