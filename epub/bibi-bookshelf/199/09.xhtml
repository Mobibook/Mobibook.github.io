<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">9.</p>
 <p>Genç kadın, Gizli Servisin kapısında bekliyordu. Kaminski, arabadan indi ve genç kadına doğru yürüdü. Biraz sonra arabaya döndüğü zaman kadının ismini öğrenmişti.</p>

  <p>— Tyler, dedi. Sana Bay ve bayan Cussick’leri tanıştırayım, Doug ve Nina.</p>

  <p>Ufak tefek, güzelce kadını işaret ederek:</p>

  <p>— Bu güzel hanım da Tyler Fleming, dedi</p>

  <p>Tyler, genizden gelme bir sesle:</p>

  <p>— Merhaba, dedi.</p>

  <p>Ürkek bir tavırla karı-kocaya baktı. İri, siyah gözleri vardı ve kısa kesilmiş saçları kuzgun siyahtı. Vücudu oldukça ince ve muntazamdı. Üzerinde basit bir gece elbisesi vardı.</p>

  <p>Nina, Tyler’i süzerek:</p>

  <p>— Sizi tanıdığımı sanıyorum, dedi. Gizli Poliste değil misiniz?</p>

  <p>Tyler, adeta fısıltı halinde çıkan bir sesle:</p>

  <p>— Araştırma kısmındayım, dedi. Birkaç aydan beri Gizli Polisteyim.</p>

  <p>Nina, taksiye havalanması için işaret ederken:</p>

  <p>— Nasılsa siz de alışacaksınız, dedi. Saat bire geliyor. Eğer acele etmezsek programı kaçıracağız. Hiç bir şey göremeyeceğiz.</p>

  <p>Cussick:</p>

  <p>— Görmek mi? diye mırıldandı.</p>

  <p>Nina’nın tarifi üzerine taksi, San Fransisco’nun Kuzey Plaj bölgesine doğru yöneldi. Cussick, karısının buralara geldiğini biliyordu, ama kendisini de getireceğini tahmin etmemişti. Nina, nereye gideceğini çok iyi biliyor olmalıydı, çünkü taksiden indikten sonra öne düşmüş, peşindekilere yol gösteriyordu.</p>

  <p>Cussick, Nina’nın yanına geldi.</p>

  <p>— Oraya gitmek istediğinden emin misin?</p>

  <p>Nina birden durdu ve Cussick’e döndü.</p>

  <p>— Nereye gitmek istediğimden emin miyim?</p>

  <p>— Bu bölgeyi de yıkmış olmalarını temenni ederdim. Keşke bombalardan tamamen yıkılmış olsaydı.</p>

  <p>— Endişe edeceğimiz bir şey yok. Buradaki insanları iyi tanırım.</p>

  <p>Kaminski, nerede bulunduklarını ilk defa fark ederek:</p>

  <p>— Aman Tanrım, dedi. Onlara çok yakınız!</p>

  <p>Cussick, şaşkınlıkla sordu:</p>

  <p>— Kimlere?</p>

  <p>Kaminski cevap veremeden Tyler’in koluna girdi ve genç kadını merdivenlere doğru götürdü. Nina, zemin kattaki barın merdivenlerini inmeye başlamıştı bile. Cussick, isteksiz adımlarla karısının arkasından yürüdü.</p>

  <p>Meyhanenin tavanı oldukça basıktı. Sigara dumanından göz gözü görmüyordu. Ter, tütün ve içki kokan havası çok ağırdı. Robot garsonlar oradan oraya koşuşuyor ve masalara içki taşıyordu.</p>

  <p>Nina, yol gösterirken:</p>

  <p>— Bu tarafa, dedi.</p>

  <p>Cussick’le Kaminski bakıştılar. Böyle meyhanelerin yasaklanmadığını ikisi de biliyordu. Fakat güvenlik örgütünün böyle meyhaneleri kapamak istediği muhakkaktı. San Fransisco’nun bu kesimi polisi en çok uğraştıran yerlerden biriydi.</p>

  <p>Nina, duvara dayalı tahta masalardan birini seçti ve oturdu. Cussick, ona sandalye olarak kullanılan meyva sandıklarından birini çekti. Kaminski, kendisi ve Tyler için sandalye buldu. Elindeki paketi dikkatle yere koyup masanın bacağına dayadıktan sonra oturdu. Dört kişi omuz omuza, sıkışık bir vaziyette oturdu.</p>

  <p>Nina:</p>

  <p>— İşte geldik, dedi. Nasıl beğendiniz mi?</p>

  <p>Kaminski, Cussick’ın kulağına eğildi.</p>

  <p>— İşte başarımızın ödülü, dedi. Relativizm... Herkes kendi zevkine göre davranıyor.</p>

  <p>Nina, bazı kelimeleri yakalamıştı. Soğuk bir tebessümle:</p>

  <p>— Ah, tabii, dedi. İnsanları istediği gibi yaşamaları için serbest bırakmalısınız.</p>

  <p>Robot garson, madeni bir örümcek gibi tavandan indi. Nina, listeyi dikkatle inceledi ve eroin kapsüllerinden istedi, sonra listeyi kocasına uzattı.</p>

  <p>Cussick:</p>

  <p>— Sen bunları mı kullanıyorsun? diye sordu.</p>

  <p>— Arada sırada evet.</p>

  <p>Robot tarafından getirilen kapsül paketinin selefon kâğıdını sivri tırnaklarıyla yırttı.</p>

  <p>Cussick, isteksiz bir tavırla kendisine esrar söyledi. Kaminski de Cussick’i taklit etti. Tyler, listeyi ilgiyle inceledi, artemisia isimli bir uyuşturucu madde karıştırılmış likör istedi. Cussick ücreti ödedi. Garson robot siparişleri getirdikten sonra yine sessizce uzaklaştı.</p>

  <p>Nina, eroinin etkisinde camlaşmış gözlerle bakıyor, ellerini önünde kenetlemiş sessizce oturuyordu. Boynunda ter tanecikleri belirmişti. Öne arkaya sanki duyulmayan bir müziğe uymuş gibi hafif hafif sallanıyordu.</p>

  <p>Cussick, uzanıp karısının eline dokundu. Kadının derisi buz gibiydi.</p>

  <p>— Sevgilim...</p>

  <p>Nina, gözlerini zorlukla kocasına çevirdi.</p>

  <p>— Merhaba. Nasılsın?</p>

  <p>— Bizden gerçekten de nefret ediyor musunuz?</p>

  <p>Nina gülümsedi.</p>

  <p>— Senden değil, bizden. Hepimizden.</p>

  <p>— Neden?</p>

  <p>Nina, buz gibi bakışla gözlerini Cussick’e dikti.</p>

  <p>— Umutsuz bir çaba, dedi. Max’in söylediği gibi. Hiç bir umudumuz yok. Ölü bir dünyada yaşıyoruz.</p>

  <p>Kaminski, duymamazlıktan geliyordu. Sanki Nina’nın her kelimesi kendisine acı veriyormuş gibiydi.</p>

  <p>Nina:</p>

  <p>— Yani demek istiyorum ki, dedi. Savaş vardı ve şimdi şu halimize bakın. Neden? Ne amaçla? Ne isteyebiliriz? Ne bulabiliriz. Artık romantik yaşantıya bile izin verilmiyor. Hatta, birbirimize yalan bile söyleyemiyoruz. Eğer biz...</p>

  <p>Manasız manasız gülümsedi.</p>

  <p>— ...istediğimiz hayatı yaşarsak hemen yakalanıp çalışma kamplarına gönderiliyoruz.</p>

  <p>Cevap veren yine Kaminski oldu.</p>

  <p>— Jones’umuz var. Bizi rüzgârına kapıtırmış sürüklüyor. Dünya için en kötü bir...</p>

  <p>Tyler, likörünü yudumluyor ve söze karışmıyordu.</p>

  <p>Nina:</p>

  <p>— Şimdi ne olacak? dedi. Dünyayı böyle bir düzende artık tutamazsınız. Bunu siz de biliyorsunuz. Jones ortaya çıktı. Onu tanımak zorunluğundasınız. Jones geleceğimizdir. Dünyanın kendi başına bir geleceği olamaz. Her şey birbirine bağlı.</p>

  <p>Kaminski:</p>

  <p>— Jones hepimizi mahvedecek, dedi.</p>

  <p>— Hiç değilse ölümümüzün bir anlamı olurdu. Bir şeyler yapabilmiş olmanın mutluluğunu tadardık. Hayatımızı bir gaye uğruna vermiş olurduk. Her zamanki gibi bir şeye ulaşmış olurduk.</p>

  <p>Cussick, mutsuz bir tavırla:</p>

  <p>— Boş idealizm, dedi.</p>

  <p>Nina cevap vermedi. Yine kendi iç dünyasında kaybolmuştu.</p>

  <p>Salonun arka tarafında bulunan yerden biraz yüksekçe duran sahnede gösteri başlamıştı. Gösteri iki kişi tarafından yapılıyordu. Bir kadın ve erkek. Gösteri yapacak olan iki kişi seyircileri gülümseyerek selâmladılar ve soyundular. Cussick, Jones’a rastladığı gün, kadınlar tarafından nasıl çevrilmiş olduğunu hatırladı. Sahnedeki iki kişi canlı hareketlerle sevişmeye başlamıştı. Cussick, nefretle sahneye bakıyordu. Karısının neden ötürü böyle bir yere gelmiş olduğunu merakla düşündü.</p>

  <p>Kadın ve erkek gösteriyi bitirdikten sonra sakin hareketlerle giyinip seyirciyi selâmlarken, Kaminski:</p>

  <p>— Çirkin bir gösteri, dedi. Hermafrodit yaratıkların böyle davranışlarını bilirdim, ama bu davranışların böylesine çirkin olduğunu bilmezdim. Öyle görünüyor ki...</p>

  <p>Kelime ararmış gibi sustu.</p>

  <p>— ...öyle görünüyor ki Relativizmin başka bir örneğiyle karşı karşıyayız.</p>

  <p>Bir süre kimse konuşmadı. Nihayet Tyler, sessizliği bozdu.</p>

  <p>— Acaba işi nereye kadar vardıracaklar?</p>

  <p>Cussick:</p>

  <p>— Yeteri kadar ileri gitmiş olduğumuzu sanıyorum, dedi. Bütün umudumuz daha fazla ileri gitmemekte.</p>

  <p>Kaminski, şaşırarak Cussick’e baktı.</p>

  <p>— Acaba çok fazla mı ileri gittik?</p>

  <p>— Hayır. Haklıydık. Şimdi de haklıyız. Söylenmesi gerekirse kanuna aykırı davranışları biraz iyimserlikle karşılıyoruz. Fakat haklıyız. Dünyayı parçalanmaktan korumalıyız. Elimizden gelen çabayı göstermeliyiz.</p>

  <p>Kaminski:</p>

  <p>— Belki çok geç kaldık, dedi.</p>

  <p>Nina, birden konuştu.</p>

  <p>— Haklısın, çok geç kaldık.</p>

  <p>Elini çekip Cussick’in parmaklarından kurtardı.</p>

  <p>— Lütfen, sevgilim...</p>

  <p>Cussick hemen ayağa kalktı. Tyler de ayağa kalktı ve Nina’nın yanına giderken:</p>

  <p>— Ben gereğini yaparım, dedi. Acaba tuvalet nerede?</p>

  <p class="ortali">⁂</p>

  <p>Kaminski, Cussick’in verdiği sigarayı aldı.</p>

  <p>— Teşekkür ederim.</p>

  <p>Kadınlar henüz dönmemişti. Kaminski, sigarayı dudaklarının arasına sıkıştırdı, sonra yaktı.</p>

  <p>— Jones’un bir kitap yazdığını biliyorsundur.</p>

  <p>Kaminski, masanın ayağına dayamış olduğu paketi aldı ve açtı.</p>

  <p>— Moral Çabası, dedi. Müsveddeleri burada. Bütün programın ana hatlarını çizmiş. Ne istediğini, amacını açıkça anlatmış.</p>

  <p>Cussick, sayfaları karıştırırken sordu:</p>

  <p>— Sen okudun mu?</p>

  <p>— Hepsini okuyamadım. Henüz tamamlanmamış.</p>

  <p>— Onlara yakınız demekle ne kastetmiştin? Kimden söz ediyordun?</p>

  <p>Kaminski’nin yüz hatları değişti. Yüzüne şaşkın bir ifade geldi. Müsvedde kâğıtlarını tekrar paketlerken:</p>

  <p>— Böyle bir şey söylediğimi hatırlamıyorum, dedi.</p>

  <p>— Meyhaneye girmek üzereyken söylemiştin.</p>

  <p>Kaminski, paketle oyalandı. Sonra düşünceli bir tavırla paketi tekrar yere bıraktı.</p>

  <p>— Bugünlerden birinde durum sana da anlatılır, ama şu anda anlatma yetkisine sahip değilim.</p>

  <p>— Biraz çıtlatamaz mısın?</p>

  <p>— Maalesef. Bir süreden beri devam ediyor ve çok önemli. Açıkçası, bu bölgede. Açıkçası, bu işin içine karışanlar çokluk.</p>

  <p>— Jones’un haberi var mı?</p>

  <p>Kaminski, gözle görülecek şekilde titredi.</p>

  <p>— Allah saklasın! Ah, tabii, belki biliyordur. Her şeyi önceden bilmiyor mu? Mamafih, bu konuda bir şey yapamaz... resmi yetkisi yok.</p>

  <p>— Şu halde bu iş Federal hükümetin yönetiminde.</p>

  <p>— Evet. Federal Hükümet halâ iş başında. Mahvolmadan önce birkaç şey yapacağı muhakkak.</p>

  <p>— Bu hareketlerle başa çıkamayacakmışız gibi konuşuyorsun.</p>

  <p>— Böyle mi anladın? Başa çıkamayacağımız büyüklükte bir iş olduğunu sanmıyorum. Daha öncede kâhinler vardı. Ahdicedit onlarla dolu.</p>

  <p>— Ne demek istediğini anlayamadım. Papaz John var, onu mu kastettin?</p>

  <p>— Evet.</p>

  <p>— Peki, istilâcılar ne olacak?</p>

  <p>— Onlar cehennemden gelen bir sürü. Şeytanın elçileri.</p>

  <p>— Şu halde, yüz yıl değil, bin yıl geri gitmişiz.</p>

  <p>— Belki de durum düşündüğüm kadar kötü değildir. İstilâcılar insan değil; şekilsiz kütle. En kötü ihtimali düşünelim. Jones’un bir savaş hazırlığında olduğunu kabul edelim. Dünyayı ve diğer gezegenleri bu yaratıklardan temizlediğimizi kabul edelim. Ya sonra. Ben, yalnız mümkün olabilecekleri görmeye çalışıyorum.</p>

  <p>— Sen de Jones gibi konuşmaya başladın.</p>

  <p>— Tahmin ederim.</p>

  <p>— Hatanın nerede olduğunu söylememi ister misin? Tehlike savaşta değil, savaşı yaratacak tutumda. Dövüşmek için onların haksız, bizim haklı olduğumuza inanmak gerekir. Beyazın karşıtı kara, iyinin karşıtı kötüdür. İstilâcıların bununla bir ilişkileri olamaz, onlar sadece bir vasıta.</p>

  <p>— Seninle tek noktada aynı düşünmüyorum. Savaşta tehlike olmadığına inanıyorsun, değil mi?</p>

  <p>— Evet, Tek hücreli bir protoplazmanın bize ne gibi bir zararı dokunabilir?</p>

  <p>— Bunu ben de bilmiyorum. Şimdiye kadar tek hücreli yaratıklarla savaşmadık. Mamafih tehlikeyi göze alamayız. Unutma ki onların ne olduğunu henüz bilmiyoruz. Ani bir sürprizle karşılaşmak istemediğimiz muhakkak.</p>

  <p>Tyler ve Nina kalabalık arasından geçerek masaya geldiler. Nina, rengi soluk olmakla beraber hareketlerine hakimdi. Sahneye doğru bir göz atarak sordu:</p>

  <p>— Gösteri bitti mi?</p>

  <p>Tyler:</p>

  <p>— Düşünüyorduk, dedi. Acaba o kadınlardan biri gelse ne yapardık? Kadın mı erkek mi oldukları belli olmadıkları için karar vermek oldukça zor.</p>

  <p>Nina:</p>

  <p>— Hermafroditlerden biri orada, dedi. Müzik dolabının başında.</p>

  <p>Dört köşe, madeni makineye dayanmış duran bir kadın vardı. Bir eteklik ve bluz giymiş, kısa sarı saçlarını erkek gibi arkaya taramıştı. Cussick, kadının biraz önce erkek kılığında sahneye çıkan kadın olduğunu hemen anladı.</p>

  <p>Nina, kocasının koluna dokunarak:</p>

  <p>— Onu masamıza çağırır mısın? dedi.</p>

  <p>Cussick, kadını masaya çağırmak taraftarı değildi.</p>

  <p>— Yerimiz yok.</p>

  <p>Oturduğu yerden doğrulmak üzere olan karısının kolunu tuttu.</p>

  <p>— Sen de oraya gidemezsin. Otur oturduğun yerde.</p>

  <p>Nina kızardı, sonra kolunu çekip kurtardı.</p>

  <p>— Hâlâ öyle mi hissediyorsun?</p>

  <p>— Nasıl hissediyorum?</p>

  <p>— Boş ver. Bir şeyler içemez miyiz? Ben konyak istiyorum.</p>

  <p>İçkiler masaya geldiği zaman Nina, bardağını kaldırdı.</p>

  <p>— Daha iyi bir dünyanın şerefine!</p>

  <p>Kaminski, içkisini yudumladı.</p>

  <p>— Tanrı şahidimdir ki böyle konuşmalar sinirime dokunuyor.</p>

  <p>Nina, neşeyle sordu:</p>

  <p>— Neden?</p>

  <p>— Çünkü anlamsız.</p>

  <p>Tyler, sözü değiştirdi.</p>

  <p>— Proxima Centaurus’a öncülerin gönderildiği doğru mu? Kaminski, başıyla evetledi.</p>

  <p>— Doğru.</p>

  <p>— Şansımız var mı?</p>

  <p>— Ayrıntılı bilgiler henüz alınmadı.</p>

  <p>— Yani, işe yarar bilgiler henüz alınmadı.</p>

  <p>Kaminski omuz silkti.</p>

  <p>— Kim bilir?</p>

  <p>Nina mırıldandı.</p>

  <p>— Jones.</p>

  <p>— Şu halde ona sorun. Aksi takdirde resmi yayını bekleyin? Beni bu konuda sıkmayın.</p>

  <p>Cussick, konuyu değiştirmek isteyerek sordu:</p>

  <p>— Pearson’un ilgilendiği şu iş nedir? Söylentilere göre, gece gündüz çalışıyormuş. Bazı projeleri gerçekleştirmeye gayret ediyormuş.</p>

  <p>Kaminski:</p>

  <p>— Pearson, Jones’u durdurmak amacında. Jones’un engelleneceğine inananlardan biri.</p>

  <p>— Biz de onlar kadar sofu olursak...</p>

  <p>— Pearson daha da kötüsü. Yiyor, içiyor, uyuyor ve Jones’u yaşıyor. Dinlenmesine imkân yok gibi. Ne zaman onun dairesine gitsem orduyla nöbetçi görüyorum. Toplar, tanklar, güdümlü mermiler, nükleer silâhlar falan filân.</p>

  <p>— Faydası olacak mı dersin?</p>

  <p>Nina:</p>

  <p>— Sevgilim, dedi. Hiç bir zaman olumlu düşünemez misin?</p>

  <p>— Örneğin?</p>

  <p>— Böylesine yetenekli bir adamımız var... Hiç yapamadığımız şeyleri yapabilecek yetenekte. Artık tahmin yürütmek zorunluğunda değiliz. Biliyoruz. Adımımızı nereye atacağımızı önceden biliyoruz.</p>

  <p>Cussick, kaba bir sesle:</p>

  <p>— Ben tahmin etmeyi severim, dedi.</p>

  <p>— Öyle mi? Belki de hatan burada... Belki de birçok kimsenin gerçekleri bilmek istediğinden haberin yok, Jones’u kabul etmiyorsun. Neden? Çünkü sistemin, hükümetin, tahminlerin üzerine kurulmuş. Kimsenin bilmediği zannediliyor.</p>

  <p>Nina, soğuk mavi gözlerini Cussick’in gözlerine dikti.</p>

  <p>— Yani, başka bir deyimle geri kalmışsınız.</p>

  <p>Tyler, neşeli bir sesle:</p>

  <p>— Şu halde işsiz kaldım desenize, dedi.</p>

  <p>Cussick:</p>

  <p>Gizli Polise girmeden önce ne iş yapardın? diye sordu.</p>

  <p>— Hiç bir işte değildim. İlk aldığım iş bu. Henüz on yedi yaşındayım. Sizlerin yanında kendimi küçük görüyorum... Gerçekten de tecrübesizim.</p>

  <p>Kaminski, genç kadının bardağını işaret etti.</p>

  <p>— Şu içtiğin nesne, sinirlerinin bozulmasına sebep olacak.</p>

  <p>— Yanlıyorsunuz. Bu içkideki uyuşturucu maddeye karşı aşılıyım. Aksi takdirde içmezdim.</p>

  <p>Cussick’in bu kadına karşı duyduğu saygı bir derece daha yükseldi.</p>

  <p>— Dünyanın neresinde doğdun?</p>

  <p>— Çin’de doğmuşum. Babam Çin Komünist Partisine karşı çalışan bir örgütün genel sekreteriydi.</p>

  <p>— Şu halde savaşın bu yönünde doğmuşsun.</p>

  <p>— Evet. Annem bakteri zehirlenmesinden öldü. Babamla beraber oturdum ve onun bürosunda büyüdüm sayılır. Savaş son buluncaya kadar da yeraltı örgütünde çalıştık. Babam savaşın sonuna doğru Komünist partili biri tarafından vuruldu.</p>

  <p>— Ne sebeple?</p>

  <p>— Hoff kitapları bizim bölgemizde de yayınlanıyordu. Değişiklik yapmak istediği için vuruldu. Hoff kitaplarını işçiler arasında dağıtıyorduk. Herkesin istediği bir yaşantının tohumlarını ekmeye çalışıyorduk.</p>

  <p>Nina:</p>

  <p>— Çinli olmadığın muhakkak, dedi.</p>

  <p>— Doğru tahmin ettiniz, İngilizim. Ailem komünist partisinin aleyhine çalışmaya başladığı zaman Çin’de bulunuyorduk.</p>

  <p>Kaminski, sordu:</p>

  <p>— Savaşı hatırlıyor musun?</p>

  <p>— Pek hatırlayamıyorum. Formosa’dan yapılan saldırıları şöyle böyle hatırlıyorum.</p>

  <p>Cussick:</p>

  <p>— Nasıl kurtuldunuz? dedi. Sizi neden vurmadılar?</p>

  <p>— Sekiz yaşındaydım. Parti şeflerinden biri beni evlâtlık edindi. Çok iyi kalpli bir Çinliydi.</p>

  <p>Nina ayağa kalktı.</p>

  <p>— Sevgilim, bana bir iyilik yapabilir misin? Dans etmek istiyorum.</p>

  <p>Salonun küçük bir kısmı dans pisti olarak kullanılıyordu. Pistte halen birkaç çift dans ediyordu. Cussick ayağa kalktı.</p>

  <p>— Gerçekten dans etmek istiyor musun?</p>

  <p>Dans pistine doğru yürürlerken Nina:</p>

  <p>— Sevimli kız, dedi.</p>

  <p>— Parti liderleri arasında Hoff kitaplarını dağıtması oldukça ilginç.</p>

  <p>Nina, birden Cussick’in omuzunu tuttu.</p>

  <p>— Geri dönmemize imkân yok mu?</p>

  <p>— Geri dönmek mi? Nereye?</p>

  <p>— Eskiden olduğumuz yere. Her zaman tartışmayacağımız yere. Yavaş yavaş birbirimizden uzaklaşıyoruz. Artık birbirimizi anlamıyoruz.</p>

  <p>Cussick, karısına sımsıkı sarıldı.</p>

  <p>— Bir gün gelecek bütün bunlar geçecek. Her zamanki gibi yine beraber mutlu olacağız, Nina.</p>

  <p>— Mutlu olmamız için kargaşalığın bitmesi mi gerekiyor? Olduğu gibi kabul edemez miyiz?</p>

  <p>— Hayır, ben hiç bir zaman kabul edemem.</p>

  <p>Nina’nın sivri tırnakları Cussick’in sırtına gömüldü. Kısa bir süre başını kocasının omuzuna koydu. Sarı saçları Cussick’in yanağına sürünüyordu. Alışkın olduğu koku, burnunu gıcıklıyordu.</p>

  <p>Nina, başını kaldırdı ve gülümseyerek kocasına baktı. Yumuşak sesle:</p>

  <p>— Deneyeceğiz, dedi. Elimizden geleni yapacağız, değil mi?</p>

  <p>— Tabii. Bizim için çok önemli. Hayatımızın böylesine akıp gitmesine göz yumamayız. Şimdi Jack’imiz var ... Onu çaylakların eline bırakamayız.</p>
        
    </body>
</html>
