<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">14.</p>
  <p>İlk raporlar geldiği zaman Pearson, masasında oturuyordu. Raporları okuduktan bir süre sonra başarısızlığa uğramış olduğunu kavradı. Pratt ölmüştü. Jones, polis hastanesinde yatıyordu ve yaşayacaktı.</p>

  <p>Ayağa kalkarak pencerenin önüne gitti. Ellerini cebine sokarak karanlık geceye baktı. Birkaç gün içinde polis kuvvetleri Jones’un geri kalan adamlarını toparlayacak, bu bölgeyi onlardan temizleyecekti. Nasıl olsa acelesi yoktu, bekleyebilirdi.</p>

  <p>Fakat bir kere başlamıştı ve sonuna kadar gitmek zorundaydı. Artık geri dönmek amacında değildi, çünkü umudu kalmamıştı.</p>

  <p>Jones’u hastanedeyken öldürtmeyi düşündü. Hayır, onu bir kere öldürtmeyi denemiş başaramamıştı, yine başaramayacağından emindi.</p>

  <p>Jones öldürülmezdi. Federal Hükümet yıkılmak üzereydi. Bunu herkesten iyi biliyordu.</p>

  <p>Gerçekten de iki hafta bekledi. Gizli evrakların yakılmasından doğan duman bütün binayı sardığı halde bekledi. Büyük Kurul istifa etmişti. Jones, hastaneden çıkmış, resmi bir arabayla Detroit’a hareket etmişti.</p>

  <p>Pearson, birkaç saat sonra Cussick’i arıyordu.</p>

  <p>— Oraya geleceğim. Apartmanında konuşuruz. Bu binayı havaya uçuracağız. Geride hiç bir şey bırakmak istemiyoruz.</p>

  <p>Pearson, Cussick’in apartımanına girdiği zaman ilk dikkatini çeken, ortalığın dağınıklığı oldu. Bir an için kapıda durup şaşkınlıkla etrafına bakındı.</p>

  <p>— Doğru, diye mırıldandı. Karın yok. Burada yalnız başınasın.</p>

  <p>Cussick, koridorun kapısını kapadı.</p>

  <p>— Bir içki alır mısın?</p>

  <p>— Hem de derhal! Suyla karışık.</p>

  <p>Cussick, viskileri hazırladı ve Pearson’un karşısına oturdu.</p>

  <p>Pearson:</p>

  <p>— Yenildik, dedi.</p>

  <p>— Biliyorum.</p>

  <p>— Hataydı. Öldürülemeyeceği muhakaktı. Fakat denemek zorundaydım. Biliyor musun, hergelenin tohumu blöf yapıyor olabilirdi. Uzak bir ihtimaldi, ama onu bir kere denemek istedim.</p>

  <p>— Şimdi ne olacak? Yapmadığımız bir şey kaldı mı?</p>

  <p>Pearson’un sert hatlı yüzü buruştu.</p>

  <p>— Teknik olarak iki saat daha yetkimiz var. Jones’un resmi devlet başkanı olması için yeterli bir zaman. Şu anda hâlâ Rafferty’nin projesi kontrolüm altında.</p>

  <p>— Projenin ne olduğunu biliyor musun? Bilmediğini sanıyordum.</p>

  <p>Pearson, tavana bakarak:</p>

  <p>— Hazırda iki gemi var, dedi. Uzayda yolculuk yapabilecek kadar sağlam. Ne demek istediğimi anlıyorsun. Gezegenler arası deniyor. Ordinance’da saklıyoruz ve harekete hazır durumda. Yirmi dört saat nöbet tutuluyor. Her zaman hazır. Her zaman bakımı yapılıyor ve yakıt ikmâli tamam. En iyi Uzay gemilerinden olması gerek. Anladığım kadarıyla otomatik ışınlarla çalışıyor. Kim olduğunu hatırlayamıyorum, ama birisi söylemişti. Dünya’dan ayrılır ayrılmaz Venüs’te bir pilot üs tarafından kontrole alınıyormuş. Belki de Merih’teki bir üstür.</p>

  <p>Cussick:</p>

  <p>— Venüs, dedi.</p>

  <p>Pearson içkisini yudumlarken başını evet anlamında salladı.</p>

  <p>— Bunun küçük bir oyun olduğunu kavradın her halde. Bu projenin ne olduğunu bilmem çok normal. Daha ilk günü öğrenmiştim. Sadece iki gemiden söz ediyorum, çünkü onlar, onların kim olduğunu anladın sanırım, ikiye ayrılacaklar. Dördü bir gemiye, dördü diğer gemiye. Eğer bir gemi Venüs’e ulaşamazsa, diğeri ulaşır.</p>

  <p>Cussick:</p>

  <p>— Venüs’te ikmâl yapılabilecek mi? diye sordu. Bir tesis falan var mı?</p>

  <p>— Dağlar kadar malzeme, yiyecek var. Kilometrelerce tesisler var. Yapacağımız bütün iş, sekiz kişiyi oraya götürebilmek.</p>

  <p>Cussick, ayağa kalktı.</p>

  <p>— Rafferty’ye haber vereyim.</p>

  <p>Pearson da ayağa kalktı.</p>

  <p>— Arabam dışarda. Seni oraya kadar götüreyim. Daha iyisi, seninle geleceğim.</p>

  <p>Yarım saat sonra araba San Fransisco’ya iniyordu. Rafferty yatıyordu. Cussick onu kaldırdı ve haberi verdi. Arkası kapalı kamyon hemen hazırlandı ve sekiz Venüslü arabaya bindirildi.</p>

  <p>Yedi kişi birbirine korkuyla sokulmuş oturuyordu.</p>

  <p>Rafferty:</p>

  <p>— İyi yolculuklar, dedi.</p>

  <p>Pearson’la Cussick, Ordinance’a kadar kamyonla beraber gittiler. Gemilerin yüklenmesine, dörder kişilik grupların gemilere bindirilişine nezaret ettiler.</p>

  <p>Kısa bir süre sonra gemiler harekete geçtiler ve birbirinin peşinden gökyüzüne doğru yükseldiler ve birkaç dakika sonra gözden kayboldular.</p>

  <p>Gemilerin yüklenmesi ve hareket etmeleri bir buçuk saat tutmuştu. Jones’un hâlâ yarım saati vardı.</p>

  <p>Cussick, Rafferty ve Pearson’a baktı.</p>

  <p>— İçmek isteyen var mı?</p>

  <p>Doktor Rafferty, Pearson ve Cussick, kısa bir müddet sonra fitil gibi sarhoş olmuşlardı. Cussick, bir ara, dört gri üniformalı adamın kimlik kontrolü yapmak üzere yaklaştıklarını fark etti.</p>

  <p>— Ne istiyorsunuz? diye sordu.</p>

  <p>Fakat adamlar kendisiyle ilgili değillerdi. Peşinde oldukları Pearson’dı. Cussick, arkadaşını kurtarmak için adamların üzerine saldırdı. Adamlardan birinin şiddetle itmesi üzerine yere yuvarlandı. Başka biri de iri ayağıyla yüzüne bastı.</p>

  <p>Cussick, devrilmiş masaların, sandalyelerin ve kırık bardakların arasında yatıyordu. Doktor Rafferty de yanındaydı. Barın dışından haykırışlar, motor sesleri, alkışlar duyuluyordu.</p>

  <p>Yarım saat dolmuş Jones, yönetimi eline geçirmişti. Yeni Dünya düzeni artık başlamak üzereydi.</p>
       
    </body>
</html>
