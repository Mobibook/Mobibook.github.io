<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">10.</p>
  <p>Dans bittikten sonra el ele masaya döndüler. Kaminski uyukluyordu. Tyler, içkisini bitirmiş, ikinci içkisini ısmarlamak üzereydi.</p>

  <p>Nina, neşeli bir tavırla:</p>

  <p>— Max, dedi. Sakın burada ölmeye kalkma. Henüz bize lâzımsın.</p>

  <p>Kaminski, zorlukla başını kaldırdı.</p>

  <p>— Madam, dedi. Bırak bu yaşlı adamı da rahat etsin.</p>

  <p>Gece son bulmak üzereydi. Kalabalık yavaş yavaş dağılıyordu.</p>

  <p>Cussick:</p>

  <p>— Vakit geç oldu, dedi.</p>

  <p>Nina, başını kaldırıp kocasına baktı.</p>

  <p>— Henüz kapatmıyorlar ki... Hatta, meyhanenin arkasındaki odalar sabaha kadar açık. Gitmeden önce yine dans etmek istiyorum.</p>

  <p>Cussick, basını salladı.</p>

  <p>— Özür dilerim, güzelim. Başım öylesine dönüyor ki, dans ederken düşmekten korkuyorum.</p>

  <p>Nina, ayağa kalkmıştı.</p>

  <p>— Max, dans eder misin?</p>

  <p>— Tabii. Ne istersen yapabilirim. Çok az kalan zamanımızda eğlenmek hakkımızdır.</p>

  <p>Dans pistine doğru yürüdüler. Birkaç çift hâlâ dans ediyordu. Sahnede numara yapan kadınlar şimdi iki erkekle dans ediyorlardı. Kısa bir süre sonra iki hermafrodit sıkılıp tekrar cinsiyet değiştirdiler ve erkek kılığında masaların arasında dolaşarak kadın arkadaş aramaya başladılar.</p>

  <p>Cussick, hayretle onlara baktı.</p>

  <p>— Bu hermafroditler cinsiyetlerini nasıl değiştirebiliyorlar?</p>

  <p>Tyler içkisini yudumladı.</p>

  <p>— Kolaylıkla. Büyük bir sanat</p>

  <p>— Ama çok şaşırtıcı.</p>

  <p>Işıklar teker teker kararıyordu. Cussick, başını kaldırıp dans pistine baktığı zaman Kaminski’nin bir masanın üzerine kapanmış uyuklamakta olduğunu gördü. Nina’yı araştırdı. Önce göremedi, ama sonra, karısının sarı saçlarını fark etti. Nina, hermafroditlerden biriyle dans ediyordu. Yüzünde heyecanlı bir ifade vardı.</p>

  <p>Cussick, birden ayağa fırladı, Tyler’a:</p>

  <p>— Buradan ayrılma, dedi.</p>

  <p>Tyler, çantasını ve paltosunu aldı.</p>

  <p>— Birbirimizi kaybetmesek iyi olacak, dedi.</p>

  <p>Fakat Cussick, Nina’dan başkasını düşünecek durumda değildi. Karısı ve hermafrodit el ele tutuşmuş, tatlı bir konuşmaya dalmışlardı.</p>

  <p>Cussick, karısının yanında durdu.</p>

  <p>— Haydi, artık gidelim, güzelim, dedi. Vakit oldukça geç oldu.</p>

  <p>Nina, madeni bir sesle:</p>

  <p>— Sen gidebilirsin, dedi. Haydi, durma.</p>

  <p>— Peki, sen? Jack ne olacak?</p>

  <p>— Jack’in canı cehenneme! Her şeyin canı cehenneme! Eve gitmeyeceğim. Burada kalmak istiyorum. Eğer beni istiyorsan benimle kalırsın.</p>

  <p>Hermafrodit Cussick’e döndü.</p>

  <p>— Bana bak dostum, dedi. Sen işine gitsen iyi edersin. Bu dünyada herkes istediğini yapmakta serbesttir.</p>

  <p>Cussick, uzandı, yaratığın gömleğinin yakasını kavradı ve ayaklarını yerden kesti. Hermafrodit hayret edilecek kadar hafifti. Kıvrılıp bükülerek Cussick’in elinden kurtuldu ve kadın kılığına büründü. Gülümseyerek Cussick’ten uzaklaştı.</p>

  <p>— Haydi, ne duruyorsun, vursana!</p>

  <p>Nina dönmüş gidiyordu. Nina’nın gittiğini gören hemafrodit aceleyle sarışın kadının peşinden yürüdü. Bakışlarında canlı bir ifade vardı. Nina’nın peşinden gitmekte olan hermafroditin yolunu Tyler kesti ve usta bir el hareketiyle kadının kolunu yakaladığı gibi arkasına doğru büktü. Tam bu sırada hermafrodit tekrar erkek kılığına büründü. Cussick, yumruğunu adamın çenesine yapıştırdı. Hermafrodit baygın olarak yere yığılırken Tyler, onun kolunu bıraktı.</p>

  <p>Kaminski, biraz ayılmış yanlarına gelmişti.</p>

  <p>— Nina gitti, dedi.</p>

  <p>Diğer hermafrodit göründü. Arkadaşının baygın olduğunu görünce ellerini çırparak başının ucuna çöktü.</p>

  <p>Çevresine bakınan Tyler, Cussick’e:</p>

  <p>— Nina burasını çok iyi biliyor, dedi. Eğer seninle gelmesini istiyorsan onu kandırmalısın. Haydi, durma.</p>

  <p>Cussick, karısını küçük bir odada buldu. Kapıyı kapayıp kilitledi. Nina, odanın bir köşesine sinmiş korkuyla kocasına bakıyordu. Cussick, odayı gözden geçirdi ve bu odanın karısı tarafından döşenmiş olduğunu hemen anladı. Böyle bir odayı ancak Nina böylesine güzel döşeyebilirdi.</p>

  <p>Cussick, Kaminski’nin kalın sesini duydu.</p>

  <p>— Doug orada mısın?</p>

  <p>Cussick, odanın kapısını açtı ve koridora çıktı.</p>

  <p>— Nina’yı buldum, dedi. Biraz sonra kendisine gelir sanıyorum.</p>

  <p>Tyler:</p>

  <p>— Şimdi onu ne yapacaksın? diye sordu.</p>

  <p>— Burada kalacağım. Siz ikiniz gidin. Yolu bulabilecek misin?</p>

  <p>Tyler, Kaminski’nin elini tuttu.</p>

  <p>— Yolumuzu buluruz, dedi. İyi şanslar. Haydi gel, Max. Burada yapabileceğimiz bir şey yok.</p>

  <p>Cussick, kapının önünden ayrılmadan:</p>

  <p>— Teşekkür ederim, dedi. Daha sonra görüşürüz. İkinize de iyi geceler.</p>

  <p>Kaminski, gitmek istemiyordu, ama Tyler onu çekiştirdi.</p>

  <p>Kaminski:</p>

  <p>— Bana telefon et, diye mırıldandı. Buradan kurtulduktan sonra tabii. Başına bir iş gelmediğinden emin olmak istiyorum. Beni merakta bırakma.</p>

  <p>— Merak etme, Max. Paketini unutma.</p>

  <p>Cussick, arkadaşları gidene kadar kapının önünde bekledi, sonra kapıyı açıp karısının odasına girdi.</p>

  <p>Nina, yatağın üstüne oturmuş, ayaklarını altına toplamıştı. Gülümseyerek Cussick’e baktı.</p>

  <p>— Merhaba.</p>

  <p>Cussick, kapıyı tekrar kilitledi ve yatağa doğru yürüdü.</p>

  <p>— Şimdi nasılsın? Kaminski’yle Tyler gittiler.</p>

  <p>Yatağın kenarına ilişti.</p>

  <p>— Burası senin odan, değil mi?</p>

  <p>Nina, bakışlarını kaçırarak cevap verdi.</p>

  <p>— Evet.</p>

  <p>— Ne zamandan beri?</p>

  <p>— Bir haftadan beri. Belki on gün olmuştur.</p>

  <p>— Gerçekten de anlayamıyorum. Bu insanlarla burada bulunmak mı istiyorsun?</p>

  <p>— Kaçmak istiyorum. Küçük apartmana tahammül edemediğim zamanlar oluyor. Kendi başıma olmak istiyorum. Kendime ait bir şeyin olmasını arzu ediyorum. Anlatması çok güç... Bazı şeyleri ben de anlayamıyorum. Öteberi çaldığım gibi...</p>

  <p>— Hepimizi buraya getirmenin nedeni bu muydu? Bize gösterinceye kadar senin için bir anlam taşımıyordu, değil mi?</p>

  <p>— Zannedersem. Evet, haklı olduğunu sanıyorum. Senin görmeni arzu etmiştim. Gidecek bir yerim olduğunu bilmeni istedim. Sadece sana dayanarak yaşamadığımı öğrenmeni istedim. Yardımsız olmadığımı, umutsuz olmadığımı, senin dünyana bağlı kalmadığımı göstermek istedim. Sinirlerimi yatıştırmak amacıyla eroin aldım.</p>

  <p>Zayıf bir tebessümle Cussick’e baktı.</p>

  <p>— Öylesine karışık bir durum ki anlatamam.</p>

  <p>Cussick, eğildi ve karısının ellerini avuçlarına aldı. Genç kadının elleri buz gibiydi ve hafifçe terliydi.</p>

  <p>— Şimdi korkmuyorsun, değil mi?</p>

  <p>— Hayır, sen yanımdayken korkmuyorum.</p>

  <p>— Bu geceyi burada geçireceğiz. İstediğin de bu değil miydi?</p>

  <p>Nina, başını sallayarak evetledi.</p>

  <p>Cussick:</p>

  <p>— Yarın yine evimize döneceğiz, dedi.</p>

  <p>Nina, başını çevirdi.</p>

  <p>— Bana sorma. Beni söyletme. Şimdi konuşmaya korkuyorum.</p>

  <p>— Peki...</p>

  <p>Cussick, üzülmekle beraber cevap almak için ısrar etmedi.</p>

  <p>— Bu meseleyi yarın konuşabiliriz. İyi bir uyku çekip, güzel bir gece geçirdikten sonra... Şu aldığım zehiri sisteminden attıktan sonra...</p>

  <p>Nina cevap vermedi. Yarı uykulu bir tavırla gözlerini kısmıştı.</p>

  <p>Cussick, uzun müddet kımıldamadan oturdu. Oda soğumuştu. Kapının dışı sessizdi. Saatine baktığı zaman saatin dört buçuk olduğunu gördü. Eğilip Nina’nın ayakkabılarını çıkardı. Kısa bir tereddütten sonra elbisesinin fermuarını açtı. Elbiseyi çıkarması oldukça zor oldu. Nina, bir iki keresinde uyandı, sonra tekrar uykuya daldı.</p>

  <p>Cussick, karısını soyduktan sonra battaniyeyi üstüne çekti. Karısının böylesine zayıf olduğunu şimdiye kadar fark etmemişti. Onun çıplak olarak tamamen müdafaasız olduğunu düşününce içi acıyla burkuldu. Nina’nın sarı saçlarını okşayarak yanına oturdu. Sonu gelmeyecek gibi uzun gelen bir zaman karısının saçlarını okşamaya devam etti. Nina, deliksiz uyuyordu. Cussick, iki ruhun birbirinden çok uzaklarda olduğunu düşündü. Nina, tek basına kendi kendisiyle mücadele ediyordu. Cussick, kendi dünyasına gömülmüştü.</p>

  <p class="ortali">⁂</p>

  <p>Cussick, sabaha doğru uzaktan doğru gelen seslerin farkına vardı. Bir süre seslere kulak asmadı, birden sesin niteliğini kavradı. Ses, tanıdığı bir insana aitti. Soğuktan kaskatı kesilmiş adelelerini ısıtmak için gerinerek yerinden kalktı ve kapıya doğru yürüdü. Kapıyı dikkatle açıp sessiz koridora çıktı.</p>

  <p>Ses, Jones’un sesiydi.</p>

  <p>Cussick, sessiz adımlarla koridor boyunca yürüdü. Kapalı kapıların, aralıkların önünden geçti, fakat kimseyi göremedi. Saat beş kırktı. Güneş doğmak üzereydi. Koridorun sonundaki pencereden aydınlanmakta olan ufku gördü. Cussick koridorda yürüdükçe ses daha iyi duyulmaya başlamıştı. Bir köşeyi kıvrıldığı zaman büyük bir ambar kapısıyla karşı karşıya kaldı.</p>

  <p>Aslında Jones değildi; bir teyp çalıyordu. Sıra sıra dizilmiş sandalyeler kadınlı erkekli bir kalabalık tarafından doldurulmuştu. Hepsi sanki karşılarında bir insan varmış gibi dinliyordu. Cussick, koridordan koridora geçerek başka bir binaya girmiş olduğunu anladı. Şimdi bulunduğu yer, bir ambarın yükleme odasıydı.</p>

  <p>Duvarlarda asılı afişler vardı. Kapıda durmuş beklerken burasının bir toplantı salonu gibi kullanılmakta olduğunu kavradı. Bütün bu insanlar, çalışan insanlardı. Hepsi sabah işe gidecekti. Toplantı yapmaları ancak bu saatlerde mümkün olabilirdi. Bir köşede duran kalpaklı polisleri fark edince, toplantının gizli olarak yapılmadığını anladı, zaten gizli toplantı yapılması için geçerli bir neden yoktu.</p>

  <p>Cussick, tekrar geri dönerken kimse ona engel olmadı. Nina’nın odasını kolaylıkla buldu.</p>

  <p>Nina uyanmıştı. Cussick, kapıyı kilitleyip döndüğü zaman Nina’nın yatağa oturmuş, iri iri açılmış gözlerle kendisine baktığını gördü.</p>

  <p>— Nereye gitmiştin? Zannettim ki...</p>

  <p>— Geri döndüm ya! Bazı sesler işitmiştim. Ne olduğunu anlamak için çıktım.</p>

  <p>Uzaktan uzağa duyulan Jones’un sesini dinlemek için sustu.</p>

  <p>— Duyuyorsun ya, işte bu sesi duyunca kontrol etmek için çıkmıştım.</p>

  <p>Nina, başıyla olumlu bir işaret yaptı.</p>

  <p>— Evet, toplantı yapıyorlar. Odamın burada bulunuşunun nedenlerinden biri.</p>

  <p>— Sen de onlarla beraber çalışıyorsun, değil mi?</p>

  <p>— Önemli sayılmaz. Sadece kâğıtları katlayıp adresleri yazıyorum. Böyle şeylere nasıl olsa alışkınım. Bilgileri yayıyorum. Her halde sen, topluma sesleniş diyeceksin.</p>

  <p>Yatağın kenarına oturan Cussick, karısının el çantasını aldı ve açıp içindekilerini kontrol etti. Kâğıtlar, kartlar, ruj, ayna, anahtarlar, para, bir mendil... Çantanın içindekileri yatağın üzerine boşalttı. Nina, kımıldamadan kocasının hareketlerini izliyordu. Vücudunun ağırlığını çıplak dirseğinin üzerine vermiş yatıyordu.</p>

  <p>Cussick aradığını bulunca:</p>

  <p>— Merak ediyordum, dedi. Belirli tarihler falan filân.</p>

  <p>Nina’nın vatanperverlik kartının tarihi 17 Şubat 2002’ydi. Nina, çocuğun doğuşundan beri, sekiz aydır üyeydi. Tanıdığı kod numaralarından karısının tam gün çalıştığını anladı. Ayrıca, sorumlu bir yer tutuyordu.</p>

  <p>Çantadan boşaltmış olduklarını tekrar çantaya doldururken:</p>

  <p>— Gerçekten de bu işin içine gömülmüşsün, dedi. Ben çalışırken sen de çalışıyormuşsun.</p>

  <p>Nina, zayıf bir sesle:</p>

  <p>— Yapılacak çok iş var, dedi. Aynı zamanda paraya da ihtiyaçları var. Para bakımından da yardımcı olabiliyordum. Saat kaç? Hemen hemen altı oldu, değil mi?</p>

  <p>— Tam değil.</p>

  <p>Cussick, bir sigara yaktı ve sessizce içti.</p>

  <p>— Buradan ayrılmak için henüz çok erken sanıyorum.</p>

  <p>— Biraz daha uyumak istiyorum.</p>

  <p>Esneyerek Cussick’e baktı.</p>

  <p>— Biraz daha uyuyamaz mıyız?</p>

  <p>Cussick sigarasını tablaya bastırdı.</p>

  <p>— Tabii.</p>

  <p>Sonra ayakkabılarını çıkarttı.</p>

  <p>Nina:</p>

  <p>— Bir bakıma heyecanlı bir serüven, dedi. İkimizin burada baş başa olması gerçekten de heyecan verici. Kapalı, kilitli kapılar, gizlilik... herşey. Sen de aynı düşüncede değil misin?</p>

  <p>Cussick, gömleğinin düğmelerini çözerken Nina konuşmasına devam ediyordu.</p>

  <p>— Öylesine sıkılmıştım ki, aynı şeyleri tekrarlamaktan öylesine bıkmıştım ki... Hayatın değişmezliği, evlilik, çocuk sahibi olmak... Yaşamaya değmeyen bir hayat... Sen de böyle hissetmiyor musun? Bir şeyler yapmak istemiyor musun?</p>

  <p>— Benim işim var.</p>

  <p>Nina üzüntülü bir tavırla:</p>

  <p>— Biliyorum, dedi.</p>

  <p>Cussick, ışığı söndürüp yatağa yaklaştı. Nina, çarşafı açarak kocasının yatmasını bekledi. Cussick, çarşafın altına girer girmez Nina, dönüp ona sarıldı.</p>

  <p>— Acaba son sevişmemiz mi olacak?</p>

  <p>— Bilmiyorum. Senin küçük yatağındayım.</p>

  <p>— Bu küçücük odada mutluluk buluyorum.</p>

  <p>Cussick cevap vermek lüzumunu hissetmedi. Düşünmek de istemiyordu. Karısının koynunda yattığı halde, ondan uzaklaşmakta olduğunu hissediyordu. Nina da bunu hissetmişti.</p>

  <p>— Ne olursun benden uzaklaşma, diye yalvardı.</p>

  <p>Fakat bütün sözler faydasızdı. Her ikisi de birbirlerinden uzaklaşıyorlardı.</p>        
    </body>
</html>
