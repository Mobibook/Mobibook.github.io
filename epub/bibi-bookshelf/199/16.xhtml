<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">16.</p>
   <p>Venüs’ün ısı derecesi 99 Fahrenhaytla 101 fahrenhayt arasında değişiyordu. Atmosfer, oksijen ve amonyak karışımıydı ve su buharlarıyla doluydu. Denizler, sıra tepeler çeşitli yaratıklarla doluydu.</p>

<p class="ortali">⁂</p>

  <p>Louis’le Irma, türbinle işleyen bir traktörü tamir etmeye çalışırken Dieter, göründü.</p>

  <p>Barakanın önünde durarak haykırdı.</p>

  <p>— Hazır! dedi. Başlıyoruz!</p>

  <p>Traktörün altında yatan Louis, başını çıkartıp Dieter’e baktı.</p>

  <p>— Hazır olan nedir?</p>

  <p>— Mısır. Ürün toplayacağız. Bütün makineler hazır, Vivian, gerekli işleri tamamlıyor.</p>

  <p>Dieter, neşeyle zıpladı.</p>

  <p>— Hepinizin hazır bulunması şart. Frank’la Syd’i de çağırdım. Yola çıktılar bile. Yolda buluşacağız. Garry de geliyor.</p>

  <p>Louis, homurdanarak traktörün altından çıktı.</p>

  <p>— Mısır değil. Mısır demekten vazgeç.</p>

  <p>— Duygusal anlamda mısır. Mısırın temeli olan tahıl.</p>

  <p>Irma, alayla:</p>

  <p>— Koyu yeşil olsa da mı? diye sordu.</p>

  <p>— Mor saplı, gümüşi başaklı bile olsa, yine de mısır. Otuz metre boyuna bile çıksa yine de mısır.</p>

  <p>Louis, alnını kuruladı.</p>

  <p>— Traktörü çalışır vaziyete sokmadan gelemeyiz.</p>

  <p>Dieter’in evine kadar olan uzaklık elli kilometreydi.</p>

  <p>Louis, konuşmasına devam etti.</p>

  <p>— Yeni bir ateşleme bobinine ihtiyacımız olduğunu düşünüyorum. Bu da gemiye gitmek demektir.</p>

  <p>Dieter sabırsızlıkla:</p>

  <p>— Traktöre şimdi boş ver, dedi. Dobbin arabam var... hepimiz sığarız.</p>

  <p>Dobbin arabası ve dobbin sessizce bekliyordu.</p>

  <p>Louis, gözlerini kısarak kuşkuyla baktı.</p>

  <p>— Bu hayvana ne diyorsun ?</p>

  <p>Bu tür hayvanı çok uzaktan görmüş, fakat şimdiye kadar yakından hiç görmemişti. Dobbin, kocaman düz tabanlı, uzun bacaklı, deve kuşunu andıran bir hayvandı. Üzerinde yırtık bir posteki vardı. Başı küçüktü, gözleri yarı kapalıydı.</p>

  <p>Louis sordu:</p>

  <p>— Nasıl yakaladın?</p>

  <p>— Eğer sabredecek olursan, kolaylıkla ehlileştirilebiliyor. Bir bakıma telepatiyle yönetilebiliyorlar. Sadece yapmak istediğim şeyi düşünmem yeterli oluyor.</p>

  <p>— Şu traktörü boş verin. Nasıl olsa çalıştıramayacaksınız. Bu araba, geleceğin arabasıdır.</p>

  <p>Irma, Dieter’in yanına bindi. Bir saniyelik tereddütten sonra Louis de arabaya tırmandı. Araba kaba yapılmıştı, ama sağlam görünüşlüydü. Güneşte çok çabuk sertleşen bir cins ağacın tahtasından yapılmıştı.</p>

  <p>Dobbin’in ayakları süratle çalışmaya başladı ve araba son hızla hareket etti. Öyle hızlı gidiyorlardı ki, arabanın tekerlekleri neredeyse yere dokunmayacaktı.</p>

  <p>Louis’in barakası gittikçe uzaklaşmaya başladı. Evin önündeki düzlük ekiliydi. Evvelce yakıt boruları olan demir borular, şimdi sulama ve kanalizasyon borusu olarak kullanılıyordu. Elektronik araçların telleri ise, su ile çalışan jeneratörün elektrik kabloları görevini yapıyordu.</p>

  <p>Araba seke seke ilerlerken Irma ve Louis düşmemek için arabanın korkuluklarına tutunmak zorunda kalıyorlardı. Dieter, dizginleri kavramış Dobbin’i son hızla sürüyordu.</p>

  <p>Irma, dişlerini sıkarak:</p>

  <p>— Yeteri kadar hızlı gitmiyor muyuz? diye sordu.</p>

  <p>Dieter, haykırdı.</p>

  <p>— Henüz bir şey görmediniz! Bu hayvan gerçekten de koşmaktan hoşlanıyor.</p>

  <p>Biraz ilerde büyük ve geniş bir hendek vardı. Louis, korkuyla gözlerini kapadı. Dobbin, hendeğin yanına gelince, hiç fark edilmeyen küçücük kanatlarını açtı, arabanın tekerlekleri yerden kesildi, hendeğin karşı tarafına bir tüy hafifliğiyle kondular.</p>

  <p>Irma hayretle:</p>

  <p>— Bu bir kuş, dedi.</p>

  <p>Dieter, sesinin duyulabilmesi için bağırdı.</p>

  <p>— Evet! Her yerde gidebilir. Dobbin’in yararını gördünüz.</p>

  <p>Çevrelerindeki ağaçlar hızla geçiyordu. Sağ taraflarında dağlar yükseliyordu. Louis, ne tarafa baksa o tarafta hayat olduğunu görüyordu. Dünyalıların yasadıkları kubbenin harabesi dağın eteğinde görünüyordu. Dünyalılar öleli çok oluyordu.</p>

  <p>İkinci gemi indiği zaman cankurtaran yetişmişti. İkinci geminin iniş kazasız olmuştu. Cankurtaran tarafından toplanan yaralılar hemen Sığınak şeklinde hazırlanmış odaya götürülmüştü. İlk ay Dünyalıların yardımı ile yaşamışlardı. Yeni hükümetin emrine karşı gelen Dünyalılar onlara yardım etmişlerdi. Sonra, Mart ayına doğru yeni hükümet Venüs’le bağıntıyı kesmişti. Bir hafta sonra da güdümlü mermiler kubbenin üstüne yağmış ve kubbeyi yerle bir etmişti.</p>

  <p>Dünyalıların ölümü üzerine Venüslüler üzüntü duymuşlar, fakat kendilerini çabuk toparlamışlardı. Harabe haline dönen kubbeye, parçalanan gemiden söktükleri makineleri kullanarak kendilerine göre değiştirmişlerdi. Nihayet uyuşuklukları kalmamış, bir ilkel hayata başlamışlardı.</p>

  <p>İşe ziraatla başlamışlardı.</p>

  <p>Halen ekinler büyümüş, hasat mevsimi gelmişti. Basit aletleri yapabiliyorlardı. Hemen hemen hiç bir şeye ihtiyaçları olmadığı için rahat bir yaşantıları vardı.</p>

  <p>Ovanın biraz ötesinde uzun bir vadi vardı. Dünyaya düşen istilâcılar, arada sırada çalılıkların arasına düşüyordu. Bir hafta önce, beyaz bir bulut o vadinin karşı tarafına çökmüştü. Şimdi orada beyaz, düz bir kütle vardı.</p>

  <p>Dieter, Louis’in düşüncelerini yarıda keserek sordu:</p>

  <p>— O nedir? Şimdiye kadar görmemiştim.</p>

  <p>Frank ve Syd, başka bir arabayla geldiler. Garip yaratığa bakarlarken içlerinde anlayamadıkları bir korkunun filizleri vardı. Syd’in kucağındaki bebek huysuzlaşmaya başlıyordu.</p>

  <p>Frank:</p>

  <p>— Buraya ait bir yaratık değil, dedi.</p>

  <p>Dieter, sordu:</p>

  <p>— Neden ötürü böyle söylüyorsun? Karar verecek yetenekte değilsin ki!</p>

  <p>Frank, biraz açıklamak zorunda kaldı.</p>

  <p>— Yani demek istiyorum ki, Venüslü değil. İstilâcıların gelişinden birkaç gün sonra geldiler.</p>

  <p>Dieter, şaşırdı.</p>

  <p>— Geldiler mi? Ne demek istiyorsun?</p>

  <p>Frank omuz silkti.</p>

  <p>— İstilâcılar gibi. Boşluktan indi.</p>

  <p>Irma:</p>

  <p>— Ben de başka birini görmüştüm, dedi. Görünüşe göre başka cins bir yaratık.</p>

  <p>Louis, birden Dieter’in omzunu kavradı.</p>

  <p>— Arabayı onun yanına götür. İncelemek istiyorum.</p>

  <p>Dieter’in yüzünde korkulu bir anlatım belirdi.</p>

  <p>— Neden? Size ekinimi gösterecektim.</p>

  <p>Louis, sert bir sesle:</p>

  <p>— Ekinin bekleyebilir, dedi. Şu şeye baksak iyi olacak.</p>

  <p>Frank:</p>

  <p>— Ötekine bakmıştım, dedi. Zararsız görünüyor, özel bir karakteristik fark edemedim... Tek hücreli, istilâcılar gibi.</p>

  <p>Tereddütle devam etti.</p>

  <p>— Bir bıçakla yardım. Bir protozondan başka şey değil.</p>

  <p>Dieter, arabayı beyaz örtüye benzeyen kütleye doğru sürdü. Bir dakika sonra beyaz kütlenin yanına ulaştılar. Öteki araba da Dieter’in arabasının peşinden geldi. Dobbin’lerden biri beyaz kütleyi kokladı, sonra kemirmeye başladı.</p>

  <p>Dieter, sinirli bir tavırla:</p>

  <p>— Bırak onu, dedi. Belki seni zehirler.</p>

  <p>Louis arabadan atladı ve beyaz kütlenin yanına gitti.</p>

  <p>Kütle, nemli gibi görünüyordu. Canlı olduğu muhakkaktı. Louis, bir çubuk aldı ve kütleyi dürtüştürmeye başladı. Yanılmıyordu, bu kütle de istilâcılar gibi, fakat onlardan daha irice bir yaratıktı.</p>

  <p>— Sadece iki tane mi? Başka yok mu acaba?</p>

  <p>Irma, eliyle işaret ederek:</p>

  <p>— Orada da bir tane var, dedi.</p>

  <p>Bir çeyrek mil kadar ötede, henüz inmiş bir beyaz kütle vardı. Bulundukları yerden kütlenin hareket ettiğini görebiliyorlardı. Kütle, biraz kımıldadıktan sonra hareketsiz kaldı.</p>

  <p>Dieter:</p>

  <p>— Öldü, dedi.</p>

  <p>Louis, bu kütleye doğru yürüdü. Ayaklarının altındaki küçük hayvancıklar her adımında kaçışıyordu. Louis, gözlerini beyaz kütleden ayırmadan yürüyordu. Kütlenin yanına geldiği zaman onun ölmemiş olduğunu gördü. Alt kesiminden doğru uzanan kalın bir sütunla kendisini yere bağlamak üzereydi. Kütlenin yerleşmesi bittikten sonra hareketsiz kaldığını gören Louis, onun bir şey beklediğini anladı.</p>

  <p>Acaba beklediği neydi?</p>

  <p>Merakla kütlenin çevresinde dolaştı. Tek hücreli olduğu gerçekti. Dev gibi bir yaratıktı. Üzerine düştüğü iri kaya parçasına adeta yapışmış gibiydi.</p>

  <p>Hiç kuşkusuz ki istilâcılarla bir ilişkisi vardı. Belki de iki kademeli bir yaratıktı, ayrıca akla yakın bir ihtimaldi. İstilâcıların yarı teşekkül etmiş olduklarını çok iyi biliyordu. Yiyecek hazmedemiyorlar, çoğalamıyorlar, hatta hayatta kalamıyorlardı. Fakat bu kütlenin canlı kalabildiği açıkça belliydi. Belki de istilâcılarla aralarında simbiyotik bir ilişki vardı.</p>

  <p>Kütleyi incelerken istilâcılardan birinin inmek üzere olduğunu fark etti.</p>

  <p>Louis, onların daha öncede indiklerini görmüştü. Fakat onların inişlerini seyretmek Louis’i her zaman büyülemişti. İstilâcı önce bir tarafa sonra diğer tarafa gidiyordu, tıpkı rüzgâra kapılan bir yaprak gibi. Yere indiği zaman öleceği muhakkaktı. Sanki son anlarını yaşadığını bildiği için oyalanıyormuş gibi görünüyordu.</p>

  <p>İstilâcı birden büzüldü, sonra kalem gibi uzadı ve bir ok gibi yere doğru süzüldü, nereye gideceğini biliyormuş gibi doğruca hamur tabakası gibi duran beyaz kütlenin üzerine düştü.</p>

  <p>Hiç zorluk çekmeden beyaz kütlenin içine daldı. Girdiği yer hemen tekrar kapandı.</p>

  <p>Dieter, söylediğine inanmayan bir insan tavrıyla:</p>

  <p>— Bir ev gibi, dedi. Belki de istilâcılar bunların içinde yaşıyorlardır.</p>

  <p>Beyaz kütle değişmeye başlamıştı. Louis, beyaz kütlenin iki misli büyüdüğüne dikkat etti. Mümkün değildi, imkânsızdı. Beyaz kütle iki kubbeye ayrıldı, aralarında yine bağıntı vardı, ama iki ayrı kütle gibi duruyordu.</p>

  <p>İki kütle tekrar bölünmeye başladı. Dört, sekiz, on altı...</p>

  <p>Louis, paniğe kapılarak geriledi. Korkusu iki Dobbin’e de geçmişti. Hayvanlar birden kanatlarını açıp arabalara beraber yükseldiler.</p>

  <p>Frank, haykırıyordu.</p>

  <p>— Nedir bu?</p>

  <p>Şimdi hep bir ağızdan haykırıyorlardı.</p>

  <p>— Nedir bu? Ne oluyor?</p>

  <p>Dieter, uzaklaşmakta olan arabadan atladı ve dizginleri çekti.</p>

  <p>— Haydi, Louis, durma, atla!</p>

  <p>Louis, arabanın üstüne sıçradı. Yüzü bembeyaz, omuzları çökmüş, korkudan dudakları çizgi halini almış bir halde oturdu. Dieter de arabaya sıçradı ve Dobbin hemen harekete geçti.</p>

  <p>Syd, zayıf bir sesle:</p>

  <p>— Bir yumurta, dedi.</p>

  <p>Louis, genç kadının sözünü düzeltti.</p>

  <p>— Yumurtaydı, ama şimdi değil. Şimdi bir zigot.</p>

  <p>Kozmik yumurta döllenmişti. Yumurtanın döllendiğini gören Louis, istilacıların ne olduğunu biliyordu.</p>

  <p>— Polen, diye fısıldadı. İstilacılar polenden başka bir şey değil. Şu ana kadar da bunu tahmin edemedik.</p>

  <p>Ne istilacı polen ne de beyaz kütle halindeki yumurta organizma değildi. Her ikisi de bir embriyonun iki elemanıydı.</p>

  <p class="ortali">⁂</p>

  <p>Biyologlar grubu raporlarını verdiler. Jones, kağıtlara bakmadı bile. Başının sallayarak uzaklaştı ve derin bir düşünceye daldı.</p>

  <p>Biyologların başkanı:</p>

  <p>— Onun olması ihtimalinden korkuyoruz, dedi. Noksanlıklarının nedeni böylece açıklanmış oluyor. Zaten bu nedenle yemiyorlar ve gelişmiyorlar. Üreyen bir sistemleri var. Hiç değilse yarı kısımları üreyebiliyor.</p>

  <p>Jones birden sordu:</p>

  <p>— ismi nedir? Unutmuşum.</p>

  <p>— Metazon. Çok hücreli.</p>

  <p>— Son durumlarını görmedik, değil mi?</p>

  <p>Başkan Trillby:</p>

  <p>— Hayır, dedi. Böyle bir şey görmedik. Organizma, gezegeni bir dölyatağı olarak kullanıyor.</p>

  <p>Jones, kaşlarını çatarak:</p>

  <p>— Sistemler arasında mı yaşıyorlar? dedi. Gezegenlerde gelişip boşlukta mı yaşıyorlar?</p>

  <p>Trillby:</p>

  <p>— İstilâcıların bir bitki poleni olduğunu inanmamız için sebepler var, dedi. Belki de ne bitkidir, ne de hayvan. Belki de ikisinin karışımı bir yaratıktır.</p>

  <p>Jones:</p>

  <p>— Bitkiler savaşmaz, dedi.</p>

  <p>— Genel olarak evet, fakat bunların...</p>

  <p>Jones, dalgın dalgın başını salladı.</p>

  <p>— Tabii, bu düşüncenin saçma olduğunu biliyorum. Onlar hakkında kesin bir hüküm veremeyiz.</p>

  <p>Yorgun bir tavırla alnını oğuşturdu.</p>

  <p>— Raporlarınız burada kalsın. Teşekkür ederim.</p>

  <p>Jones, bir yıldan beri bu raporu kafasında evirip çeviriyor ve adeta ezbere biliyordu. Biyologları göndermiş, zaten bildiği raporu onlardan almıştı.</p>

  <p>Binanın dışından haykırışlar duyuluyordu. Aradan zaman geçtiği halde halk hâlâ yatışmamıştı. Ellerinde dövizlerle caddelerde dolaşıyorlar ve avazları çıktığı kadar haykırıyorlardı.</p>

  <p>İnancımız var.</p>

  <p>Jones bilir, Jones yapar.</p>

  <p>Bütün hayatı çalışmayla geçmişti. Üzüntüden ötürü ülseri vardı, hastaydı, ama bunu kimse bilmiyordu.</p>

  <p>Kollarını göğsünün üzerinde kavuşturup dolaşmaya başladı. Sonra ani bir kararla bürosundan çıktı ve Gizli Polis Örgütünün bulunduğu kısma geçti.</p>

  <p>Koridorun öbür ucunda bir kapı açıldı ve iki adam göründü. Adamlardan biri Pearson, diğeri silahlı, gri üniformalı bir nöbetçiydi.</p>

  <p>Pearson, Jones’a doğru yürüdü. Jones’u gördüğüne hiç şaşırmamıştı.</p>

  <p>Pearson:</p>

  <p>— Seni ilk sorguya çektiğimizden beri uzun zaman geçti, dedi.</p>

  <p>Arkasında duran nöbetçiye bir göz attı, sonra omuz silkti.</p>

  <p>— O zamandan beri de görüşmüyorduk.</p>

  <p>Jones:</p>

  <p>— Birçok değişiklik oldu, dedi, iyi bakıldınız mı?</p>

  <p>Pearson, büyük bir sadelikle:</p>

  <p>— Bir yıldan beri hücredeydim, dedi. Eğer buna iyi yaşamak diyorsan.</p>

  <p>Jones, nöbetçiye:</p>

  <p>— İki sandalye getirin, dedi. Oturup konuşsak daha iyi olacak.</p>

  <p>Nöbetçi tereddüt edince Jones, kızararak haykırdı.</p>

  <p>— Söylediğimi yap...</p>

  <p>Sandalyeler geldi. Pearson’la Jones karşılıklı oturdular.</p>

  <p>Pearson:</p>

  <p>— Ne istiyorsun? diye sordu.</p>

  <p>— Gemiler hakkında her halde duymuşsundur.</p>

  <p>Pearson, başıyla evetledi.</p>

  <p>— Duydum.</p>

  <p>— Ne düşünüyorsun?</p>

  <p>— Zaman kaybı ve boş bir çaba.</p>

  <p>— Evet, zaman kaybı olduğu gerçek.</p>

  <p>Pearson, şaşkınlıkla Jones’a baktı. Konuşmak için ağzını açmışken vazgeçti.</p>

  <p>Jones:</p>

  <p>— Keşif bitti, dedi. Başarısızlık. İstilâcıların bir çeşit bitki polenleri olduğu anlaşıldı.</p>

  <p>Pearson, dikkatle baktı.</p>

  <p>— Yani?</p>

  <p>— Yanisi yok, gerçek.</p>

  <p>— Şu halde sonumuz geldi demektir.</p>

  <p>— Doğru bir düşünce.</p>

  <p>— Belki de bizim kimyasal yaratıklar olduğumuzu düşünüyorlar.</p>

  <p>— Belki de bir virüs olduğumuzu.</p>

  <p>Pearson:</p>

  <p>— Fakat... dedi.</p>

  <p>Biraz duraladıktan sonra devam etti.</p>

  <p>— ...Ne yapacaklar? Eğer onların polenlerine saldırıyor, onların sporlarını yok ediyorsak...</p>

  <p>— Bitki yaratıkların bir çözüm yolu var. Kısa zamanda kendilerini koruyacaklar. Onları suçlayamam.</p>

  <p>— Bizi... zararsız bir hale sokacaklar, değil mi?</p>

  <p>— Hayır, bizi engelleyecekler, bütün yollarımızı tıkayacaklar. Dünyamız, güneş sistemimiz ve halen elimizde olan gezegenlerimiz var. Hepsi bu kadar. Bunun ötesinde...</p>

  <p>Jones, parmaklarını şaklattı.</p>

  <p>— Savaş gemileri kaybolacak. Bir çeşit karantinaya alınacaklar. Onların, bitki şekildeki yaratıkların karakteristiği bu olacak.</p>

  <p>Pearson, yerinden doğruldu.</p>

  <p>— Bunu ne zamandan beri biliyordun?</p>

  <p>— Uzun zaman olmuyor. Savaş halen başlamış durumda. Kısa bir süre sonra çevremizde bir halka meydana getirecekler ve gemilerimiz geri dönmek zorunda kalacaklar. Yenilgiye uğramış olmayacağız, ama boşluğa da açılamayacağız.</p>

  <p>Pearson, açık pencereden görünen halkı işaret etti.</p>

  <p>— Peki onlar ne olacak? Bu durumu duydukları zaman ne yapacaklar?</p>

  <p>— Elimden geleni yaptım. Bir blöf yaptım ve kaybettim. Neye saldırdığımızı bilmiyorduk. Tamamen karanlıktaydım.</p>

  <p>— Tahmin etmeliydik.</p>

  <p>— Neden tahmin edemediğimizi bilmiyorum. Tasavvur etmenin kolay olduğunu mu düşünüyorsun?</p>

  <p>— Hayır, hayır, çok güçtür.</p>

  <p>Jones:</p>

  <p>—Evvelce Gizli Polis Müdürüydün, dedi. Başkan olduğum zaman Güvenlik örgütünü dağıttım. O günlerde fazla heyecanlıydık. Artık çoşkunluğumuz geçti.</p>

  <p>Pearson şaşkınlıkla sordu:</p>

  <p>— Ne demek istiyorsunuz?</p>

  <p>— İşinizi tekrar size teklif ediyorum. Masanızı ve rütbenizi tekrar alabilirsiniz. Gizli polisinizi, toplum polisinizi yeniden örgütleyebilirsiniz. Her şeyi geri alabilirsiniz... ama bir şartla. Yeni hükümet yerinde kalacak.</p>

  <p>— Ve siz de yetkili başkan olarak kalacaksınız?</p>

  <p>— Normal değil mi?</p>

  <p>— Canınız cehenneme.</p>

  <p>Jones, nöbetçiye işaret etti.</p>

  <p>— Doktor Manion’u gönderin.</p>

  <p>Doktor Manion, beyaz gömlekli, şişman ve kabak kafalı bir adamdı. Dudakları kalındı. Tırnakları uzun ve manikürlüydü. Elindeki ağır madeni kutuyu dikkatle masanın üstüne bıraktı.</p>

  <p>Jones:</p>

  <p>— Doktor Manion, dedi. Bu bay, Pearson’dur.</p>

  <p>İki adam el sıkıştılar. Doktor Manion, kollarını sıvayıp Jones’a bir göz attıktan sonra madeni kutuyu açarken Pearson dikkatle onun hareketlerini süzüyordu.</p>

  <p>Doktor Manion:</p>

  <p>— Burada, dedi. Çok iyi durumda. Yolculuktan çok iyi durumda döndü.</p>

  <p>Jones:</p>

  <p>— Doktor Manion, araştırma parazitoloğudur, dedi.</p>

  <p>Doktor Manion, kızardı.</p>

  <p>— Evet. Anlıyorsunuz ya. Bay... Pearson? Evet, anlıyorsunuz, Pearson, kavrayabileceğiniz gibi, en büyük sorunlarınızdan biri araştırmadan dönen gemilerin parazit getirmediklerinden emin olmaktı.</p>

  <p>Kutunun kapağını açtı.</p>

  <p>— Yeni parojenik organizma şekillerinin varlığını itiraf etmekten kaçındık.</p>

  <p>Kutunun içinde gri renkli, süngerimsi, organik bir eleman vardı. Yaşayan hücre, bir çeşit şeffaf jelatinle sarılmıştı. Yaratık çok hafif bir şekilde kımıldıyordu. Birden uzun bir anten çıktı ve çevresini kontrol etmeye başladı.</p>

  <p>Manion açıkladı.</p>

  <p>— Karnı aç. Bu direkt bir parazit değil. Yapıştığı şeyi imha etmez. Yumurtalarını bırakana kadar simbiyotik bir ilişki var. Sonra meydana gelen kurt, yapıştığı şeyi imha etmeye başlar. Bizim arılara benziyor. Büyümesi ve yumurta bırakması dört ay sürer. Asıl sorunumuz şu: Kendi dünyasında nasıl yaşadığını biliyoruz... Beşinci Alphan gezegeninin bir yerlisi olduğunu söylemeliyim. Birçok denemeler yaptık ve at, inek gibi büyük hayvanlara yapışarak geçinmesini sağladık.</p>

  <p>Jones:</p>

  <p>— Doktor Manion’un ispatlamaya çalıştığı şey, bu asalağın insanda yaşayıp yaşamayacağıdır, dedi.</p>

  <p>Manion, heyecanla devam etti.</p>

  <p>— Büyüme yavaş oluyor. Haftada bir kontrol etmemiz yeterli oluyor. Bu zaman süresinde yumurtalarını bırakıyor. İnsana uygun olup olmadığını yakında anlayacağız. Fakat şimdiye kadar bir gönüllü bulamadık.</p>

  <p>Derin bir sessizlik oldu.</p>

  <p>Jones, Pearson’a sordu:</p>

  <p>— Gönüllü olmak ister misiniz? Seçmek hakkı sizin. Ya teklif ettiğim işi kabul edersiniz, ya da gönüllü olmayı. Sizin yerinizde olsam, alışık olduğum bir işi kabullenirdim. Çok değerli bir polistiniz.</p>

  <p>Pearson zayıf bir sesle:</p>

  <p>— Bunu nasıl yapabilirsiniz? dedi.</p>

  <p>— Yapmak zorundayım. Polis gücünü yeniden kurmak zorundayım. Gizli Polis örgütü yeniden kurulmalı, hem de bu işin ustası olan kimseler tarafından.</p>

  <p>Pearson, boğuk bir sesle:</p>

  <p>— Hayır, dedi. İlgili değilim. Sizin adınıza çalışmak için parmağımı bile oynatmam.</p>

  <p>Doktor Manion sevinmişti. Yaratığın çevresini saran jelatin kapsülle oynamaya başladı.</p>

  <p>— Şu halde çalışmaya başlayabiliriz.</p>

  <p>Pearson’a döndü.</p>

  <p>— Bu binadaki ameliyathaneyi kullanabiliriz. Şu zavallı yaratık açlıktan ölmeden önce vücudunuza yerleştirmek için sabırsızlanıyorum.</p>

  <p>Jones:</p>

  <p>— Yazık olurdu, dedi.</p>

  <p>Sonra elleri cebinde odada dolaşmaya başladı. Birden doktorun önünde durdu ve sordu:</p>

  <p>— Çakmağın var mı?</p>

  <p>Şaşıran Manion, elini cebine attı ve altın bir çakmak çıkartıp Jones’a uzattı.</p>

  <p>Jones, çakmağın yakıtını kutunun içindeki yaratığın üstüne serpti ve tutuşturdu.</p>

  <p>Doktor Manion, öfkeyle:</p>

  <p>— Hey, ne oluyoruz, dedi. Neden...</p>

  <p>— Ben geri kafalı, taşralı biriyim. Garip şeylere, yabancı şeylere dayanamıyorum, midem bulanıyor.</p>

  <p>— Fakat...</p>

  <p>Manion’a çakmağını geri veren, Jones:</p>

  <p>— Sen midemi daha da bulandırıyorsun, dedi. Kutunu al ve buradan defol.</p>

  <p>Doktor Manion, şaşkınlıkla kutuyu aldı ve kapıya doğru yürüdü. Kapının önündeki nöbetçi bir adım yana çekilip ona yol verdi.</p>

  <p>Pearson, rahat bir nefes aldı.</p>

  <p>Jones:</p>

  <p>— Bizimle çalışmak istemiyorsun, oysa Kaminski, yeniden örgütlenebilmek için yardımını bekliyordu, dedi</p>

  <p>Nöbetçiye başıyla işaret etti.</p>

  <p>— Peki, bu adamı hücresine götürün, beklesin.</p>

  <p>Nöbetçi sordu:</p>

  <p>— Ne kadar bekleyecek?</p>

  <p>Jones, acılı bir sesle:</p>

  <p>— Mümkün olduğu kadar uzun, dedi.</p>

  <p class="ortali">⁂</p>


  <p>Örgütleme karargâhına giden Jones, arabada omuzları çökmüş düşünceli bir tavırla oturuyordu.</p>

  <p>Başarısızlığa uğrayacağını bilmiyor muydu? Pearson’un teklifi geri çevireceğini bilmiyor muydu?</p>

  <p>Kısa zaman sonra ölecekti, çünkü midesindeki ülser kansere çevirmişti. Öleceğini bir yıl öncesinden biliyor, fakat düşünmek istemiyordu. Öldükten sonra geleceğin ne olacağını bilmesine imkân olmayacaktı. Öleceği tarihten ötesini göremiyordu.</p>
       
    </body>
</html>
