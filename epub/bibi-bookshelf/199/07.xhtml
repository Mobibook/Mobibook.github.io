<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">7.</p>

  <p>Postanenin ilân tahtasında şöyle bir ilân vardı.</p>

  <p class="girintili"><b>KAMUOYUNA UYARI!</b></p>

  <p class="girintili"><b>GÖÇMEN PROTOZOALARA</b></p>

  <p class="girintili"><b>ZARAR VERİLMEYECEK.</b></p>

  <p class="girintili2">Federal Dünya Hükümeti Yüksek Meclisinin verdiği karar gereğince, istilâcı diye nitelendirilen göçmen Protozoalara zarar verilmeyecektir. Gezegenler arası dolaşan tek hücreli bu yaratıklar tamamen zararsızdır. Onları öldürmek, yakmak, onlara işkence etmek yasaktır. Bu duyuruya karşı gelenler yirmi yıldan fazla olmamak üzere çalışma kamplarına gönderilecek ve 30d954A sayılı kanun gereğince 200 bin dolar para cezasına çarptırılacaktır. İstilâcı diye nitelendirilen bu protozoalar zararsız oldukları gibi, Dünya ısısına dayanamamaktadırlar. Sözü geçen yaratıklara zarar verenlerin ihbarı halinde, ihbar edene 10 bin dolar ödül verilecektir.</p>

  <p class="girintili3">Ekim 7, 2002</p>

  <p>Postanedeki ilân tahtasında asılı duran diğer bildirilerin renkleri zamanla sararmış, sinek pislikleriyle dolmuştu, fakat bu bildiri pırıl pırıldı. Bu bildirinin asılmasından yaklaşık olarak üç saat sonra bir el uzandı, koruyucu camı sürüp açtı, bildiriyi yerinden çekip kopardı ve parçalayarak attı. Sonra camı tekrar eski yerine sürdü.</p>

  <p class="ortali">⁂</p>

  <p>Bu özel linç partisinin başında kızıl saçlı, tek gözlü kör bir adam vardı. Ay ışığının loş aydınlığında adamın sağ elindeki portatif telsiz telefon görünüyordu.</p>

  <p>Aslında bu parti, linç partisi sayılmazdı. Birkaç erkeğin peşine takılmış bir sürü genç vardı. Gençlerin peşinden de sevinç çığlıkları atan çocuklar yürüyordu.</p>

  <p>Telsiz telefon cızırdadı ve bir ses duyuldu.</p>

  <p>— Öteki ev. Çök iyi görüyorum. Adımlarınıza dikkat edin, birisi sizi karşılamaya geliyor.</p>

  <p>Karanlıklardan doğru bir keşif uçağı süzüldü ve avının üstünde durdu. Av, büyük bir ambarın damında duruyordu. Kimse onun ne zamandan beri orada durduğunu bilmiyordu. Kısa bir süre önce keşif uçuşu yapan bir uçak tarafından görülmüştü.</p>

  <p>Çok büyüktü.</p>

  <p>Telsiz telefondaki ses tekrar duyuldu.</p>

  <p>— Tanrım, bu büyük dedeleri! Hemen hemen damı kaplamış. Oldukça yaşlı olmalı.</p>

  <p>Kızıl saçlı lider cevap vermedi. Dikkatle ambarın duvarını inceliyordu. Nihayet aradığını gördü. Yerden Üç metre yükseklikte duran yangın merdiveninin basamakları dama kadar uzanıyordu.</p>

  <p>Adamlarından birine emretti.</p>

  <p>— Şu aralıktaki sandıkları getirin, çabuk!</p>

  <p>Adamlardan ikisi kalabalıktan ayrıldı ve caddenin karşısında görünen aralığa koştu. Vakit gece yarısını çoktan geçmiş olduğu için her yer zindan gibi karanlıktı. Omaha Falls’daki fabrika kapalıydı ve gece derin bir sessizliğe gömülmüştü. Arada sırada kalabalık arasından öksüren veya aksıranların sesi duyuluyordu. Herkes büyülenmiş gibi kızıl saçlı adamın, sandıkları yangın merdiveninin altına, üst üste sıralayışını seyrediyordu.</p>

  <p>Bir dakika sonra kızıl saçlı adam sıçradı ve merdivenin birinci basamağını yakalayarak, yaylı merdiveni aşağıya çekti.</p>

  <p>Adamlarından birine vermiş olduğu telsiz yine konuştu.</p>

  <p>— Tamam. Dama çıktığın zaman dikkatli ol... Tam kenarda.</p>

  <p>Kızıl saçlı adam, telsize doğru eğildi.</p>

  <p>— Canlı mı?</p>

  <p>— Zannederim. Kımıldıyor, ama zayıf olduğu muhakkak.</p>

  <p>Kızıl saçlı adam, on galonluk benzin bidonunu aldı ve merdiveni tırmandı. Dama ulaştığı zaman soluk almak için durdu ve durumu kontrol etti.</p>

  <p>Damın kenarı görünüyordu. Burun delikleri tek hücreli yaratığın kokusuyla iri iri açıldı. Kurumakta olan deri kokusunu artık herkes diğer kokulardan ayırt edebiliyordu. Dikkatle bir basamak daha tırmandı ve yaratığı daha iyi gördü.</p>

  <p>Yaratık, şimdiye kadar görmüş olduklarının en büyüğüydü. Damın üzerinde ikiye katlanmış yatıyordu. Bir ucu damın kenarından sarkıyordu. Eğer istemiş olsaydı elini uzatıp dokunabilirdi. Ama ona dokunmak istemiyordu. Elinde olmayarak korkuyla geriledi. Bu yaratıklara bakmaktan bile iğreniyordu, fakat bakmak zorundaydı. Bazen onlara dokunmak zorunda bile kalıyordu. Bir keresinde ayağı kaymış, onlardan birinin üstüne bile düşmüştü.</p>

  <p>Aşağıdaki adamlardan biri bağırdı.</p>

  <p>— Nasıl bir şey?</p>

  <p>— Güzel.</p>

  <p>— Büyük mü?</p>

  <p>— Çok.</p>

  <p>Yaratık kımıldamadan duruyordu. Rengi oldukça sararmıştı. Uzaydan gelen garip bir yaratıktı. Ne olduklarını kimse bilmiyordu.</p>

  <p>Kızıl saçlı adam kusmamak için başını çevirdi ve benzin bidonunun kapağını açtı.</p>

  <p>Bir polis uçağı çığlıklar atarak yaklaşıp, keşif uçağının yanına geldiği zaman benzin çoktan dökülmüş ve kibrit çakılmıştı.</p>

  <p>Polis uçağının gelişiyle kalabalık hemen dağıldı, keşif uçağı karanlıkta kayboldu. Binanın gölgesine sinmiş olan Kızıl saçlı adam, yangının söndürülemeyecek kadar büyük olduğundan emindi ve yaptığı işten memnundu. Polis itfaiye uçağı bir süre uğraştıktan sonra yangını söndürmeye çalışmaktan vazgeçerek uzaklaştı.</p>

  <p>Kızıl saçlı adam:</p>

  <p>— Tamam, dedi. Artık gidebiliriz.</p>

  <p>Kişisel olarak bir yaratığı daha öldürdüğü için memnundu.</p>
       
    </body>
</html>
