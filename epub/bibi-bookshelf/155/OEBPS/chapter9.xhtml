<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Köşeye Kıstırmak</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter9">
<div class="html5_section">
				<h1>9</h1>
				<p>Lobideki sigara makinesinden bir paket sigara alıp taksi bulmak için sokağa çıktım. Saat on biri on geçiyordu ve bardaktan boşanırcasına yağmur yağıyordu. İnsanlar kapının ağzına sığınmış, yağmurun geçmesini bekliyorlardı. Sokakta göz gözü görmüyordu; şehri Tanrı’nın bir intikamı gibi vuran o ünlü bahar fırtınalarından biri patlamıştı. Yağmur kaldırımdan yukarıya öylesine güçle sıçrıyordu ki, sanki yerden yukarı yağıyormuş gibi görünüyordu. Hız motoru gibi suları yara yara gelen bir otobüs, binanın önündeki kaldırıma yanaştı.</p>
				<p>Islak yün, parfüm ve tütün kokularını içime çekerek, ben de diğerleri gibi kapının ağzında bekliyordum. Boyalı sarı saçlı, pembe yağmurluklu, elli yaşlarında, kısa boylu bir kadın, yağmur damlalarını tabanca kurşununa benzetti. “Hindistan’da muson mevsimi gelince yağmur öyle bir yağar ki, sokağa çıkacak olursanız ölebilirsiniz,” dedi. Siyah yağmurluk, plastik şapka giyen esmer arkadaşı, başıyla onu onayladı. “Tahmin edebiliyorum,” dedi. “Hindistan felaket bir yerdir.”</p>
				<p>Bir Gauloise yaktım, iki nefes çektim, sonra üçüncüyü çekmek için sigarayı dudaklarıma iliştirdim. Tam o anda bir el yüzüme doğru hamle etti, sigarayı ağzımdan çekip aldı. Kafamı kaldırdım; karşımda dünkü arkadaşım Angel’la yamağı Teddy duruyordu.</p>
				<p>Angel, “Sigara içmemelisin komik çocuk,” diye sırıttı. “Sağlığına zararlı.”</p>
				<p>“Sağ ol,” dedim. “Sağlığımı düşünen biri olduğunu bilmek içimi rahatlattı.”</p>
				<p>Teddy, “Bizi unutmanı istemedik. O yüzden geçerken bir merhaba demek için uğradık,” diye söze karıştı.</p>
				<p>“Anlaşılan siz insanlar üzerinde bıraktığınız silinmez izlenimi küçümsüyorsunuz. Sizin gibiler kolay kolay unutulmaz,” dedim.</p>
				<p>Başka bir sigara çıkarıp yaktım.</p>
				<p>Angel, “İşkemben nasıl bugün?” diye sordu.</p>
				<p>“Harika,” dedim. “Dün gece Roosevelt Hastanesi’nde mide transplantasyonu yaptılar, şimdi bomba gibiyim.”</p>
				<p>Yağmurun şiddeti geçmiş, çisentiye dönmüştü. Kapı ağzında bekleşenlerin bir kısmı sokağa çıkmaya karar verdi.</p>
				<p>Teddy, “Bizi sık sık göreceksin,” dedi.</p>
				<p>“Çok iyi olur. Belki gelecek sefer tenis oynarız. Eminim ki, ikinize de şort çok yakışır.”</p>
				<p>Angel camlı kapıdan sokağa baktı. “Amma yağdı, değil mi komik çocuk?”</p>
				<p>“Çiçeklere iyi gelir,” dedim.</p>
				<p>“Doğru. Cenaze çelenginde kullanılan çiçeklere iyi gelir. Öyle değil mi, Teddy?”</p>
				<p>Teddy, “Talihine şükret Klein,” dedi. “Yaşadığın her gün Tanrı’nın sana bir lütfu.”</p>
				<p>“Ben de şükran duasını ihmal etmem.”</p>
				<p>“Sakın ihmal etme. Bol bol dua et. Çünkü epey yardıma ihtiyacın olacak.”</p>
				<p>Angel, “Hadi, hoşça kal pis hafiye,” dedi. “Yakında görüşmek üzere.”</p>
				<p>Bana eliyle öpücük yolladıktan sonra döner kapıdan çıktılar, bir çift hipopotam yavrusu gibi yürümeye başladılar. Çok hayıflandıklarını kestirebiliyordum. Angel da Teddy de işlerine bağlı, işlerini bir an önce bitirmeyi seven insanlardı; o yüzden de önlerinin kesilmesinden hoşlanmamışlardı. Ama onlara emir veren her kimse, üzerime gelmeden önce biraz daha beklemeye karar vermişti. Herhalde benim niyetimi henüz kavrayamamıştı; bu da bana zaman kazandırıyordu. Bu zamanı akıllıca kullanabilmek için dua ettim.</p>
				<p>Adamların gittiği yönün tersine yürüyüp iki sokak geçtikten sonra müşterilerini indiren bir taksi bulabildim. Arabaya bindim, şoföre Chapmanların Lexington Bulvarı ile 70. Sokak’ın yakınındaki adresini verdim.</p>
				<p>George ve Judy Chapman, Doğu Yakası’nda son iki yıl içinde mantar gibi bitiveren o çok katlı, lüks apartmanlardan birinde oturuyorlardı. Komşuları balelere sponsor olan, bütün alışverişlerini krediyle Bloomingdales’den yapan ve araba tamirciliğinin bu yörenin en çok para getiren mesleklerinden olmasını sağlayacak lüks otomobilleri olan kişilerdi. Böyle bir binanın önünden geçmek, New York’un hâlâ dünyanın en önemli şehri olduğu hayaline kapılmak için yeterliydi.</p>
				<p>Kapıda, son Şehitleri Anma Günü’ndeki geçit töreninden bu yana kahve molası vermemiş gibi görünen, bakışları gamlı, bir İrlandalı kapıcı vardı. Polonya Süvari Alayı üniformasına benzeyen, kırmızı şeritli, kalın, lacivert paltosunun içinde ter döküyordu. Kafasında da yine askerlerinkine benzeyen ve üzerinde binanın adresi işlenmiş bir kasket vardı. Elleri cebinde trafiği seyrederken, sanki üniformayla birlikte getirmeyi unuttukları atı düşlüyor gibi bir hali vardı. Adımı söyleyince adamın yüzü aydınlandı.</p>
				<p>Cebinden bir zarf çıkartarak, “Mr. Klein, eve girebilesiniz diye Mr. Chapman dairenin anahtarlarını bıraktı,” dedi. “Öğleye doğru banyo yapacakmış; o banyodayken gelirseniz zilin sesini duymam diye anahtarı verdi. Daire 11-F.”</p>
				<p>Bunda bir tuhaflık vardı; kafam bulandı. Ortada bir şeyler dönüyordu, ama ne olduğu hakkında hiç fikrim yoktu.</p>
				<p>“Peki Mrs. Chapman evde yok mu?” diye sordum.</p>
				<p>“Bir saat önce çıktı.”</p>
				<p>“Mr. Chapman aşağı inip anahtarları kendisi mi verdi?”</p>
				<p>“Hayır, dahili telefondan arayıp talimat verdi. Bütün dairelerin yedek anahtarı bodrumda durur.”</p>
				<p>“Mr. Chapman ne zaman aradı?”</p>
				<p>“Mrs. Chapman çıktıktan az sonra.”</p>
				<p>Adama teşekkür edip aynalarla kaplı lobiyi geçtim, asansörle yukarı çıktım. Saat tam on ikiye yirmi vardı. On birinci katın koridorlarına Miro ve Calder’in sergi afişleri asılmıştı. Halı döşeli bu uzun koridorlarda, labirentte yolunu kaybetmiş bir fare gibi dolaşıp durdum. Daireyi bulunca, Chapman’ın ayakta olup olmadığını anlamak için kapıyı birkaç kez çaldım. Kapı açılmayınca anahtarla açıp girdim.</p>
				<p>Evde hiç ses yoktu. Kapıyı kapatıp salona geçtim. Çok etkileyici bir biçimde döşenmişti. <em>New York</em> dergisinde gördüğümüz o krom ve cam ağırlıklı soğuk dekorasyonlar gibi değil; çok daha yumuşak, çok daha hoştu ve akıllı birinin elinden çıktığını gösteren bir havadaydı. Ama aynı zamanda sanki içinde hiç yaşanılmıyormuş duygusunu uyandıran bir şey vardı. Bir ressamın üzerinde birkaç ay çalıştıktan sonra, biter bitmez dolaba kaldırdığı güzel bir tabloyu çağrıştırdı bana. Ne sehpanın üzerinde bir kitap, bir dergi; ne kül tablalarında bir sigara izmariti; ne de kanepedeki yastıkların üzerinde bir kırışık vardı. Chapmanların çoğunlukla dairenin iki ayrı ucunda yaşadığını ve salonda bir araya gelmekten kaçındığını düşündüm. Burası kimsenin ayak basmadığı ıssız bir yer konumundaydı.</p>
				<p>Banyodan gelecek su sesini duyabilmek için kulak kesilerek odaları dolaştım. Chapman’ın nasıl banyo yaptığını gözümün önüne getirmeye çalıştım; acaba çok mu zorluk çekiyor, yoksa bunca yıldan sonra iyice alıştı mı, diye düşündüm. Chapman’ın çalışma odası olduğu anlaşılan odadaki kitaplara göz attım; çoğu tarih ve politikayla ilgiliydi. William Briles’ın da birkaç kitabı vardı; birini de “Sevgili dostum George Chapman’a- W.B.” diye imzalamıştı. Odanın bir köşesinde duran birkaç boy halter, Champan’ın formunu nasıl koruduğunu açıklıyordu. Çalışma masasının üstündeki kâğıtlara baktım; Senato için adaylığını açıklayacağı konuşmanın taslağını buldum. Kâğıtta tarih olmadığı için ne kadar zaman önce yazdığını kestiremedim. En çok tuhafıma giden de, odada beyzbolla ilgili hiçbir şey olmamasıydı. Kupalar, fotoğraflar, Chapman’ın beyzbol oynadığını gösteren hiçbir şey yoktu. Charles Light, Chapman profesyonel bir sporcu olmaktan mutlu değildi derken belki de doğru söylemişti. Ya da beyzbol onun için çok büyük bir anlam taşıyordu ve o günleri anımsamak ağrına gittiği için bunları ortadan kaldırmıştı.</p>
				<p>Sinirlenmeye başladım. Chapman’ın geleceğimi bile bile banyoya girmesine anlam veremiyordum. Gerçi beni parayı bastırıp çalıştırdığı biri olarak gördüğünü biliyordum; ama insan yanında çalışanlara kabalık ederken bile daha ölçülü olabilirdi. Banyonun kapısını buldum, kulağımı kapıya dayadım. İçeriden hiç ses gelmiyordu. Kapıyı hafifçe tıklattım, bir yanıt alamadım. Kapı tokmağını yokladım, tık diye açıldı, içeriye bir göz atmaya karar verdim. Banyo boştu. George Chapman, dünyanın en titiz, en düzenli insanı değilse, bugün bu banyoda kimse yıkanmamıştı. Beyaz GC markaları işlenmiş mavi banyo havluları askıda tertemiz duruyordu; küvetin içinde de, yerde de bir damla su yoktu.</p>
				<p>Evin bütün odalarını yeniden dolaştım. Ancak mutfağa bakmak aklıma gelince, onu bulabildim. Masanın altında yüzükoyun, kıpırdamadan yatıyordu. Kusmuk ve pislik içindeydi. Daha ilk bakışta ölmüş olduğunu anladım. Cesetlerin hareketsizliği çok farklıdır. Bu neredeyse doğaüstü kıpırtısızlık, artık orada kimse olmadığını; gördüğünüz şeyin yalnızca et ve kemik, yalnızca ruhsuz bir beden olduğunu gösterir. Çömeldim, Chapman’ı sırtüstü çevirdim, nabzını dinledim. Her şey sessiz, her şey ölüydü.</p>
				<p>Chapman çok acı çekerek ölmüştü. Yüzü acıyla kasılmıştı; gözleri sanki hiçliğin derinlerinde dile getirilemez, gizli bir gerçeği keşfetmişçesine uzak bir noktaya takılıp kalmıştı. Üstü başı kanlı kusmuğa bulanmıştı. Kelimenin gerçek anlamıyla, bağırsakları ağzından gelmişti. Bu görüntüye daha fazla bakmayı içim kaldırmadı. Chapman’ın zehirlenmiş olduğu gün gibi ortadaydı.</p>
				<p>Masaya iki kişilik sofra kurulmuştu. Sofrada hemen hemen ağzına kadar dolu bir kahvelik, kızartılıp el sürülmeden soğumuş ekmeklerin durduğu bir tabak, kapağı açılmış bir kavanoz portakal marmeladı ve yumuşamaya yüz tutmuş bir kalıp tereyağı duruyordu. Masanın bir yanında boş, öte yanında ise dolu birer kahve fincanı vardı. Chapman’ın iki saat kadar önce birisiyle –herhalde karısıyla– kahvaltı ettiği anlaşılıyordu. O sahneyi gözümün önüne getirmeye, neler olduğunu anlamaya çalıştım. Aklıma gelen birkaç olasılıktan hiçbiri inandırıcı görünmedi. Kazara zehirlenmesi söz konusu olamazdı. Chapman’ın öldürücü dozda bir şeyi fark etmeden yutması olanaksızdı. İntihar olasılığını da bir yana attım. Chapman’ın yaşamak istemesi için pek çok nedeni vardı – büromdaki bin beş yüz dolarlık çek de, sağ kalmak istediğinin somut kanıtıydı. Üstelik intihar için böylesine acı çektirecek bir yol seçilmezdi. Bir saatten fazla can çekişmiş olmalıydı, bunu da isteyerek yapmayacağından kuşkum yoktu. Geriye bir tek cinayet olasılığı kalıyordu. Judy Chapman evden çıkarken kocası sağdı; kapıcı onunla telefonla konuşmuştu. Ondan kısa bir süre sonra eve bir başkası girmiş olabilirdi. Oysa kapıcı başka birinin geldiğinden söz etmemişti. Chapman, kendisini öldürmeyi planlayan biriyle oturup kahve içer miydi? Ortada bir boğuşma belirtisi, bir başkasının varlığını gösterecek hiçbir şey yoktu. Bu olasılıkların hiçbiri akla yakın gelmiyordu ve kendimi karanlık bir evde sendeleyerek yol bulmaya çalışan bir köre benzetiyordum.</p>
				<p>Salona geçip polisi aradım. Gelmeleri uzun sürmezdi. Ölen öldükten sonra polis hiç gecikmeden gelmeyi becerirdi. Bir sigara yaktım, kibriti sehpanın üzerindeki el sürülmemiş tablalardan birine attım. Kafam karışıktı. Adamın biri öldürülmesini engellemem için benden yardım istemişti, ben de kabul etmiştim. Ama aradan yirmi dört saat geçtikten sonra, adam ölüydü şimdi. İşimi yapmamıştım. Chapman bana canını emanet etmiş, bense onun güvenini boşa çıkarmıştım. Bunun yol açtığı zarar ölümcüldü; umarsızdı. Elimdeki kibrit kutusunun kapağına baktım. Üzerinde mektupla televizyon tamirciliği öğreten bir kursun ilanı vardı. Acaba onlardan bir broşür istesem mi, diye düşündüm. Belki de kendime yanlış bir meslek seçmiştim.</p>
				<p>Polis ekibinin başında cinayet masasından Komiser Grimes vardı. Daha önce bir davada onunla karşılaşmıştım ve yıldızlarımız pek barışmamıştı. Bekçi köpeği postacıya nasıl bakarsa, adam da bana o gözle bakıyordu. Benim de işimi yapmak zorunda olduğumu biliyor, yine de havlamaktan kendini alıkoyamıyordu. Bu yetiştirilme tarzından kaynaklanan, kanına işlemiş bir özellikti. Grimes elli yaşlarında, tıknaz, kalın kaşlı biriydi. Sürekli uykusuzluk çekiyormuş gibi bitkin ve bezgin görünürdü. Kişiliklerimiz çok farklı olsa da, onun iyi bir polis olduğu kanısındaydım. Yanında daha önce hiç görmediğim iki genç polis vardı. İkisinin de soyadı Smith’ti; ama sakalları yoktu ve kardeşe de benzemiyorlardı. Onların peşinden fotoğrafçılarla parmak izi uzmanları ve laborantlar geldi.</p>
				<p>Grimes selam vermek yerine, “Arayanın sen olduğunu söyledikleri zaman, işi Metropolis’e vermeyi düşündüm,” dedi. “Ama baldırındaki kurşunu çıkarttırmak için hastaneye gidecekmiş.” Bezginlikle burun köprüsünü sıvazladı. “Zor bir hafta geçirdim Klein, onun için fazla üzerime gelme.”</p>
				<p>“Merak etme,” dedim. “Arabamın bagajında açılır kapanır üç metrelik bir çubuk var, konuşmamız gerektiğinde eline veririm, beni yaklaştırmazsın.”</p>
				<p>“Tek istediğim, ensemde nefesini duymamak. Bu şehirde zaten yeterince hava kirliliği var.”</p>
				<p>“Bunu bir başkası söylese gam yemem. Yediğin pastırmalı sandviçin kokusu daha kapıdan girerken burnumun direğini kırdı.”</p>
				<p>“Salamlı sandviç. Ben pastırma yemem, dokunur.”</p>
				<p>Chapman’ın cesedini incelemek için mutfağa geçtik. Grimes bir süre hiçbir şey söylemeden durduktan sonra başını salladı. “Bu çocuğun Americans takımında oynadığı günleri hatırlıyorum,” dedi. “Son yirmi yılın gelmiş geçmiş oyuncuları içinde topa onun gibi vuran bir başkası çıkmadı. Tanrı vergisi bir yeteneği vardı. Hiç zorlanmadan, hiç oralı değilmiş gibi vururdu sopayı. Bir de şu haline bak, cansız bir et parçası oluvermiş.” Tekrar başını salladı. “İşin tuhafı, aday olsaydı oyumu ona verecektim.”</p>
				<p>“Ona oy verecek çok insan vardı. Bu sabaha kadar yükselme yolunda ilerliyordu.”</p>
				<p>Grimes derince iç geçirdi. “Bu olay onu sevenleri bombok edecek.”</p>
				<p>Grimes benimle konuşmak istiyordu; teknisyenler mutfakta işlerini yaparken, biz konuşmak için salona geçtik. Chapman’ın bir gün önce büroma geldiğini anlattım, tehdit mektubundan söz ettim. Eve yasal olmayan bir biçimde girmediğimi anlasın diye, anahtarları kapıcının verdiğini de söyledim. Ama başka hiçbir şey söylemedim. Ne Contini’yle Pignato’dan söz ettim, ne Briles ve Judy Chapman’dan, ne Angel ve Teddy’den ne de Charles Light’dan. Hiç ağzımı açmadım. Onlar benim ipuçlarımdı, bu da benim davamdı. Bu davayı sonuçlandırmak hem Chapman’a, hem kendi onuruma karşı boynumun borcuydu. On günlük avans almıştım ve bunu hak etmek istiyordum. Çevreyi kolaçan edip ortalıkta kimseyi görmeyince sıvışan herifler gibi olmak istemiyordum. Ayrıca ne iş yaptığımı anlatırken, oğlumun gözlerinin içine bakabilecek yüzüm olmalıydı. Grimes davayı kendisi çözecekti; bu bilgileri öğrenmek istiyorsa da kendisi bulacaktı. Benden akıl alacak değildi.</p>
				<p>Grimes, “O mektubu senden almam gerek,” dedi.</p>
				<p>“Büromdaki kasada duruyor. İstersen gidip alalım.”</p>
				<p>Grimes, “Belki de hiçbir önemi, hiçbir anlamı yoktur,” diye fikir yürüttü.</p>
				<p>“Şu anda elimizdeki tek ipucu o,” dedim.</p>
				<p>“Chapman’ın karısıyla görüşünceye kadar öyle. Çünkü olay zehirlenmeyse –ki öyle görünüyor– o zaman bir numaralı zanlı kadın olur. Tabii kahvaltı sofrasındaki kişi bir başkası değilse. Ama o da uzak bir ihtimal.”</p>
				<p>“Kadın gittiği zaman Chapman’ın sağ olduğunu unutuyorsun. Anahtar için kapıcıya telefon etmiş.”</p>
				<p>“Zehrin etkisini göstermesi zaman alır. Chapman, karısı çıktıktan hemen sonra, daha fenalaşmaya başlamadan telefon etmiş olabilir.”</p>
				<p>“Yine de akla yakın görünmüyor,” dedim. “O zaman kadın kendi tabağını, fincanını ne diye sofrada bıraksın? Chapman’ı o zehirlemiş olsa, sofraya hiç oturmadığı izlenimini yaratmak için kendi tabağını çanağını toplardı.”</p>
				<p>“Belki de panikledi. Zengin kadınlar çıtkırıldım olur, Klein. Akıllarından bin türlü şeytanlık geçer; ama bir kötülük yaptıkları zaman da elleri ayaklarına dolaşır.” Grimes sokak kapısına doğru yürümeye başladı. “Hadi gidip şu mektuba bir bakalım. Binadaki soruşturmayı, Smithler bensiz de yürütebilirler.”</p>
				<p>Suratını ergenlik basmış genç bir polisin sürdüğü polis arabasıyla yola koyulduk. Oğlan, Grimes’dan çok korkuyordu, ödünün koptuğu arabayı kullanışından belli oluyordu. Yeşil ışıkları kaçırıyor, freni sonuna kadar topukluyor, sapılmayacak yerlere sapıyordu. Grimes, kendi kendine bir şeyler mırıldanarak dışarıyı seyrediyordu.</p>
				<p>Şoförü arabada bırakıp asansörle büroma çıktık. İçeri girince, Grimes bir kiracı adayı gibi çevreyi incelemeye koyuldu.</p>
				<p>“Amma boktan bir yer burası,” dedi.</p>
				<p>“Biliyorum, pek ahım şahım bir yer değil. Ama kuzguna yavrusu şahin görünür.”</p>
				<p>Grimes parmağını dosya dolabının üzerindeki tozlara sürdü. “Mağara devrinde yaşayanlara bile böyle bir yeri reva görmezdim. İyi para kazandığını sanıyordum. Ama bu izbenin görünüşüne bakılırsa, düşkünler yurduna düşmen yakındır.”</p>
				<p>“Sorumlulukları olan biri olduğumu unutuyorsun komiser,” dedim. “Eski karıma, oğluma bakmak zorundayım. Ayrıca anama babama, evde kalmış saralı teyzeme ve üniversiteye gönderdiğim altı yeğenime de ben bakıyorum. Üstelik, kazancımın yarısını hayır işlerine bağışlarım. Bunları yapmasam içim rahat etmez, kendi başıma yaşayamam.”</p>
				<p>“Birlikte yaşayacağın birini bulduğuna sevindim. Senin yerinde olup da her Allahın günü aynada şu suratı görsem, yüzüm gözüm sargılar içinde dolaşırdım.”</p>
				<p>Duvardaki kasaya gittim, şifreli kilidi açtım. Elimi uzattım, mektup kasada değildi. Chapman’ın çekini ve genellikle kasada tuttuğum birkaç şeyi –bir şişe Chivas Regal, pasaportum, iki diplomam ve bir yıldır taşımak zorunda kalmadığım 38’lik Smith&amp;Wesson’u– çıkardım. Hepsini teker teker masanın üstüne koyduktan sonra, elimi tekrar sokup kasanın dibini yokladım. Boştu.</p>
				<p>“Mektup gitmiş,” dedim.</p>
				<p>Grimes, Tanrı’dan yardım dilercesine tavana baktı. “Tahmin etmeliydim,” diye içini çekti. “Hayatta hiçbir şey kolay olmaz. Bu kadar yakışıklı olduğum için Tanrı acı çekmemi istiyor.”</p>
				<p>Uzun bir süredir böylesine öfkelenmemiştim. “Mektup dün buradaydı,” diye bağırdım. “Sabahki görüşmemizden sonra Chapman mektubu bana bıraktı. Ben de hemen kasaya kilitledim, bir daha da elimi sürmedim. Kasayı kırmadan mektubu almaları olanaksız. Kasa zorlanmamış, şifresi de hiçbir yerde yazılı değil.”</p>
				<p>Grimes, “Tabii tabii,” dedi. “Böyle bir mektubun olduğuna inanmamı istedin, o yüzden bana neredeyse Mississipi’nin yarı yolu kadar yol teptirdin. Ama mektup yok, hiçbir zaman da olmadı.”</p>
				<p>“Mektup şimdi yok. Ama şerefim üzerine yemin ederim ki, dün vardı.”</p>
				<p>“Senin yemininin pek değeri olmaz Klein.”</p>
				<p>“Boşuna tartışacak değilim. Mektubun olduğunu ben de biliyorum, sen de bal gibi biliyorsun. Önemli olan mektubu geri alabilmek. Mektup ortadan yok olduğuna göre, bu davanın can damarı olduğu anlaşılıyor.”</p>
				<p>“Gidip mektubun peşine düşmeni engelleyen mi var? Hiç olmazsa böylelikle ayağımın altında dolaşmazsın.”</p>
				<p>“Dua et de o mektubu bulayım. Çünkü bulamazsam, elindeki davadan bir sonuç alamazsın. Yağmurlu günde plaja gitmiş gibi bir duruma düşersin.”</p>
				<p>Grimes, “Ben hiç plaja gitmem,” dedi. “Dağa çıkmayı severim. Dağ havası insana daha iyi gelir.”</p>
				
				</div>
  </body>
</html>