<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Köşeye Kıstırmak</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter18">
<div class="html5_section">
				<h1>18</h1>
				<p>Uyandığımda saat dokuz buçuktu. Nerede olduğumu, gece olanları anımsadığım zaman, Judy’nin gittiğini fark ettim. Birlikte geçirilmiş bir gecenin sabahındaki yadırgamayı yaşamamızı istememişti. Yeniden yüz yüze bakabilmemiz için çok erkendi daha ve Judy’nin kendi duygularıyla baş başa kalmak, birkaç saat önce yaşadığımız duygulanmayı özümsemek için zamana gereksinimi vardı. Onu yanımda bulamayınca bir an hayal kırıklığına uğradım, ama sonra böylesinin daha iyi olduğunu anladım. Benim de zamana gereksinimim vardı.</p>
				<p>Çok az uyumama karşın son derece zindeydim. Birkaç gündür neredeyse boş depoyla koşuşturuyordum ve önünde sonunda yakıtım tükenecekti. Bünyemin bu zorlamaya daha ne kadar dayanabileceğini, daha kaç dayağı ve kaç uykusuz geceyi kaldırabileceğini merak ediyordum doğrusu. Otuz üç yaşındaydım, ama çoğunlukla kendimi yirmi yaşında gibi hissediyordum. Ama fazla uzak olmayan bir gelecekte, bir sabah uyanıp orta yaşa girdiğimi keşfedeceğimi de biliyordum. Bundan korkmuyordum; yalnızca hazırlıklı olmak istiyordum.</p>
				<p>Duş aldım; bir blucinle bir süveter giydim; kendime meyve suyu, yağda yumurta, kızarmış ekmekle güzel bir kahvaltı hazırladım. Onu çeyrek geçe, oturma odasındaki masanın başına oturmuş, bir yandan ikinci kahvemi içiyor, bir yandan da Judy’nin dün gece raftan aldığı Donne’un “Bağlılıklar”ını okuyordum. Kitabı elime almayalı on yıldan fazla olmuştu; yeniden okurken anlatım gücüne hayran kaldım. Özellikle bir paragraf bana çok çarpıcı geldi: </p>
				
				<blockquote>
				<p>Ana rahmine düştüğümüz andan itibaren bir kefene sarılmış olarak gelişir ve o kefenle doğarız; çünkü bir mezar aramak için dünyaya geliriz.</p>
				</blockquote>

				<p class="after-bq">Bunu, ömür boyu ölümün gözü üstümüzdedir ve ne yaparsak yapalım ölümden kaçış yoktur diye yorumladım. Denildiği gibi “ecelimiz gelmiyor”, aslında ölüm en başından beri içimizde ve biz nereye gidersek o da bizimle gidiyor. Ölümü bu biçimde düşünmek aklıma yatıyordu. Kaçış yoktu. Bunu anlıyordum.</p>
				<p>Ben tam bunları düşünürken kapı çaldı. Diyafonun düğmesine basıp kim o, diye sordum. Chip Contini’nin sesini duydum. Ama diyafon arızalı olduğu için ne dediğini anlayamadım. Chip’in sesi, bin mil uzaktan, Kral Lear’ın eski bir bant kaydındaki fırtınanın ortasından geliyor gibiydi. Emin olduğum tek şey, Chip’in benimle hemen görüşmek istediğiydi.</p>
				<p>Oturma odasında gezinerek, Chip’in asansörle dokuzuncu kata çıkıp kapımı çalmasını bekledim. Benimle ya davayı ya da dün babasıyla yaptığım görüşmeyi konuşmaya gelmiş olabilirdi. Babası hakkında görüşeceğini tahmin ettim; bu da aslında kendisi hakkında konuşacak demekti. Babasını Chapman olayına katması için Chip’i zorlamam, onu bunalıma sokmuş olabilirdi. Artık delikanlılık çağına özgü bunalımlar için yaşı çoktan geçmişti. O yüzden de hiç beklemediği anda bir çocuk hastalığına yakalanan büyükler gibi, fazlasıyla sarsılmış olmalıydı.</p>
				<p>Chip, sabırsızlıkla kapıya güm güm vurdu. Açtım. Merhaba demeye bile fırsat olmadı. Chip öfkeyle içeri daldı, iki eliyle beni göğsümden iterek geri geri oturma odasına soktu.</p>
				<p>“Seni gidi orospu çocuğu,” dedi. “Seni kendi ellerimle boğabilirim aşağılık orospu çocuğu.”</p>
				<p>Tekrar üzerime hamle yapınca geriledim. “Otur da kendine gel Chip. Sen istesen de benim seninle dövüşmeye niyetim yok. Şuraya otur ve neler olduğunu anlat.”</p>
				<p>Sözlerim onun hızını biraz kesti, ama öfkesini yatıştırmadı. Onun kimseye el kaldırdığını hiç görmemiştim; içinde kopan fırtınayla nasıl baş edeceğini bilmediği de ortadaydı. Ömründe ilk kez dizginlenemeyen bir öfkeye kapılmıştı ve bu duygu onu tanınmayacak bir hale getirmişti.</p>
				<p>Öfkeyle parlayarak, “Babam,” dedi. “Babam ölüyor. Bundan sen sorumlusun Max; onu sen öldürdün.”</p>
				<p>“Neden söz ettiğini anlamıyorum. Otur da başından anlat. Saçmalamaktan vazgeçmezsen seni dinlemem.”</p>
				<p>“Bak yemin ediyorum Max, babam ölürse buraya gelir, seni kendi ellerimle öldürürüm. Ne olursa olsun umurumda değil. Seni öldüreceğim, yemin ederim ki seni öldüreceğim.”</p>
				<p>Fazla ileri gitmeye başlıyordu, sabrım taştı. Sarhoş bir çiftçinin, köpeğine bağırdığı gibi haykırarak Chip’e sandalyeyi gösterip oturmasını söyledim. Sesimin tonu onu afallattı, olduğu yerde taş kesilip bana bakmaya başladı. Bir daha bağırdım, oturdu.</p>
				<p>Mutfağa gittim, bir bardağa tepeleme Cutty Sark doldurdum. Oturma odasına girdiğimde, onu aynı pozda oturur buldum. Sanki kendinden geçmiş, kaskatı kesilmişti.</p>
				<p>Bardağı uzatarak, “Önce şunu dik başına,” dedim. “Ondan sonra konuşuruz.”</p>
				<p>Viskiyi su gibi içti, ama içkinin hiç etkisi olmadı. Chip kendisi olmaktan çıkmıştı, hiçbir şeye normal tepki veremiyordu. Bedeni saat zembereği gibi gerilmişti; elle tutulurcasına belirgin bir acıya gömülen aklı ise bambaşka bir yerdeydi. Chip’in bitkin olduğunu fark ettim. Sırtında dünkü kıyafeti vardı, tıraş olmamıştı. Son yirmi dört saat içinde uyuduğunu da sanmıyordum.</p>
				<p>“Hadi şimdi anlat,” dedim. “Dün bıraktığımda baban çok iyiydi.”</p>
				<p>“Şimdi değil.” Ağlamaklı bir sesle konuşuyordu. “Lenox Hill Hastanesi’nin yoğun bakım servisinde, oksijen çadırında yatıyor. Ölmek üzere.”</p>
				<p>“Melodramı kes Chip,” diye çıkıştım. “Ölmek üzere olduğunu biliyorum; bunu daha önce de söyledin. Yalnızca neler olduğunu anlat.”</p>
				<p>“Sen gittikten sonra olanlar oldu. Babamla tartıştık, fena kapıştık. Bundan daha beter bir şey yaşamamıştım. Bağırıp çağırdık, birbirimize hakaret yağdırdık. Bir ara ortalık yatışır gibi oldu; bürodan erken çıkıp Westport trenine yetişmeye karar verdik. Asansörde babamın kalbi tuttu.” Chip durdu, bana baktı; neredeyse ağlamak üzereydi. “Hep senin yüzünden Max. Babamla o randevuyu ayarlamamı istemeyecektin benden.”</p>
				<p>“Neden tartıştınız?”</p>
				<p>“Gerçeği öğrenmek istedim. Babamın bana neden yalan söylediğini öğrenmek istedim.”</p>
				<p>“Öğrendin mi bari?”</p>
				<p>“Bir bölümünü. Gerisini de kendim buldum.”</p>
				<p>İçini dökmeye hazırlanırken, bir tür kaderciliğe sığınıp gevşediğini hissettim. Olup bitenleri yüksek sesle bir başkasına anlatmak, onları geçmişe gömmek gibiydi. Olaylar erişilemeyecek, bu yüzden de değiştirilemeyecek bir konuma geliyordu. Değiştirilemeyeceği için de oldukları gibi kabullenilmeleri gerekliydi.</p>
				<p>“Chapman’ı babanla sen tanıştırdın, değil mi?” diye sordum.</p>
				<p>Chip başını sallayarak doğruladı. “Tanıştırmak istemedim. Ama George çok ısrar etti. Babamı çok merak ediyordu. Her çeşit güç George’un başını döndürüyordu ve bu güce olabildiğince yakınlaşmak istiyordu. Sonunda daha fazla diretemedim ve ikisini de Westport’a yemeğe çağırdım.”</p>
				<p>“Judy Chapman da orada mıydı?”</p>
				<p>“Hayır. George’la yine aralarının açık olduğu bir dönemdi. Hemen hemen hiçbir yere birlikte gitmiyorlardı.”</p>
				<p>“O zaman Briles’dan haberin var mıydı?”</p>
				<p>“Briles’dan da haberim vardı, başkalarından da. George anlatırdı. Özel yaşamını bana açmaktan çekinmezdi.”</p>
				<p>“Judy’yle ilgili duyguları, düşünceleri neydi? Aralarını düzeltmeye mi çalışırdı, yoksa göstermelik bir evlilikle yetinir miydi?”</p>
				<p>“George ondan nefret ederdi. O kadar nefret ederdi ki, kimi zaman öldüreceğini sanırdım. George yakın arkadaşımdı, ama onu hiçbir zaman anlayabildiğimi söyleyemem. Duyguları başkalarınınkine benzemezdi. Yüreğinde bir katılık vardı; sanki içi yanmış, kavrulup kurumuş gibiydi. Dedektifler tutar, Judy’nin peşine salar, kiminle yatıp kalktığını öğrenmeye çalışırdı. Karısını boşayacak olsa, bu yaptıklarına bir anlam verirsin; ama hiç öyle bir niyeti yoktu. Yalnızca kanıt topladığını söylerdi. Ne demek istediğini hiç anlayamazdım.”</p>
				<p>“Judy Chapman sence nasıl biridir?”</p>
				<p>“Bence iyi bir insandır. Kişiliği biraz zayıftır, ama öyle çok şeye göğüs germek zorunda kaldı ki, zaaflarına hak vermemek elde değil. Nasıl olup da bu kadar dayanabildiğini anlayamıyorum.”</p>
				<p>“Judy’nin Chapman’ı öldürebileceğini düşünüyor musun?”</p>
				<p>“Hayır. O suçsuz. Judy öyle bir şey yapamazdı.”</p>
				<p>Chip’e sigara uzattım, istemedi. Ben bir tane yaktım ve, “O gece sizin evde Chapman’la baban hiç kumardan söz ettiler mi?” diye sordum. </p>
				<p>“Hayır. Normal bir yemek davetiydi. Yalnızca havadan sudan konuşuldu.” Chip durdu, şaşkın bir ifadeyle yüzüme baktı. “Ne diye kumardan söz edeceklermiş?”</p>
				<p>“Baban dün sana anlatmadı mı?”</p>
				<p>“Neyi anlatacaktı?”</p>
				<p>Babasının Chip’ten olabildiğince çok ayrıntıyı gizlediğini anlayınca heyecanlandım. “Anlaşılan anlatmamış,” dedim.</p>
				<p>Ve dün gece Judy Chapman’a anlattığım hikâyeyi, bu kez Chip’e anlatım. Chip bunları duyunca, Judy’den daha çok sarsıldı. Chapman’ın babasıyla yaptığı anlaşmayı açıkladığım zaman, resmen ağzı açık kaldı. Sözümü bitirdiğimde, Chip yerinden kalktı, hiç konuşmadı, birkaç kez odayı arşınladı. Ne tür bir insan olursa olsun, yine de dürüst, namuslu biriydi ve böylesine kanını donduracak bir şeye hiç hazırlıklı değildi. O anda sanki ona cehennemin kapısını aralayıp içerisini göstermiştim.</p>
				<p>Alçak sesle, “Babam bir iş ilişkileri olduğundan söz etti,” dedi. “Ama ne tür bir iş olduğunu bilmiyordum.” Kanepeye oturdu, gözlüğünü çıkardı, ellerini yüzüne kapadı. “Bu kadar aşağılık bir şeyi aklım almıyor,” deyip duruyordu. “Bu kadar aşağılık bir şeye inanamıyorum.”</p>
				<p>“Sonradan Chapman parayı vermek istemeyince, baban görüşelim diye onu Millbrook’daki eve çağırdı,” dedim. “Ama Chapman oraya hiç gidemedi. Suikast girişimine uğradı. Chapman canını kurtarmasına kurtardı, ama sonuç değişmedi. Chapman’ın işi bitikti artık. Baban çok sportmence davranan bir centilmen olduğu için, işin ucunu orada bırakmaya karar verdi. Ne de olsa, hiçbir kaybı yoktu.”</p>
				<p>Chip daha fazla dayanamadı. İriyarı gövdesi hıçkırıklarla sarsılmaya başladı, hıçkırıkların sesi evi sardı. Onu avutmaya kalkışmadım. Babasına yanıyordu, kendi masumiyetini yitirdiğine yanıyordu; o yüzden, söyleyeceklerim onu avutmaya zaten yetmeyecekti. İçini boşaltması daha iyiydi. Bundan sonra yalana, kaçamaklara yer yoktu. Döktüğü gözyaşları acıydı, ama gerekliydi. Bu gözyaşları, çocuksu kişiliğinden sıyrılıp güçlü bir erkeğe dönüşmesinin sınır çizgisiydi.</p>
				<p>Ağlama krizi geçince Chip’i banyoya götürdüm, havlu verdim, elini yüzünü yıkamasını söyledim. Ben de mutfağa girip kahvaltı bulaşığını yıkadım. On beş dakika sonra Chip kapıda göründü, hafifçe gülümsedi. Gözleri hâlâ kan çanağı gibiydi, ama biraz daha iyi görünüyordu. Benim tıraş bıçağımla tıraş olduğunu ve çenesini kestiğini fark ettim. Kesiğin üzerine kanlı bir kâğıt parçası yapışmıştı.</p>
				<p>“Hadi,” dedim. “Hastaneye kadar seninle geleyim.”</p>
				<p>72. Sokak’tan doğuya, Central Park’a doğru yürüdük.</p>
				<p>Yine güzel bir gündü; biraz daha serindi, ama hava açıktı ve sokaklar keskin gölgeler düşüren parlak bir güneş ışığı içindeydi. Parka gelinceye kadar ikimiz de hiç ağzımızı açmadık. Chip benim yanımda ağladığı için utanıyor, güçsüzlüğünü açığa vuran bu haliyle gizliden gizliye alay etmemden kaygılanıyordu. Alay etmiyordum. Ama alay etmediğimi ona söylemeye de hiç niyetim yoktu. Kendisi düşünüp anlasın istiyordum.</p>
				<p>Parkı sokaktan ayıran duvarın öte yanına geçtiğimizde Chip konuşmaya başladı. Aklından geçenleri dile getirmek için çimenlerin ve ağaçların daha uygun bir ortam olduğunu düşünmüş olmalıydı. Bisiklet, top ve koşu meraklılarının mekânı olan bu parkta, Chip sahtiyan ayakkabıları, buruşmuş işadamı giysileriyle aykırı kaçıyordu. Ama nerede olduğu hiç önemli değildi. Çevresinden habersizdi.</p>
				<p>Babasından söz ediyordu. Rastgele anılarını anlatıyor; geçmiş bir anda belleğine hücum ettiği için yılların arasında gidip geliyordu. Dartmouth Üniversitesi’ne geldiği ilk günden, sekiz yaşındayken kendisine armağan edilen Labrador cinsi av köpeğine atlıyor, oradan en küçük kızının doğumuna geçiyordu. Bu anıların hepsinde de babası vardı. Anlattıkları hiç duyulmamış şeyler değildi. Bir anlamda, herkesin anıları birbirinin aynıdır. O anılara yol açan olaylar farklı olabilir; ama onlara verdiğimiz değerler değişmez. O anılar bizim yaşamımızdır ve onlara, ancak en kutsal şeylere gösterdiğimiz saygıyı gösteririz. Chip babasının ne kadar eli açık, ne kadar esprili, çocuklara ne kadar düşkün biri olduğunu anlatıyordu. Sanki babasının mezarı başında ölüyü öven bir konuşma yapar gibiydi; adamla ilgili acımasız gerçekleri açığa vurabilecek hiçbir şeye değinmiyordu. Gerçek, intikam meleği gibi Chip’in sözleri üzerinde uçuyor; ama Chip onun varlığını fark etmemiş gibi davranmayı yeğliyordu. Nasıl olsa ömrünün sonuna kadar o intikam meleğiyle boğuşacaktı. Şimdi anlattıkları, o niteliklere gerçekten sahipmiş gibi söz ettiği babası için yapılan bir veda konuşmasıydı; bir oyuncak bebek evini sökerken kırılmasın diye gösterilen özen ve yumuşaklıkla veda ediyordu babasına.</p>
				<p>Lenox Hill Hastanesi’ne gelince, “Belki de baban bir sürpriz yapıp kefeni yırtar,” dedim.</p>
				<p>Chip, “Hiç kuşkun olmasın,” dedi. “Belki yarın da Noel’dir.”</p>
				<p>“Orası hiç belli olmaz. Baban dayanıklı adam.”</p>
				<p>“Beni avutmak zorunda değilsin Max. Artık hiç önemi yok. İçeri girdiğimde keşke ölmüş olsa diyorum. O zaman her şey daha kolay olur.” </p>
				<p>“Ölüm hiçbir zaman kolay değildir.”</p>
				<p>“Biliyorum.” Chip başını çevirdi, camlı kapıdan içeri baktı. “Yalnızca onunla bir daha konuşmak istemiyorum.”</p>
				<p>Zaten konuşmasına da gerek kalmadı.</p>
				</div>
  </body>
</html>