<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Köşeye Kıstırmak</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter8">
<div class="html5_section">
				<h1>8</h1>
				<p>Uyandığımda, geceyi bir buhar kazanında geçirmiş gibiydim. Saat yedi buçuktu. Apartmandaki kurşuni renk, bulutlu bir gün geçireceğimizi gösteriyordu. Romatizmalı bir tap dansçısı kadar isteksizce yataktan kalktım, banyoya gittim, duşu açıp buharın altına girdim. Sıcak su yorgun bedenime iyi geldi. Kurulanıp tıraşa başladığım sırada, insana benzemeye de başladım. Bir insan rolü için başvursam ve şansım yaver gitse, belki bir figüranlık kapabilirdim.</p>
				<p>Bornozumu giydim, mutfağa gittim, kahve pişirmeye koyuldum. Kahve yapma yöntemim, geniş ağızlı bir termosun üzerine altı numara Mellita filtre koymaktı. Genellikle Mellita filtresi evden eksik olmazdı; ama bu kez bitmiş olduğu için filtre yerine birkaç kâğıt havluyu üst üste koyarak durumu idare ettim. Suyu kaynamaya koydum; buzdolabından Bustelo kutusunu çıkarıp dört çorba kaşığı kahve aldım. Su fokurdamaya başlayınca, kahvenin üzerine biraz boşaltıp bekledim. Bütün iş beklemektedir. Otuz saniye, belki kırk saniye. Suyun tamamını birden boşaltmazsanız, nemlenen kahve gevşer ve bütün aromasını salıverir. Ancak o zaman suyun geri kalanını boşaltmak gerekir. Her şey hazır olunca tepsiye fincanı, kaşığı, sütü, şekerliği ve termosu koydum, oturma odasına götürdüm. Ancak üçüncü fincanın sonunda, kalkıp giyinmeyi gözüm kesti.</p>
				<p>Saat dokuzda Chapmanların evini aradım. Telefonu Judy Chapman açtı.</p>
				<p>“Merhaba, ben Max Klein.”</p>
				<p>“Tanıdım.” Sesinden memnun olduğu anlaşılıyordu. “Bir duyduğum sesi bir daha unutmam.”</p>
				<p>“Sizi uyandırmadım ya?”</p>
				<p>“Şaka mı ediyorsunuz? Central Park’ta beş mil koştum, bir tepsi kruvasan pişirdim, <em>Suç ve Ceza</em>’nın son iki yüz sayfasını okuyup bitirdim.”</p>
				<p>Demek daha yeni kalkıyordu yataktan.</p>
				<p>“Erken olduğunu biliyorum, ama bugün çok işim var,” dedim.</p>
				<p>“Nasıl gidiyor?”</p>
				<p>“İlerliyor, ama hangi yönde ilerlediği belli değil.”</p>
				<p>“Epey çalışmışa benziyorsunuz.”</p>
				<p>“Elimden geleni yapmaya çalışıyorum. Böyle giderse birkaç gün içinde bir sonuca varabilirim.”</p>
				<p>“Hani Jack diye başlayan bir tekerleme vardır, bilir misiniz?”</p>
				<p>“Bilirim, ama benim adım Jack değil, Max.”</p>
				<p>“Ve de ahmak değilsiniz.”</p>
				<p>“Orası kiminle konuştuğunuza bağlı. Muhasebecim Mr. Birnbaum’a soracak olursanız, ömründe gördüğü en ahmak adam benim.”</p>
				<p>“Muhasebeciler ne bilir?”</p>
				<p>“Aritmetik.”</p>
				<p>Güldü. “Güne böyle başlamak hoş oluyor. Belki de her sabah telefon etseniz iyi olacak. Hatta sizi uyandırma servisi olarak işe alabilirim.”</p>
				<p>“Gelecek sefer kahvaltıyı da yatağınıza getiririm. Hem de ek ücret istemeden. Ama ikinci fincan kahvenin parasını ödersiniz.”</p>
				<p>“Bunu sabırsızlıkla bekliyorum. Ama bütün mesele, ben kahvaltı etmem.”</p>
				<p>“Öylesi daha da iyi.”</p>
				<p>Tekrar güldü. “Ne şeytansınız, öyle değil mi?”</p>
				<p>“Yalnızca perşembe sabahları. Haftanın öteki günlerini dua ederek geçiririm.”</p>
				<p>Judy birden ciddileşti, “George için de dua edin,” dedi.</p>
				<p>“Neden öyle diyorsunuz? Bir şey olmadı, değil mi?”</p>
				<p>“Hayır, ama çok kaygılanıyorum. Keşke bu işi bir an önce çözebilseniz Max.”</p>
				<p>“Bunu ben de isterim. Sürüncemede kalmasını hiç istemiyorum. İş uzadıkça tehlike artar.”</p>
				<p>“George’la konuşmak mı istiyorsunuz?”</p>
				<p>“Evet, onun için aradım.”</p>
				<p>“Bir dakika bekleyin. Gidip aradığınızı haber vereyim.”</p>
				<p>Telefonu bırakıp George’u çağırmaya gitti. Bir dakika sonra başka bir ahizenin yerinden kaldırıldığını ve Chapman’ın sesini duydum. Ama birinci telefon kapatılmadı.</p>
				<p>Chapman, “Merhaba Klein,” dedi. “Ne var ne yok?”</p>
				<p>“Hem her şey, hem hiçbir şey.”</p>
				<p>“Öyleyse hiçbir şey yok demektir.”</p>
				<p>“Pek sayılmaz. O gözle bakacak olursak, her şey demek daha doğru olur.”</p>
				<p>Chapman meraklanmıştı. “Neler buldun?”</p>
				<p>“Bunu telefonda anlatmamayı yeğlerim. On bir on bir buçuk arası evinize gelmem uygun olur mu?”</p>
				<p>“Evet, çok iyi olur. Evde olacağım.”</p>
				<p>“Şunu bilmeni isterim ki, bana gerçekleri anlattığından, doğruyu söylediğinden emin değilim,” dedim.</p>
				<p>Bir an sessizlik oldu. Chapman hırçınlaştı. “Hiç de öyle değil. Bu söylediklerini kabul etmiyorum. Benim durumumdaki bir insanın olabileceği kadar açık yürekli ve dürüst konuştum seninle.”</p>
				<p>“Bunu daha sonra konuşuruz Mr. Chapman,” deyip telefonu kapadım.</p>
				
				
				<p class="sub-section">Madison Bulvarı’ndaki Light Enterprises Şirketi’nin bürosunda, danışma görevlisinin karşısındaki özel tasarım bej koltuğa oturduğumda ona on vardı. Bu görüşmenin uğruna, hukukçuluk dönemimden kalma çizgili lacivertlerimi giymiş, ayakkabılarımı bile gıcır gıcır boyatmıştım. Ne de olsa, birkaç yüz milyonluk bir serveti ziyaret edecektim; o yüzden de en azından kılık kıyafetimle saygılı davranmam gerekir, diye düşünmüştüm.</p>
				<p>Light Enterprises Şirketi’nin bürosu, bir işyerinden çok, ruhlarımız bedenlerimizi terk ettikten sonraki yıllarda yaşamın nasıl olacağını yansıtan bir görünüm içindeydi. Kendinizi yirmi üçüncü yüzyılda bir otel lobisinde oturuyormuş gibi hissediyordunuz. Sanki az sonra bir Marslı gelip duyuötesi satranç oynayalım mı, diye soracaktı. Burada hiçbir şey gerçek değildi. Kalın bej halılar bütün sesleri boğuyordu. Sağırlaşıp sağırlaşmadığımı anlamak için saatimi kulağıma dayamak ihtiyacını duydum. İnsanlar hayalet gibi süzülerek oradan oraya gidip geliyorlardı. İki yüz dolarlık paraşütçü forması taklidi giyinmiş, uzun bacaklı, zarif danışma görevlisi adımı sorduğu zaman, kızın konuşma bilmesine şaşırdım. Oysa onu da mobilyaların bir parçası sanmıştım. Yine de kızı büronun iç tasarımını yapan dekoratörün işe aldığına kalıbımı basabilirdim. Modüler masasına kurulup neredeyse otuz santimlik sigarasını tüttürerek modernlik taslamanın dışında başka bir işi yok gibi görünüyordu. Masasındaki isim levhasında “Constance Grimm, Resepsiyonist” yazıyordu ve galiba bu sözler kızın bütün özelliklerini kapsıyordu. Yanağına bir çimdik atsam, acaba gözünden gerçek yaş gelir mi, diye düşündüm.</p>
				<p>Charles Light, otuz beş yıl önce ailesinin gemi yapım işinin başına geçmişti. Bu süre içinde şirketin iş alanlarını genişletmiş; uçak parçaları, bilgisayar donanımı, dergi yayımcılığı, fast food ve kömür madenciliğine de el atmıştı. Light Enterprises’in çalışmaları elli eyaletin kırk birine yayılmış; Chicago, Los Angeles ve Hong-Kong’da bölge ofisleri açılmıştı. Light, on iki yıl önce dördüncülükte kalabilmek için çabalayan New York Americans takımını satın almış ve birkaç mevsim içinde takımı bölge şampiyonu konumuna getirmişti. O zamandan beri de takım hep en tepelerdeydi. Kulübün durumu yerli yerine oturduktan sonra, Light bir-iki yıldır kendine başka bir hobi buldu; politikaya, özellikle de muhafazakâr kanada merak sardı. Başarılması daha uzun zaman istese de, Light tıpkı beyzbolda yaptığı gibi, bu sefer de sağcıların davasını desteklemek, bu alanda şampiyon yaratmak için para harcamaya hazırdı. Light, kafasına koyduğu hemen her şeyi yapan biriydi ve görüşleri ne denli aykırı görünürse görünsün, yine de ciddiye alınması gereken bir adamdı. Altmış iki yaşındaydı, hâlâ sırım gibi ve zindeydi; beş çocuğu, on bir torunu vardı. Gördüğü bir yüzü bir daha hiç unutmamak yeteneğiyle ün yapmış, hatırlama sanatı üzerine <em>Reader’s Digest</em>’e bir de yazı yazmıştı. Pul koleksiyonunun Amerika’daki en zengin koleksiyonlardan biri olduğunu söylenirdi.</p>
				<p>Bir seksen civarındaki boyu, yapılı gövdesi, New York soylularına özgü açık mavi gözleriyle yakışıklı bir adamdı. Kırlaşmaya yüz tutan saçları, Texas’taki muhafazakârların yemeğinde de, New York’taki şık bir baloda da yadırganmayacak uzunlukta kesilmişti. Yuvarlak yüzünde insanı yanıltan bir anlatım vardı. Baştan sandığınız gibi donuk değildi; ama sanki yüz hatları yokmuş gibi ifadesizdi. Bu ona bir tür bukalemun özelliği veriyor; başarısı, ilişki kurmak zorunda olduğu farklı insanlara ayak uydurabilme ve çevreye kolayca uyum sağlama yeteneğine dayanıyormuş izlenimini uyandırıyordu. Güç sahibi olanların çoğu gibi, o da kendi yaşam oyununda bir aktördü, anlaşıldığı kadarıyla, yeni birisiyle tanışmayı, özenle geliştirdiği oyunculuk yeteneğini göstermek için bir fırsat olarak görüyordu. Bu adamın ağzından, söylememeye kararlı olduğu bir lafı almanın zor olacağını sezdim.</p>
				<p>Light’ın özel ofisi, neredeyse Rhode Island eyaleti büyüklüğündeydi; masasına doğru yarı yoldayken, bir mil ileride Howard Johnson’s Lokantası olduğunu gösteren bir tabelayla karşılaşsanız hiç şaşırmazdınız. Ama ofisin bence çok önemli bir özelliği vardı; o da geleceğe değil, bugüne ait bir yer havasında oluşuydu. Dekorda geleneksel, erkeksi değerler ağır basıyordu. Duvarları koyu renk meşe kaplamaydı, yerde Acem halıları seriliydi, eşyalar da oldukça modası geçmiş, hantal mobilyalardan oluşuyordu. Duvarlarda Light’ın atalarının tersanelerinden çıkmış tekneleri gösteren on dokuzuncu yüzyıl tabloları, Light Enterprises’in bugünkü modern ürünlerinin resimleri ve Americans takımının eski oyuncularından bir düzinesinin fotoğrafı asılıydı. Onların arasında George Chapman’ın resmini göremedim.</p>
				<p>Masasına yaklaştığımda Charles Light ayağa kalktı; elimi sıkıca kavrayarak tokalaştı, kırmızı kadife kaplı geniş bir kanepede yer gösterdi.</p>
				<p>Masasının arkasındaki koltuğuna otururken, “Ben randevusuz kimseyi kabul etmem Mr. Klein,” dedi. “Ama sekreterim sizin özel dedektif olduğunuzu söyleyince, neden geldiğinizi öğrenmek için saat ondaki randevumu iptal ettim. Doğrusunu isterseniz epey meraklandım.” Dişlerini göstererek gülümsedi.</p>
				<p>“Sizi hayal kırıklığına uğratmayacağımı umarım,” dedim. “Aslında önemsiz bir konu, üzerinde çalıştığım oldukça karmaşık bir davanın çok ufak bir ayrıntısı. Konu son altı ay içindeki bir dizi bombalama eylemiyle ilgili; bunu yapan kişi ile beş yıl önce Dünya Kupası maçları sırasında George Chapman’a telefonda ölüm tehdidinde bulunan kişi arasında bir bağlantı olduğunu düşündürecek birtakım kanıtlar ortaya çıktı. Yanılmıyorsam, telefona siz çıkmıştınız; acaba onunla ilgili bir şey anımsıyor musunuz – telefondaki kişinin sesi, neler söylediği gibi şeyler. Bunu anımsayabilirseniz, o eksik olan halkayı tamamlamama yardımcı olursunuz.”</p>
				<p>Çok komik bir fıkra anlatmışım gibi, Charles Light başını arkaya atıp kahkahalarla güldü. Sonra gülmekten yaşaran gözlerini silerek, “Harika Mr. Klein. Gerçekten harika,” dedi. “Buraya girdiğiniz zaman nasıl bir hikâye uyduracağınızı çok merak ediyordum doğrusu. Ama böylesine bir masal düzebileceğiniz aklımın köşesinden geçmiyordu. Bunu uydurabilmek için epeyce çalışmış olmalısınız.”</p>
				<p>“Bu kadar eğlenceli bulmanıza sevindim. Beni hayal gücü kısır biri sanmanızı istemezdim.”</p>
				<p>Light’ın suratındaki keyifli ifadenin bütün izleri bir anda siliniverdi. Sanki bir karatahtanın üzerindeki yazılar gibi her şey silinip gitmişti. Yüzü ifadesizleşti, sesi sertleşti, alaycı ve sinirli bir tona büründü. “Hadi bakalım Mr. Klein. Benimle oyun oynamanıza gerek yok. Bugün neden buraya geldiğinizi de, sizin hakkınızda bilmek istediğim her şeyi de biliyorum. Nerede doğduğunuzu, hangi okullarda okuduğunuzu, kaç para kazandığınızı biliyorum. Kısa süren savcı yardımcılığı görevinizi biliyorum. Nerede oturduğunuzu, yiyeceklerinizi hangi marketten aldığınızı, karınızdan ayrıldığınızı, dokuz yaşında bir oğlunuz olduğunu da biliyorum.” Bir an durdu. “Çok sıkıcı bir yaşantınız var Mr. Klein.”</p>
				<p>“Yaşantımla ilgili hiçbir şey bilmediğiniz için size sıkıcı geliyor. Ya kimsenin bilmediği sırlarıma ne diyeceksiniz? Örneğin günde yüz dolar alışkanlığım. Ya da on iki yaşındaki kızlara olan düşkünlüğüm. Şantaj için kullanmak üzere bütün müşterilerimin resmini çekişim. Bence kendinize yeni bir araştırmacı tutsanız iyi olur. Anlaşılan şimdiki araştırmacınız uyuyor.”</p>
				<p>“Sen istediğin kadar dalga geç Klein. Ama bil ki, senden üç adım öndeyim. Karşıma çıkacak insanları tanımayı kendime iş edinirim ben. Benimle oyun oynamaya kalkışma, çünkü kaybedersin.”</p>
				<p>“Pekâlâ,” dedim. “Siz, Büyük Reis Çetin Ceviz’siniz, ben de korkudan bacakları titreyen acemi çaylak. Ama yine de aklımı kurcalayan bir nokta var. Her şeyi bu kadar iyi biliyorsanız, bugün benimle görüşmeyi neden kabul ettiniz?”</p>
				<p>“Çok basit. Sana bir ders vermek istedim.”</p>
				<p>“İlginç. Not almamı da ister misiniz?”</p>
				<p>“Gerek yok. Söyleyeceklerim öylesine basit ki, hatırlamakta hiç zorluk çekmeyeceksin.”</p>
				<p>“Dersinizin bir başlığı var mı?”</p>
				<p>Light’ın gözleri kısıldı. “İstersen şöyle diyelim: ‘George Chapman’la ilgili bir inceleme için, yer yer Kleina adında bir özel dedektife de gönderme yapılan kaynak malzeme.’” Lights öne doğru geldi, kendisini can kulağıyla dinleyeceğime emin oluncaya kadar durdu. “Seninle George Chapman hakkında konuşacağım; çünkü onun bu dava için seni tuttuğunu biliyorum ve hikâyeyi bir de benim ağzımdan duymanı istiyorum. Ben çok parası olan, servetini çok çeşitli amaçlar için kullanan bir adamım Mr. Klein. Bu paranın büyük bölümünü daha çok para getirsin diye işletirim; ama bir bölümünü, çok ufak bir bölümünü kendi keyfim için harcarım. En çok keyif aldığım şeylerden birisi, birinci ligdeki bir beyzbol takımının başkanı olmak. Spordaki rekabeti, çekişmeyi seviyorum; takımın bana getirdiği ün hoşuma gidiyor, yanımda çalışan sporcuları tanımaktan hoşlanıyorum. Hepsi birer koca çocuk; onların gerçek dünya konusundaki saflıkları içime dokunuyor. Spor yetenekleri olmasa, yüzde doksanı ya bir benzin istasyonunda depo doldurur, ya da tarlada tabanda ırgatlık eder. Oysa profesyonel sporculuğun kendine özgü ekonomik yapısı, bunları birer zengin adam yapıyor ve topluma yaptıkları katkıyla, topluma kazandırdıklarıyla hiç orantılı olmayan bir saygınlık ve şan şöhret sağlıyor. Ama yaşamın gerçeği bu; bir itirazım da yok. Bu durumun yaratılmasında başkaları kadar benim de payım oldu. Americans oyuncularına ödediğim ücretlerin beyzbol dünyasındaki en yüksek ücretler arasında yer aldığını biliyorsundur herhalde. Oyuncularımın mutlu olmalarını isterim, onlarla ilişkilerim hep iyi olmuştur. Ama kırk yılda bir, benim iyi niyetimden yararlanmak, benim güvenimi kötüye kullanmak isteyen bir oyuncu çıkar. Bu gibi durumların çoğunda söz konusu delikanlı kendini Cleveland ya da Milwaukee gibi bir başka şehirde, bir başka takımda buluverir. George Chapman da o tür sporculardandı. Ne var ki, takımın maçlarına katkısı ve bu şehir halkının ona beslediği sevgi yüzünden Chapman’ı takas etmeyi ya da satmayı beceremedim. Bir şekilde ondan kurtulabilseydim, halkın nefretini üzerime çekerdim; bu da işime zarar verirdi. O yüzden alttan alıp Chapman’la anlaşmaya varmak için elimden geleni yaptım. Çoğu beyzbolcunun tersine, Chapman aptal değildi. Bunu herkes bilir, bu gerçeği yadsıyacak en son kişi de ben olurum. Onu ilk tanıdığımda yirmi birindeydi; ama daha o yaştayken bile yaşamdan neler istediğini çok iyi biliyordu. Sporun sınırlı ve sınırlayıcı bir uğraş olduğunu biliyordu; ancak aynı zamanda olağanüstü bir yeteneği olduğunu da biliyordu. Bence, George Chapman beyzbol oynamaya bayılmıyordu, ama beyzbolu daha büyük ve daha iyi şeylere ulaşmak için atlama taşı olarak kullanabileceğinin farkındaydı. Kulüpte beşinci yılını doldurduktan kısa bir süre sonra, uzun vadeli bir sözleşme yapmak üzere görüşmelere başladık. Akıl almaz istekleri vardı; ama sonunda uzlaşma noktasına vardık. Bu uzlaşma noktası bile, Chapman’ı beyzbol tarihinin en büyük para kazanan oyuncularından biri yapmaya yeterliydi.</p>
				<p>Mantığım aptallık ettiğimi söylüyordu, ne var ki arada bir büyük jestler yapmaktan hoşlanırım – istersen buna trajik bir yanılgı da denebilir. Aradan daha iki hafta geçmeden, sözleşmeyi imzalamamızdan tam on iki gün sonra, Chapman beyzbolculuk yaşamını bitiren o kazayı geçirdi. İnan, ben de herkes kadar üzüldüm. Chapman’a karşı kişisel duygularım ne olursa olsun, gencecik birinin kariyerini böyle feci bir biçimde kaybetmesini görmek korkunç bir şeydi. Ne var ki, kazanın ilk şaşkınlığı ve üzüntüsü geçince, kendimin çok zor bir duruma düştüğümü fark ettim. Sekiz yıl süreyle Chapman’a çok büyük bir para ödemek için imzamı atmıştım; oysa o artık oyun bile oynayacak durumda değildi. Üstelik sözleşmede sakatlık maddesi de yer aldığından elim kolum bağlıydı. Hiç hesapta olmayan bu kaza olunca, sözleşmenin pek de adil olmadığı ortaya çıktı; ben de Chapman’a bir orta yol bulup anlaşmamızı önerdim. Reddetti. Takımın menajerliğini önerdim. Reddetti. Kulübün genel müdürlüğünü önerdim. Reddetti. Kulüp başkanı olarak görev yapmasını önerdim. Reddetti. Bence, George Chapman beyzboldan kurtulduğuna içten içe seviniyordu. Benimle açık açık konuşma dürüstlüğünü bile göstermedi. George Chapman’dan nefret ediyorum. Bu adam bir şarlatan, bir düzenbaz; bu heriften başka tepetaklak olmasını istediğim bir kişi daha yoktur dünyada. Şimdi sıra bende Mr. Klein, şimdi ben Chapman’ı parçalayacağım. Mademki politikaya atılıyor, işte onu orada paramparça edeceğim.”</p>
				<p>Light, zekâsı ve güzel konuşma yeteneğiyle kıvanç duyan bir gülümseyişle arkasına yaslandı. Dünyayı Light’ ın ağzından dinlemiştim ve herhalde ağzımdan köpükler saçarak sırtüstü düşüp ölmem bekleniyordu. Ömrümde bu kadar büyük bir numaracı görmemiştim.</p>
				<p>“Çok ilginç,” dedim. “Ama bütün bunların benimle bir ilgisi yok. Yalnızca Chapman’la sizin aranızdaki bir sorun. Ve ben hâlâ dersin ‘Klein adında bir özel dedektife gönderme yapılan bölümü’nü bekliyorum.”</p>
				<p>“Şimdi ona geleceğim. Ama önce kimin hesabına çalıştığınızı iyice bilin istedim.”</p>
				<p>“Bunu anlamak size zor gelebilir, ama müşterilerimi seçen ben değilim; onların ahlakını yargılayabilecek konumda da değilim. Müşteriler belirli sorunları için bana gelirler, ben de o sorunları çözmek için elimden geleni yaparım. Onlardan ahlaklarına kefil olacakların listesini istemem.”</p>
				<p>Light, mesleğimin inceliklerine hiç ilgi duymuyordu. Sanki beni duymamış gibiydi. Ellerini kavuşturdu ve ölçülü bir sesle konuşmaya başladı:</p>
				<p>“Bunu yalnızca bir kez söyleyeceğim, onun için iyi dinle Mr. Klein. George Chapman’a savaş açıyorum ve savaşı kazanana kadar da durmayacağım. Çok çekişmeli, çok çok çatışmalı bir savaş olacak. Çok kişinin canı yanacak. Senin hiçbir suçun olmadığını biliyorum; ama Chapman’ın hesabına çalıştığın için seni de düşman olarak görmek zorundayım. İki ateş arasında kim vurduya gitmek istemiyorsan, bir an önce Chapman’la ilişkini kesmeni öğütlerim. Seninle pek çok konuda aynı düşüncede olmasak da, sana kişisel bir düşmanlığım yok. Hoş bir insansın; seni hiç ilgilendirmeyen bir sorun yüzünden başına bela gelsin istemem.”</p>
				<p>“Bana para önermeyecek misiniz?” diye sordum. “Bu bölümde hep sıra paraya gelir diye biliyordum.”</p>
				<p>“Sana beş bin dolar vermeye hazırım.”</p>
				<p>“Bu rakamı daha önce de duydum gibi geliyor.”</p>
				<p>“Beş bin dolar. İlk ve son teklifim bu.”</p>
				<p>“Teşekkür ederim,” dedim. “Teşekkür ederim, istemez.”</p>
				<p>Light omzunu silkti, “Keyfin bilir.”</p>
				<p>İşte o kadar. Görüşmemiz orada bitti. Light bağa çerçeveli gözlüğünü takıp masasının üzerindeki kâğıtları dikkatle incelemeye koyuldu. Oyunun son perdesi kapanmış, aktörler evlerine gitmişlerdi ve ben sahne arkasını temizleyen aksesuar yamağından başka bir şey değildim. Yerimden kalktım, kapıya doğru yürümeye başladım.</p>
				<p>Sonra dönüp, “Tehditlere pabuç bırakan biri olmadığımı sakın aklınızdan çıkarmayın,” dedim.</p>
				<p>Light başını okuduğu kâğıtlardan kaldırdı, gözlüğünü burnunun ucuna indirdi, çerçevelerin üzerinden bana baktı. Benim hâlâ odada olduğuma şaşırmış gibiydi.</p>
				<p>“Bunun farkındayım,” dedi. “Zaten o yüzden seni tehdit etme yoluna gitmedim. Yalnızca sana gerçekleri sıraladım. Bu gerçekleri istediğin gibi değerlendir. Vereceğin karar beni hiç ilgilendirmiyor.”</p>
				</div>
  </body>
</html>