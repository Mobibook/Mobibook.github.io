<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Köşeye Kıstırmak</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter11">
<div class="html5_section">
				<h1>11</h1>
				<p>17. Sokak’ta arabamın yanında üç adam duruyordu. Beni bekliyorlardı, 1971 model Saablar üzerine sohbet etmek için beklemedikleri de belliydi. Taksinin şoförüne adamların yanından geçip gitmesini, beni otobüs durağına götürmesini söyleyebilirdim. Ama meraklanmıştım. Benden bir şeyler öğrenmek istiyorlarsa, belki ben de onlardan bir şeyler öğrenebilirdim. Bunun eşit bir alışveriş olmasını beklemeyecek kadar gerçekçiydim. Yalnızca, her şey sona erdiği zaman fazla geride kalmış olmak istemiyordum.</p>
				<p>Adamlar tuhaf bir grup oluşturuyordu. Blucin, deri ceket ve motosiklet çizmeleri giymiş olanı, bir gençlik çetesindeki öğrenimini yeni tamamlamışa benziyordu. Kollarını kavuşturmuş, arabaya dayanmış, bir teneke kutudaki kurşun deliği kadar anlamsız bakışlarla çiklet çiğniyordu. İkincisi otuz yaşlarında, açık mavi spor kostümü ve gıcır gıcır beyaz ayakkabılarından anlaşıldığı kadarıyla bulunduğu noktaya yeni yükselmiş biriydi. Düşüncelere dalmış, sigara içerek bir aşağı bir yukarı yürüyordu. Grubun beyni olduğu ilk bakışta anlaşılıyordu. Üçüncü adam en yaşlılarıydı. Kırk beş yaşlarındaki bu adam, daha tutucu bir biçimde giyinmişti; koyu kahverengi takım elbisesi, kahverengi gömleği ve beyaz kravatı vardı. Puro içiyor, ikide bir de saatine bakıyordu. Hepsi de aşağı yukarı benim yapımdaydılar. Giyimlerindeki farklılık bir yana, birbirlerinin çeşitli yaşlardaki kopyası gibi görünüyorlardı. Üç kuşaktan serserinin grup fotoğrafı gibiydiler.</p>
				<p>Şoförün parasını verdim; taksiden indim, karşıya geçtim. Adamlar gözleriyle beni izlediler.</p>
				<p>Beyaz Kravat’a, “Güzel araba, değil mi?” dedim. “Ucuza veririm, kar lastikleri de cabası olur.”</p>
				<p>Spor Kostüm, “Hadi gidelim Klein,” dedi. “Kaderle randevun var.”</p>
				<p>“Kızıl saçlı bir afet olmalı,” diye karşılık verdim. “Güzel mi bari?” </p>
				<p>Deri Ceket harekete geçerek, “Bir boka yaramaz,” dedi. “Ama ne bulursan ona razı olacaksın.”</p>
				<p>Planlarını çoktan yapmışlardı. Deri Ceket silahımı aldı, az ileride duran yeşil Buick’i getirmeye gitti. Öteki ikisi, Saab’ın direksiyonuna geçmemi söylediler; arkamdan da kendileri bindiler. Spor Kostüm arkaya, Beyaz Kravat öne oturdu.</p>
				<p>Beyaz Kravat, “Ben araba almadan önce denerim,” dedi. “Kazıklanmak istemem.”</p>
				<p>“Nereye gitmek istediğinizi söyleyin, götüreyim,” dedim.</p>
				<p>Spor Kostüm öne doğru uzandı. “Kuzey Dağı’ndaki piknik alanını biliyor musun?”</p>
				<p>“Biliyorum.”</p>
				<p>“İşte oraya gidiyoruz. Sakın bir numara yapmaya kalkma Klein. Otuz sekizlik ensene dayalı. Numara yapacak olursan, beynin ön cama yapışır.”</p>
				<p>Arabayı çalıştırdım, yola çıktık. Buick hemen arkamdan geliyordu. Hiç değilse şimdilik güvendeydim. Spor Kostüm ne kadar tehdit ederse etsin, arabayı kullandığım sırada ateş edemezdi. Arabada olduğumuz sürece başıma bir şey gelmeyecekti.</p>
				<p>Durum bence açık seçikti. Bunlar Contini’nin adamlarıydı ve beni bu sabah Pignato’yu öldürerek başladıkları işlerini bitirmek üzere götürüyorlardı. Chapman’ın kazasıyla ilgili gerçeği bilen bir ben vardım, beni de temizlerlerse Contini’nin yolunu kesecek engel kalmayacaktı. Ne var ki, en önemli sorunun yanıtını henüz bulamamıştım. Contini, Chapman’ın ölmesini niçin istemişti? Ertesi gün kendisiyle buluştuğumda bu sorunun yanıtını bulmayı umuyordum. Ama artık yarın buralarda olup olmayacağımdan pek emin değildim. Hatta yarını izleyecek yarınlardan da kuşkum vardı.</p>
				<p>Beyaz Kravat’a, “Bu akşam benimle olmaya neden bu kadar önem verdiğiniz konusunda bir şey söylemeyeceksiniz herhalde,” dedim.</p>
				<p>Onun yerine Spor Kostüm yanıt verdi: “Bela çıkarıyorsun da ondan. Başkalarının işine burnunu sokmaman gerektiğini bilmiyorsun. Senin gibiler günün birinde mutlak belaya çatar. İşte şimdi senin için o gün geldi. İşte o gün bugün.”</p>
				<p>“Bakıyorum da yanıt vermekten yana sıkıntın yok. Öyleyse bir sorum daha var. Kimin hesabına çalışıyorsunuz?”</p>
				<p>Spor Kostüm, “Avucumun içinde tam altı yanıt yatıyor,” diye sırıttı. “Bu yanıtlardan biri, konuşmanı burada bitirebilir.”</p>
				<p>“Amma da hazırcevapsın. Yeni doğmuş bebeğin dakika başı altını kirletmesi gibi, sen de dakika başı bayat bir klişe buluveriyorsun.” Dikiz aynasından suratına baktım. “Artık çizgi roman okumaktan vazgeçsen iyi olur.”</p>
				<p>“Sen arabayı sürmene bak ukala bozuntusu. Sana akıl danışmak istersem, mektup yazar sorarım.”</p>
				<p>Arabayı sürdüm. Irvingville’in ana caddesi Spring Bulvarı boyunca birkaç mil yol alarak daha aydınlık, daha zengin kasabalara doğru ilerledik. Manzara değişti. Fabrikaları ve depoları geride bırakıp otomobil hurdalıklarının ve Dairy Queen dükkânlarının sıralandığı bir bölgeyi geçtik. Ardından gösterişsiz evlerin bulunduğu bir yerleşim alanı; daha sonra da bakımlı çimleri, üç arabalık garajları, böbrek biçimindeki yüzme havuzlarıyla lüks mahalleler göründü. Dağlara doğru çıkıyor; kasabaların pisliğinden uzaklaşıp doktorların, üst düzey yöneticilerin ve gecekondu ağalarının yok yok içinde yaşadığı yerlere yaklaşıyorduk. Burası insanların kulüplerde golf oynadığı, birbirlerinin karısıyla oynaştığı, ağızlarına üç bin dolarlık diş teli takılmış çocuklarını pahalı yaz kamplarına gönderdiği bir âlemdi. Enseme tabanca dayanmış olarak bu villaların arasından geçmek tuhaf bir duygu uyandırıyordu. Bir başka boyuta geçmiş, masal mantığının geçerli olduğu düzmece bir dünyaya gelmiş gibiydim. Burada korkunun anlamı, kırmızı ışıkta hızla geçen siyah bir Lincoln demekti. Kambur bahçıvanın açelyaları sürekli budaması şiddeti simgeliyordu. Ölüm ise, terastaki bir kokteyl partide anlatılan fıkranın can alıcı cümlesiydi. Her şey olduğundan başka bir anlama geliyor; hiçbir şey taşıması gereken anlamı taşımıyordu.</p>
				<p>Kuzey Dağı Piknik Alanı, dağın tepesindeki birkaç yüz dönüm ormandan, piknik yerlerinden ve yürüyüş alanlarından oluşuyordu. Saat yediye çeyrek kala, burası neredeyse bomboştu. Beyaz Kravat, akağaçlarla meşeler arasındaki toprak yola sapmamı söyledi. Yeşil Buick hemen arkamızdan geliyordu. Yarım mil kadar gittikten sonra, sağımızda büyük bir çayır göründü. Spor Kostüm yoldan çıkıp çayıra girmemi söyledi. Dediğini yaptım. Kaçıp kurtulmam olanaksız görünüyordu. Bunu deneyecek olsam koca çayırın ortasında kolay bir hedef olacaktım. Tek şansım yolun karşı tarafındaki ormandı; ama ağaçlar iki yüz metreden uzaktaydı. 17. Sokak’ta ne diye taksiden inmeye karar verdiğime yanıyordum.</p>
				<p>Arabayı durdurmamı söylediklerinde durdum; üçümüz de indik. Deri Ceket de geldi, Buick’i durdurdu, bize katıldı. Bir an akşam alacasında, yüksek otların arasında hiçbir şey konuşmadan öylece durduk. Bir De Chirico tablosundaki görkemli manzaranın içine hapsedilmiş hareketsiz figürlere, insan tasvirlerine benzettim halimizi.</p>
				<p>Sonunda Beyaz Kravat konuştu: “Arabayı beğenmedim Klein. Hız yapmıyor. Motoru da tekliyor.”</p>
				<p>“Zararı yok,” dedim. “Zaten ben de satmaktan vazgeçtim.”</p>
				<p>Deri Ceket, Buick’in bagajını açtı, bir balyoz çıkardı. Kötü kötü sırıtarak Saab’ın yanına gitti, her yanına baktı. “Bu yabancı arabaların en büyük kusuru,” dedi, “fazla dayanıklı olmamaları.” Balyozu kaldırıp olanca gücüyle ön cama indirdi. Cam paramparça oldu. “Ne dediğimi anladın mı şimdi? Şöyle bir dokundun mu her yanı dökülüyor.”</p>
				<p>“Çok iyiydin,” dedim. “Ayağına pranga takıp taş kırdırdıkları bir işe başvursan iyi edersin.”</p>
				<p>“Hadi canım, deminki bir şey mi! Sen asıl bunu seyret.”</p>
				<p>Balyozu tekrar kaldırdı ve arabanın bütün camlarını sırayla dağıttı. Beyaz Kravat’la Spor Kostüm sırıtıyorlardı. Delikanlıya keyfince oyun oynama fırsatı verdiklerine memnun görünüyorlardı.</p>
				<p>Deri Ceket, “Görüyorsun ya Klein,” diye sözünü sürdürdü; “bir de bu arabayı benim arkadaşıma satmaya kalkıyordun, meğer onu kazıklayacakmışın. Nasıl bir süprüntüyü kakalamak istediğini ona gösteriyorum.”</p>
				<p>Deri Ceket’in ağzından çıkanlar bir anda gerçekleşiveren kehanetlere benziyordu. Saab’ın canı çıktı. Araba on beş dakikada hurdaya döndü. Deri Ceket kapıları göçürdü, kaputun üzerinde birkaç delik açtı, direksiyonu parçaladı, döşemeleri ve lastikleri sustalıyla doğradı. Arabanın arabaya benzer yanı kalmadı. Egzotik bir yontuya dönüştü.</p>
				<p>Deri Ceket kan ter içinde kalmıştı; işini bitirince soluk soluğa durdu, zafer kazanmış bir edayla sırıttı. Spor Kostüm yapmacık bir nezaketle alkışladı.</p>
				<p>“Birinci perde bitti. Fena performans değil, ne dersin Klein?”</p>
				<p>“<em>Uğultulu Tepeler</em>’de Olivier daha iyiydi,” dedim. “Arkadaşın oyunculuğuna duygu katmayı beceremiyor. İnandırıcı bir tip çizemiyor.” </p>
				<p>Beyaz Kravat, “Bak nasıl inandırıcı olur,” dedi. “Andy, şuna inandırıcı bir gösteri yap bakalım.”</p>
				<p>Deri Ceket daha yeni yeni işe ısınıyordu. Gözlerine o manyak kamikaze bakışı yerleşmiş ve bütün dikkati benim üzerimde yoğunlaşmıştı. Belki de ilaçlıdır, diye düşündüm; öyleyse onunla baş edebilirdim. Bana ta Pittsburgh’dan kopup gelen bir sağ kroşeyle saldırdı. Yumruğu solumla savuşturup sağımı karnına gömdüm. Herif acıyla inleyip iki büklüm oldu. O yumruğu attım ya, dünyalar benim oldu. İki gündür itilip kakıldıktan sonra, sonunda ben de yumruklara karşılık verebiliyordum; bedenim o kadarını benim bile kestiremediğim bir öfkeyle karşı koyuyordu. Deri Ceket bir anlık sersemlemeden sonra gülümseyerek doğruldu.</p>
				<p>“Sen sıranı savdın,” dedi. “Tek yumruk hakkın vardı. Şimdi sıra bana geldi.”</p>
				<p>O aşırı kendine güvenli tavrıyla yeniden üzerime atıldı. Kendisinin yenilmeyeceğine, ne yaparsa yapsın dokunulmazlığı olduğuna inanıyor olmalıydı. Bu sefer başımı eğip sağını savuşturdum ve sert bir solla çenesine indim. Öylesine sert vurmuştum ki, yumruğumdan omzuma doğru şiddetli bir acı yayıldı. Deri Ceket sendeleyerek beş-altı adım geriledikten sonra düştü. Kendinden geçmedi, ama yere yığıldı. Tekrar toparlanıp arkadan saldırmasına fırsat vermemek için olduğum yerde döndüm. Spor Kostüm, tabancasını mideme doğrultmuş karşımda duruyordu. Beyaz Kravat hiç istifini bozmadan ince purolardan bir tane daha yaktı.</p>
				<p>Kayıtsız bir tonla, “Boşa zaman harcıyorsun oğlum,” dedi. “Elini acıttığınla kalacaksın.”</p>
				<p>Soluk soluğa yanıt verdim. “Acısa da boşa gitmez. Arkadaşlarını kıçüstü oturtmak hoşuma gidiyor.”</p>
				<p>O sırada güneş birden batıverdi. Daha bir saniye önce Spor Kostüm’ün omzunun hemen arkasında koca bir ateş topu gibi dururken, bir anda yok oluverdi. Yumruk tam ense köküme geldi ve bez bebek gibi yere yığıldım. Uzun bir süre, toprağın altında kazı yapan kömür işçisi oldum. Kaskımın üzerindeki projektörün ışığı, yirmi mil uzunluğunda bir tünele düşüyordu. Yürümeliydim. Tünelin ucuna vardığımda, bugüne kadar görülmemiş en büyük kömür damarını bulacaktım ve gazetede resmim basılacaktı. Lise diploması için çektirdiğim resim uygun düşer mi, diye düşündüm; sonra birden kömür işçisi olmaktan çıkıverdim. Cesede dönüştüm. Mezarcılar beni mezarlığa götürüyorlardı ve cenazeme hiç kimse gelmemişti. Beni kimsesizler mezarlığında bir çukura indirecekler, sonra da keyif için taşa tutacaklardı. Birinin, “İşi garantiye almanın bir zararı olmaz. Ya ayılmaya kalkarsa?” dediğini duydum.</p>
				<p>Gözlerimi açtım, sırtüstü yatıyordum, dünya altımda sarsılıyordu. Aynı anda hem kıpırdamadan yatıp hem de nasıl hareket edebildiğimi anlayabilmek için bir süre kafa yordum. Sonra bir otomobilin arka tarafında, yerdeki döşemede yattığımı fark ettim. Bu buluş beni çok etkiledi; bir an önemli bir bilimsel buluş yapmışım gibi heyecanlandım. Sonra ellerimin iple bağlanmış olduğunu fark ettim. Dışarısı karanlıktı. Ben yokken gece olmuştu.</p>
				<p>Arkada oturan Spor Kostüm, “Rip Van Winkle uyanıp uygarlık âlemine dönmeye hazırlanıyor,” dedi. Beyaz Kravat ön koltuktan dönüp bana baktı. Demek ki arabayı Deri Ceket kullanıyordu.</p>
				<p>Beyaz Kravat, “Çok yazık,” dedi; “yolculuğun büyük bölümünü kaçırdın. Neredeyse geldik.”</p>
				<p>Başımı hafifçe oynattım ve inledim. Kendimi yaprakları yolunmuş bir enginar gibi hissediyordum. Beynim hava alıyordu ve donmamış pelteye benziyordu.</p>
				<p>“Güzellik uykumu kaçırmak istemedim.”</p>
				<p>Spor Kostüm, “Horultuna bakılırsa, çirkinlik uykusu uyuyordun,” dedi.</p>
				<p>“Rüyamda seni gördüğüm için öyle oldu,” diye yanıt verdim. “Bir de uyanıp bakıyorum ki, hepsi gerçekmiş. Tıpkı peri masalı gibi. Hangi masalı kastettiğimi anlamışsındır: Güzel ve Çirkin.”</p>
				<p>Spor Kostüm, “Seni uykuya yatırırken başka bir masal anlatacağım,” dedi. “O masal belki çok iyi gelir de, bir daha uyanmazsın.”</p>
				<p>Beş dakika sonra araba yavaşlayarak bir yere saptı, çakıl döşeli bir yolda ilerlemeye başladık. Çeyrek mil kadar daha gittikten sonra araba durdu.</p>
				<p>Spor Kostüm, “Buraya kadar,” dedi. “Bedavacılar burada iner.”</p>
				<p>Kapıyı açtı, aşağı indi; sonra Deri Ceket’le birlikte beni tuttukları gibi çakılların üzerine fırlattılar. Çakıltaşları, sırtımı bıçak gibi kesti. Ayağa kalkmamı söylediler. Kendimi zorladım, ama beceremedim. Spor Kostüm, beyaz ayakkabısıyla böbreklerime bir tekme indirdi; bu da ayağa kalkma sürecini biraz daha uzattı. Birkaç deneme ve birkaç tekmeden sonra, sonunda doğrulabildim. Kafam bovling topu kadar ağırlaşmıştı; gövdemdeki ağırlığın bu yeni dengesiyle uyum sağlamam biraz zaman aldı.</p>
				<p>Durum hiç de iyi görünmüyordu, yine de kendime güvenimi kazanmaya başlamıştım. Neredeyse iki saattir onlarla birlikteydim ve hâlâ sağdım. Beni öldürme emri almış olsalar, çoktan ölmüştüm. Anlaşılan Contini yaşamamı istiyordu. Bütün istediği bana zorluk çıkartmak, Chapman davası sonuçlanıncaya kadar beni devre dışı bırakmaktı. Adam yaşlanınca belki de yumuşamaya başladı, diye düşündüm. Belki de Chip’le konuşmamın etkisi olmuştu. Ben ölürsem, Chip bunu babasının yaptırdığını anlardı. Contini yasalardan korkmazdı, benim yaşamımı da umursamadığından emindim. Ama bir katil olduğunu oğlunun öğrenmesini istemiyordu. Ahlakın böylesine uygunsuz yerlere sızması ne tuhaf. Bir erkek, oğlunun saygısını kazanmak için her şeyi yapmaya hazırdır. Benim de bu konuda çok kafa yormuşluğum vardır.</p>
				<p>Dördümüz on dakika kadar yürüdük. Taşların üzerinde yürüyebilelim diye Beyaz Kravat el feneriyle önümüzü aydınlatıyordu. Spor Kostüm de tabancasını sırtıma dayamış öyle tutuyordu. Kern Ocağı’nda olduğumuzu tahmin ettim. Burası yedi yıl önce kapanmış eski bir taşocağıydı. Piknik Alanı’ndan olsa olsa on iki mil uzaklıktaydı ve birini belirli bir süre gözden uzakta tutmak için bulunmaz bir yerdi. Taşlık yamacı tırmanıp ocağın ağzına dolandığımız zaman, yanılmadığımı anladım. Bu önemsiz bir zaferdi; ama olsun, hiç değilse nerede olduğumu biliyordum.</p>
				<p>Boş bir ustabaşı kulübesine geldik. Beyaz Kravat kapıyı açtı, “Burası yeni evin Klein,” dedi. “Önümüzdeki bir-iki hafta içinde burayı avucunun içi gibi tanıyacaksın.”</p>
				<p>“Çok güzel,” dedim. “Piyanomu ne zaman gönderebilirsin? Parmaklarım pas tutmasın.”</p>
				<p>Spor Kostüm, “Senin yerinde olsam dalga geçmeyi bırakırdım,” dedi. “Ne kadar şanslı olduğunun farkında değilsin. Bu kadar şanslı olman midemi bulandırıyor. Böyle bir durumda hakkın gebermek olur. Ama nedendir bilinmez, moruk sağ kalmanı istiyor.”</p>
				<p>“Artık Nobel Barış Ödülü’ne aday olur herhalde.”</p>
				<p>Spor Kostüm, ben hiçbir şey söylememişim gibi, sözünü sürdürdü: “Sağ kalmanı istiyor, ama bu pek keyifli yaşayacaksın demek olmuyor. İnsanı ölümden bin beter biçimde sağ bırakmanın da yolları vardır. Haddini aşacak olursan, kafana bir kurşun sıkılsın diye dua edecek hale gelirsin. Beynine kurşunu yemek, bizim sana yapacaklarımızın yanında Bermuda gezisi gibi kalır.”</p>
				<p>Burası üç metreye beş metre büyüklüğünde, boş, toz içinde bir odaydı. Çürümeye yüz tutmuş tahtaların nemli kokusu sinmişti her yana. El feneri odada gezinirken bir masa, birkaç sandalye, birkaç eski muhasebe defteri gördüm. Tam farelere davetiye çıkaracak tarzda bir yerdi. Odadaki konumumdan da hoşnut değildim. Sürekli üzerime doğrultulmuş bir silah varken, kımıldayabileceğim bir yer yoktu. Burada uzun süre kalma düşüncesine kendimi alıştırmaya başlıyordum. Tam o sırada işler değişti. Spor Kostüm’le Beyaz Kravat gittiler. Deri Ceket’e yiyecek bir şeyler almaya gittiklerini ve bir saate kadar döneceklerini söylediler. Deri Ceket de büyük sosisli sandviçle altı kutu bira ısmarladı ve adamlar bizi bırakıp çıktılar. Oğlanla yalnız kaldım. Şansım epey artmıştı, ama henüz pek umut yoktu. Beynimi dağıttırmadan hır çıkarmanın yolunu bulmalıydım.</p>
				<p>Deri Ceket, kapının yanındaki sandalyelerden birine oturdu. Bir elinde yüzüme doğru tuttuğu el feneri, öteki elinde yine suratıma doğrulttuğu tabanca vardı. Ben köşeye, yere oturdum; gözlerimi ışıktan kaçırmak için başımı öbür yana çevirdim. Dışarıda cırcırböcekleri ay ışığına bakarak ötüyorlardı. Arada bir de tek telli tuhaf bir Çin çalgısının sesine benzer bir kurbağa sesi geliyordu. Beş-altı dakika hiç konuşmadık. Oğlanın çiklet çiğnerken çıkardığı şapırtıyı dinliyordum.</p>
				<p>“Hey Andy,” dedim. “Kafamı kurcalayan bir şey var. Merakımı gidermeme yardımcı olur musun?”</p>
				<p>“Neymiş o Klein?”</p>
				<p>“Nasıl bir şey olduğunu söylemeni istiyorum.”</p>
				<p>“Neyin nasıl bir şey olduğunu?”</p>
				<p>“İbneliğin nasıl bir şey olduğunu.”</p>
				<p>“Ne demek istediğini anlamadım.”</p>
				<p>“Bal gibi anladın Andy. Sert erkek gibi görünmeye çalışıyorsun ama, ibne olduğun her yanından akıyor.”</p>
				<p>“Senin saçmalıklarını dinleyecek vaktim yok, sersem.”</p>
				<p>“İstersen susturmayı bir dene. İstediğim zaman, istediğim gibi konuşurum. Senin gibi ibnede beni susturacak taşak ne gezer! Güzel yüzün bozulur diye ödün patlıyor.”</p>
				<p>“Tek kelime daha edersen pişman olursun.”</p>
				<p>“Andy ibnesinin tepesi atıyor demek,” diye üstüne gittim.</p>
				<p>Yanıt yerine, arkamdaki duvara bir kurşun yolladı.</p>
				<p>“Vay canına,” diye sürdürdüm. “Bay Yumuşak benden hoşlanmıyor galiba.”</p>
				<p>“Bir daha saçmalarsan, daha aşağıya nişan alırım.”</p>
				<p>“Beni vurmak yürek ister. Senin görevin sağ kalmamı sağlamak. Emirlere karşı çıkacak olursan, hayatının beş paralık değeri olmaz. Onu da bozdurup bankaya yatırırsın.”</p>
				<p>“Sen öyle san geveze. Bana ne yapacağımı kimse emredemez. Bu silahı üzerine boşaltacak olsam, belki de bana madalya verirler.”</p>
				<p>“Öyleyse neden denemiyorsun ödlek? Elleri bağlı birine silah çektiğin için kendini çok sert erkek gibi görüyorsundur herhalde. Bu tam senin gibi ibnelere yakışacak bir iş. Her şey senden yana.”</p>
				<p>“Klein, günün birinde seni bir yerlerde kıstırıp kanlı et parçasına çevireceğim.”</p>
				<p>“Neden şimdi yapmıyorsun sivilce surat? Yoksa yine canını burnundan getiririm diye mi korkuyorsun? İndirdiğin balyoza karşılık veremeyecek bir arabayı haşat etmek kolay. Ama yumruğu yedin mi, gününü görürsün. Kusmuğunun içinden çıkacak yolu bulamazsın.”</p>
				<p>Umudumu yitirmeye başlamıştım. Oğlan sinirleneceğe benzemiyordu; bu gidişle Spor Kostüm’le Beyaz Kravat gelinceye kadar burada oturup hakaret yağdırmaya devam edecek gibi görünüyordum. Ama sonunda oyunum tuttu. Tepesini attırmayı başardım. El fenerini, ışığı beni aydınlatacak biçimde masaya koydu, ayağa kalktı, tabancayı kemerine soktu. Sonra yanıma geldi.</p>
				<p>Sabrı tükenmiş bir halde, “Kalk ayağa orospu çocuğu!” diye haykırdı. “Sana hiç unutamayacağın bir ders vereceğim.”</p>
				<p>Ayağa kalktım, karşısına dikildim. Işık arkasından geldiği için, yalnızca siluetini görebiliyordum. Gözlerini göremiyordum. Ama ne olacağını kestirmem için gözlerini görmem gerekmiyordu. Sağ elini arkaya gerdi, sonra var gücüyle çeneme indirdi. Sıkı yumruktu, bir an suratımdaki kemikleri kırdığını sandım. Arkaya doğru sendeleyip duvara tosladım. Ama dengemi kaybetmemeyi becerdim. Benim istediğim de buydu. Dünyada en çok istediğim şey, ayaklarımın üzerinde kalabilmekti. En sert yumruğunu yere düşmeden kaldırabilirsem, onun hakkından geleceğimi biliyordum. Bunu o da biliyordu.</p>
				<p>Duyduğum acının arasında, “Atabildiğin en sert yumruk buysa, Charles Atlas’ın vücut geliştirme kurslarına yazılmanı öğütlerim Andy yavrum,” dedim. “O yumruk büyükanneme bile vız gelir. Üstelik kadıncağız topu topu kırk beş kilo.”</p>
				<p>Deri Ceket afallamıştı. Adam dövmekle geçirdiği onca yıl içinde, karşısında ayakta kalabilen belki de hiç çıkmamıştı. Kabadayıların bütün sorunu budur. Hep kendilerinden daha ufak tefek insanlarla dalaştıkları için, zamanla gerçekten güçlü olduklarına inanırlar. Ben köşe başında bakkal dükkânı işleten pimpiriğin biri değildim. Andy’den biraz daha yapılıydım ve çok daha fazla deneyimim vardı. Benim yere yıkılmamam, onun gururunu incitmeye, henüz benden üstün durumdayken kavgayı bırakmak yerine balıklama dalıp başka yanlışlar yapmasına yetti.</p>
				<p>“Kimse benimle böyle konuşamaz!” diye bağırdı. “Duyuyor musun beni? Kimse benimle böyle konuşmaya cüret edemez!”</p>
				<p>Daha önce Piknik Alanı’nda yaptığı gibi aşırı bir tepki gösterdi ve ikinci yumruğunu öylesine açıktan salladı ki, rahatça eğilip alttan yumruğu patlatabildim. Bağlı ellerim çift yumruk işini görüyordu ve olanca gücümü onlara yüklemiştim. Yumruk çenesinin ortasına geldi, oğlan havada uçarak masaya çarptı, el feneri yere düştü, oda karanlığa gömüldü. Kapıya fırladım, ama tam eşikten atlayacağım sırada oğlan kolunu uzatıp çelme taktı. Düşüşün hızını ellerimle kesemeden yüzüstü çakıllara kapandım, sonra hemen doğruldum, ciğerlerim soluk almak için zorlanıyordu. Ona ayağa kalkıp tabancayı alacak kadar zaman bıraksam, her şey bitecekti. Hava açıktı, yarımay çevreyi aydınlatıyordu, arkasına saklanabileceğim tek bir ağaç yoktu. Aramıza olabildiğince mesafe koymaya çalışmam gerekiyordu.</p>
				<p>Koşmaya başladım. Ama oğlan benden hızlıydı; taşların üzerindeki ayak seslerimizden aramızdaki mesafeyi gittikçe kapattığını anlıyordum. Kaçamayacağımı fark ettim. Birden, hiç düşünmeden durmaya karar verdim. Bana yetişemeyeceği kadar hızlı koşamadığıma göre, onu gafil avlamalıydım. Durdum, ayaklarımı olabildiğince sıkı bastım, sonra sanki bir beyzbol sopasıyla vuruş yapacakmışım gibi kollarımı iyice arkaya attım. Kafasını nişanladım. Oğlan tam yumruklarımın altına düştü ve suratındaki kemiklerin darmadağın olduğunu hissettim. Kafasını tuğla duvara toslamış gibi olmuştu; haykırarak yere yıkıldı. Ama vazgeçmesi gerektiğinin hâlâ farkında değildi. Canını kurtarmak için dövüşen yaralı bir hayvan gibi, yalnızca içgüdüleriyle hareket ediyordu. Acıyla kıvranarak doğruldu, yeniden üzerime atıldı. Bu arada gözlerim karanlığa alıştığı için durduğumuz yeri görebiliyordum. Ama oradan uzaklaşacak zamanım yoktu. O üzerime atılırken ben yana çekildim ve her şey bitti. Ocağın ağzından yirmi beş metre derinlikteki çukura düştü.</p>
				<p>Birkaç dakika hiçbir şey yapmadım. Yarımayın altında, soluğumu toplamak için domuz gibi nefes alıp vererek öylece durdum. Sonra titremeye başladım. Bunu isteyerek yapmıyordum; ama gövdem titremeye karar vermiş ve bana sormadan kararını uygulamaya koyulmuştu. Bir an bayılacağımı sandım; toprağa oturdum ve içim dışıma çıkıncaya kadar kustum. Kusuyor muyum, yoksa hıçkırıyor muyum, onun bile farkında değildim. Göğsüm aynı şekilde kasılıyor, ciğerlerim aynı şekilde sıkışıyordu. O anda durmasaydım, çukurun ağzından ben yuvarlanacaktım, diye düşündüm. Aslında pek de fark etmiyordu. Bugün zaten yeterinden fazla ölüm olmuştu ve ben ölümden de yaşamdan da sağ kalmak için yaptığım her şeyden de usanmıştım. Yok eden biri olmuştum ve kim olduğumu artık bilmiyordum.</p>
				<p>Kendimi toparlamam on-on beş dakika aldı. Ancak o zaman orada daha fazla kalamayacağımı kavrayacak kadar aklım başıma geldi. Öteki ikisi gelmek üzereydi ve ben artık daha fazlasını kaldıramazdım. Başıma gelenlere aldırış ettiğim yoktu. Ama aynı şeyi yeni baştan yaşayacak durumda değildim. Dayanma gücümün sınırına gelmiştim, geriye hiçbir şey kalmamıştı.</p>
				<p>Oradan uzaklaştım.</p>
				</div>
  </body>
</html>