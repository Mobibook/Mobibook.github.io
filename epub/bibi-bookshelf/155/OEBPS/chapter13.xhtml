<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Köşeye Kıstırmak</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter13">
<div class="html5_section">
				<h1>13</h1>
				<p>Son görüştüğümüzden bu yana Chip kilo almış, gözlük takmaya başlamıştı. Uzun zaman görmediğiniz eski bir arkadaşınızla ne zaman karşılaşsanız, mutlak bir şeylerin değiştiğini fark edersiniz; ama geçen yıllar Chip’i epey çökertmişti. Göbek çevresindeki kalınlaşma, otuz beşine yaklaşan birisi için pek de anormal sayılmazdı, Chip’te çoktan yaşlanıp göçmüş, tükenmiş bir şeyler vardı. Öyle ki, bir an onu neredeyse tanıyamadım. Saçları epey seyrelmiş, şakaklarına kır düşmüştü. Ama beni şaşırtan saçları olmadı. Her şeyden vazgeçmiş, dünyadan elini eteğini çekmiş bir hali vardı. Artık yeni dünyalar keşfetmeye çalışmıyor, bugüne kadar edindiklerini elinde tutmakla yetiniyor gibiydi. Üç çocuğu, güzelce bir karısı olan, Westport’ta pahalı bir evde yaşayan iyi bir aile babası olup çıkmıştı. İyi bir vatandaş, eviyle işinden başka şey düşünmeyen, iyi para kazanan biriydi. Ona hâlâ Chip dememin uygun düşüp düşmeyeceğini kestiremedim. Lakabıyla hitap edilecek birine benzemiyordu artık.</p>
				<p>Beni karşılamak için resepsiyondaki kızın masasına kadar geldi; sırtında koyu lacivert, yelekli bir takım vardı. Her zamanki gibi birbirimizi görünce gülümsedik, tokalaştık, birbirimizin omzunu sıvazladık. Ama bu dış görüntünün ardında, onun kaygılı olduğunu sezdim. Kafası karışmıştı; oraya bir dost olarak mı, yoksa bir düşman olarak mı gittiğimden emin değil gibiydi.</p>
				<p>Birkaç dakika havadan sudan, geçmiş günlerden söz ettik. Görüşmeyeli ne kadar olduğunu sordu; dört yıl geçtiğini söyledim. Önce inanmadı, ama o gün hangi lokantada yemek yediğimizi söyleyince, o da anımsadı.</p>
				<p>“Bu dediğin iki çocuk ve on beş kilo önceydi,” dedi. Sanki başka bir yüzyıldan söz ediyor gibi konuşuyordu.</p>
				<p>Resepsiyon bölümünden önüme düşüp bana yol gösterdi; kalın halı döşeli, şık spotlarla aydınlatılmış, duvarlarında pahalı çerçeveli on yedinci yüzyıl gravürleri asılı olan koridordan geçtik. Son gelişimden bu yana büro yeniden dekore edilmişti. İki yaşlı ortak Ryan ile Baldwin emekliliğe hazırlanıyorlardı. Chip artık birinci adam konumuna gelmişti. Büro, günün modasına uygun olarak yeniden döşenmişti ve bu dekor, burada işlerin birinci sınıf kalitede yapıldığını, doğal olarak da alınacak ücretin yüksek olduğunu müşterilere ilan ediyordu sanki.</p>
				<p>Koridorun yarısına geldiğimizde Chip dirseğimden tutarak durdu. Chip’in özel bürosunda beklemekte olan babasının yanına girmeden önce benimle konuşmak istiyordu. Kendimi, birinci raunt başlamadan önce kuralları hatırlatan hakemin karşısındaki bir boksöre benzettim. Chip’in bilmediği tek şey, babasının uzaktan uzağa benimle birkaç raundu tamamlamış olduğuydu.</p>
				<p>Chip az önce karşılaştığımızda beni gördüğüne sevinen tavrından sıyrıldı, yüzündeki zoraki gülümseme kayboldu. Yüzünde sanki her an bir bomba patlayacakmış gibi kaygılı bir ifade vardı. Neredeyse fısıldayarak konuştu.</p>
				<p>“Dinle bak Max, niyetinin ne olduğunu bilmiyorum, ama işi ileriye götürme, tamam mı? Bela çıkmasını istemiyorum.”</p>
				<p>“Buraya bela çıkarmaya gelmedim. Bela zaten çoktan, daha ben işin içine girmeden çıkmış.”</p>
				<p>“Yani fazla zorlama demek istiyorum. Babamın kalbi iyi değil, onu sarsacak bir şeyler olmasını istemem.”</p>
				<p>“Sen hiç merak etme. Benim gibiler babanı sarsacak bir şey yapamazlar. Sen kaygılanmak istiyorsan, benim için kaygılan.”</p>
				<p>“Bu buluşmayı ayarlamakla sana iyilik yaptığımı unutma.”</p>
				<p>“Hiç unutur muyum, vasiyetimde seni de düşündüm, onun için yüreğini ferah tut. Hem belaya davetiye çıkaran ben değilim, baban.”</p>
				<p>Chip sıkıntıyla dudaklarını ısırdı. Durumun kendi kontrolünden çıktığını anlamıştı. “Bunun bir hata olduğunu biliyordum,” dedi. “Bu buluşmayı ayarlamamam gerektiğini biliyordum.”</p>
				<p>İçeri girmeden önce konuyu değiştirdim. “Judy Chapman’ın durumu ne olacak?”</p>
				<p>“Onun avukatlığını Burleson yapacak.” Chip saatine baktı. “Şu anda görüşüyor olmalılar.”</p>
				<p>“Ben de az sonra oraya gideceğim. Seninle ben aynı taraftayız Chip, bunu unutmamaya çalış.”</p>
				<p>“Biliyorum, biliyorum,” diye mırıldandı. “Keşke hiçbir taraftan olmasaydım. Bu tür şeyler bana göre değil.”</p>
				<p>“Kendini topla oğlum,” diye sırtına vurdum. “Canının sıkılması iyidir, sıkı can kolay çıkmaz.”</p>
				<p>Chip yüzünü buruşturdu, odanın kapısını açtı. Babası deri bir şezlonga oturmuş, pencereden dışarı bakıyordu. Victor Contini, yetmişine yaklaşmış, kısa boylu, tıknaz ve bir kurbağa kadar bile tehlikeli görünmeyen biriydi. Spor giyinmişti; lacivert golf süveterinin altında çiçekli gömlek, ayağında da kırmızı lacivert ekose pantolonla beyaz ayakkabılar vardı. Kim olduğunu bilmeseniz, Miami plajında güneş banyosu yapan bir emekli sanırdınız. Sosyal sigorta parasıyla geçinmediğini gösteren tek belirti, sol elinin serçeparmağındaki kocaman pırlanta yüzüktü. Biz içeri girdiğimizde Contini yerinden kalkmadı.</p>
				<p>Chip, “Baba, işte bu Max Klein,” dedi.</p>
				<p>İhtiyar, “Memnun oldum Mr. Klein,” dedi. Hiç umursamaz bir tavırdaydı.</p>
				<p>Chip, “Max’la hukuktan arkadaşız. Okuldayken bayağı iyi top oynardı,” diye devam etti.</p>
				<p>İhtiyar, “Çok güzel,” dedi. Sanki üç yaşındaki bir çocuğun yaptığı resmi eline tutuşturmuşlar da laf olsun diye konuşuyormuş tavrı içindeydi. “Sen artık kendi işine bak Chipper. Mr. Klein’la benim konuşacağımız bir iş var.”</p>
				<p>Chip kıpkırmızı kesildi. Babası ona belki de bin sefer böyle davranmıştı, ama her seferinde de Chip küçük düştüğü duygusunu yeni baştan yaşıyordu. Böyle küçük düşürülmenin gerçekten önemli sayıldığı daha genç yaşlarda babasına karşı koymamış, tam tersine ona boyun eğmişti; bu ilişkiyi şimdi değiştiremezdi, artık iş işten geçmişti. Chip babasında olmayan bütün özellikleri kendisinde geliştirerek bu sorunu çözümlemeye çalışmış; çalışkan, dürüst, açık yürekli biri olmuştu. Bu hali, bir açıdan babasına övünç kaynağı oluyordu. Ama bir başka açıdan da, babasının saygısını kazanmasını olanaksız kılıyordu. Nereye geldiyse, kendi çabasıyla gelmişti; ama hâlâ A’larla dolu karnesini aldığı gibi eve koşan, uslu, söz dinler bir çocuktan başka bir şey değildi. Babası ona hiçbir zaman kendisiyle eşit birisi gözüyle bakmıyor, büyük adam muamelesi yapmıyordu.</p>
				<p>Chip hakkını korumak için bir atak yaparak, “Kalsam daha iyi olur baba,” dedi. “Max’la ben çok eski arkadaşız. Birbirimizden gizlimiz saklımız yok.”</p>
				<p>İhtiyar, yumuşak, ama kararlı bir sesle konuştu: “Bu özel bir konu Chip; burada kalmanın gerekeceğini sanmıyorum. Zaten birkaç dakika sürecek.”</p>
				<p>Chip umutsuzluk ve gıptayla bana baktı, sonra hiçbir şey söylemeden odadan çıktı.</p>
				<p>O gidince Victor Contini, “Brian iyi çocuktur, ama dünyadan haberi yok,” dedi. “Benim işlerime karışmasını istemem. İş başka, aile başka; oğlum ailemin bir parçası. Buluşmamız için onu aramamalıydın Klein. Bu, oyunun kuralına aykırı, sen bunları bilecek adamsın.”</p>
				<p>“Kurallar kitabından bana bir tane göndersen iyi olur,” dedim. “Senin oynadığın oyundaki kurallar biraz karışık. Bire karşı üç kişi çıkarmak gibi. Bugün buraya gelmeyi kabul edip, sonra gelmememi garantiye almak için ıssız bir taşocağında bana yer ayırtmak gibi.”</p>
				<p>Contine boğuk ve ifadesiz ses tonuyla, “Tamam anladık, sert adamsın,” dedi. “Ama suratının haline bakılırsa pek iyi değilsin Klein. Belki de bir doktora görünsen iyi olur.”</p>
				<p>Gittim, Chip’in masasının arkasındaki pencerenin pervazına oturdum. Contini’yle aramda bir-bir buçuk metre ya var ya yoktu. Konuşurken yüz yüze olalım istiyordum. Onun suratına bakmak bir buldog heykeline bakmaya benziyordu. Contini’nin karaciğer lekeleriyle dolu yanakları suratının iki yanından kat kat sarkıyordu. Ufak, siyah gözleri hiç ışık almıyor gibiydi. Gözlerini bürüyen kurnazlık, dışarıya hiçbir duyguyu sızdırmıyordu. Adam, kurnazlığı bir bilim düzeyine vardırmıştı.</p>
				<p>“Sen benim suratıma kötü diyorsan, o zaman öteki herifi bir görmelisin. Koca bir çukurun dibinde, taşlara arkadaşlık ediyor.”</p>
				<p>“Evet, duydum.” Contini öylesine rahat görünüyordu ki, hani konuşurken gazetesini çıkarıp okumaya başlasa hiç şaşmazdım. “Ama o dündü, bugün ise bugün. Geçmiş beni ilgilendirmiyor.”</p>
				<p>“Seninki gibi geçmişi olunca, insan dönüp geriye bakmayı istemez tabii. Ama bu kuralı benim için çiğnemeni rica ediyorum. Beş yıl önce olan birtakım şeyleri anlamama yardım etmeni istiyorum. Görüyorsun ya Mr. Contini, bazen geçmiş tuhaf bir biçimde bugünü yakalayıveriyor.” </p>
				<p>“Belki kimileri için öyledir, ama benim için değil. Beş yıl öncesinden konuşmak istiyorsan tamam, beş yıl öncesini konuşuruz. Ama bugünle ilgili anlatacak fazla bir şey yok. Sana golf skorlarımdan söz edebilirim; en çok sevdiğim lokantaları sayabilirim, ama işte o kadar. İki yıl önce açık kalp ameliyatı geçirdim, artık pek çalışmıyorum. Daha çok ailemle birlikteyim. Bilirsin işte, çocuklar, torunlar, pazar piknikleri, çocukları uykuya yatırırken anlatılan masallar, tekne gezileri, bunun gibi şeyler.”</p>
				<p>“Harika. Sizin aileden olmadığıma üzüldüm. Baksana neler kaçırmışım.”</p>
				<p>“Ben gerçekten de kötü insan değilim Klein. Herkes sever beni. İnsanlara iyilik yaparım, onlar da beni iyiliklerimle anarlar.”</p>
				<p>“Herhalde Bruno Pignato da öyle anıyordur. Ortada tamamen iyi kalplilikle öldürülmüş bir adam var.”</p>
				<p>Contini ilk kez gözlerimin içine baktı. Şakam hoşuna gitmemiş, iğneli sözlerime sinirlenmişti. Hep aynı kayıtsız ses tonuyla konuşarak, “Bu tarz konuşmalardan hoşlanmam,” dedi. “Bruno Pignato’nun babasıyla kardeş torunları oluruz. Onu ömrü boyunca kolladım, arka çıktım. Bir yığın sorunu olan, mutsuz bir insandı. Onu öldüren her kimse, ruh hastası sapığın teki olmalı.”</p>
				<p>“Pignato’yu senin öldürtmediğini mi söylemek istiyorsun?”</p>
				<p>“Evet, öyle diyorum, ben öldürtmedim. Onu öz oğlummuş gibi bağrıma basarken, ne diye öldürteyim? Onun doktor faturalarını kim ödedi sanıyorsun; ilaç paralarını kim verdi, çimenli bahçesi, güzel hemşireleri olan özel hastaneye kim yatırdı? Böyle şeyler pahalıya patlar, bilirsin. Bruno’yu gerçekten severdim. Onu öldüren herifi elime geçirebilmeyi ne kadar isterim.”</p>
				<p>“Herhalde şimdi de Pignato’nun benimle görüştüğünü haber vermek için iki gün önce seni aramadığını söyleyeceksin.”</p>
				<p>“Öyle bir şey söylemeyeceğim, çünkü doğru değil. Bunu sen de biliyorsun, ben de biliyorum; öyleyse boşa konuşmanın gereği yok. Bruno beni aradı, seninle konuştuğundan söz etti. Onun aklını iyice karıştırmışın Klein. Öyle ipe sapa gelmez şeyler söylüyordu ki, tam yirmi dakika ne anlattığını anlayamadım.”</p>
				<p>“Beş yıl öncesinden konuştuk,” dedim. “Özellikle de George Chapman’ın geçirdiği kazadan. Seninle konuşmak istediğim konu da bu. Bana doğruyu söylersen, belki yakanı bırakırım. Ama numara yapmaya kalkışırsan, ben de işi daha derinlemesine kurcalamaya başlarım. Daha şimdiden başına yeterince bela açacak kadar pisliğini buldum. Biraz daha deşecek olursam, seni uzun bir süre hapse gönderebilirim Contini. Benim gibi birinin önemli olmadığını düşünebilirsin; ama işime yarayan iki özelliğim var. İnatçıyım ve kafam kolay kırılmayacak kadar kalın.”</p>
				<p>Contini gömlek cebinden kocaman bir puro çıkardı; âdet yerini bulsun diye şöyle bir evirip çevirdi. “Tavrını beğenmiyorum Klein. Hiç gerek yokken karşındakine fazlasıyla yükleniyorsun; bir de ağzından çıkanı kulağın duymuyor. Bunlar da işini bozan iki özelliğin. Dün gece ufak bir badireden yakanı sıyırdın diye kendini çok zeki sanıyorsun. Oysa ben sana iyilik ediyordum, bunu aklından çıkarma. Ağzımdan tek kelime çıksaydı, şimdi nefes almıyor olurdun. Bana bir can borcun var Klein; canım ne zaman isterse o borcunu ödetirim.”</p>
				<p>“Konuyu saptırıyorsun Contini. Ben sana benim hakkımda ne düşündüğünü sormadım; George Chapman’ı sordum. Tavrımı değiştirmeye karar verirsem, Dale Carnegie Okulu’ndan burs alabilmek için senden tavsiye mektubu isterim.”</p>
				<p>Contini, “George Chapman hakkında söylenecek fazla bir şey yok,” dedi. “O öldü.”</p>
				<p>“Çok akıllısın.”</p>
				<p>“Öyle derler.”</p>
				<p>Pencerenin pervazından kalktım; yaşlı adamın oturduğu koltuğun önünde bir yukarı bir aşağı yürümeye başladım. Önünden her geçişimde farklı biriymişim, ancak şöyle göz atmaya değer bir başkasıymışım gibi kayıtsız bakışlarla bakıyordu bana.</p>
				<p>“Her şeyi en başından öğrenmek istiyorum Contini. Chapman’la nasıl tanıştın. Onunla ne gibi işler çevirdin? Beş yıl önceki kazayı neden planladın? Bu hafta başındaki o tehdit mektubunu neden yolladın? Ve onu neden öldürttün? Bütün gerçekleri tek tek bilmek istiyorum. Olayların başını, sonunu ve arada geçen her şeyi öğrenmek istiyorum Contini.”</p>
				<p>Contini sağ elini kaldırdı. “Yavaş ol kovboy, çok hızlı gidiyorsun. Önce beş yıl öncesini konuşalım istiyorsun; ona peki diyorum, beş yıl öncesini anlatayım diyorum. Ama daha ağzımı açmama fırsat kalmadan, geçen haftayla ilgili sorular sormaya başlıyorsun. Yakın zamanda olanları unutmanı söyledimdi sana. Ben bu işlerin içinde yokum, anlıyor musun? Ömrümü golf oynayarak geçiriyorum, işte o kadar. Herhangi bir konuda herhangi bir şey bilseydin, sorularının aptalca olduğunu fark ederdin. Bu işlerden elini eteğini çektin mi, iş orada biter. Evet, Chapman’ı tanıyordum, ne olmuş yani? Birlikte iş yaptık, anlaşarak ayrıldık, ilişkimiz orada bitti. Gerisini kendin de bulabilirsin. Burada oturup sana hayat hikâyemi anlatacak değilim. Çok merak ediyorsan, kitaplığa gidip orada okuyabilirsin.”</p>
				<p>“İşin başında Chapman’la nasıl tanıştın?”</p>
				<p>“Chapman önemli bir adamdı, tamam mı? Ben de önemli bir adamdım, tamam mı? O yüzden bir araya gelmemiz çok doğaldı. New York gibi bir yerde er geç karşılaşmamız kaçınılmazdı.”</p>
				<p>“Söylediklerine inanmadığım için kusuruma bakma,” dedim; “ama Chapman kalitesinde bir adamın senin gibi biriyle ahbaplık etmek isteyeceğine inanmak çok zor.”</p>
				<p>Contini gülümsedi; bana değil, aklına gelen bir espriye gülüyormuş gibi kendi kendisine gülümsedi. “Sen kaliteden ne anlarsın Özel Dedektif Efendi? Sırf adam yakışıklı diye, şık giyiniyor diye, ağzı laf yapıyor diye kaliteli sanıyorsun. Chapman gibi birinin üstündeki yaldızı biraz kazıdın mı, altından herkes gibi, hatta belki de onlardan daha düşük biri çıkar. Asıl kaliteli olanlar, benim gibi çirkinlerdir. Biz neysek oyuz, olduğumuzdan başka görünmeye çalışmayız. Asıl karakter sahibi olan bizleriz. Chapman gibiler bir bok etmez.”</p>
				<p>“Ondan ne alıp veremediğin vardı Contini? Nasıl bir şantaj planı tasarlamıştın? Ve onun ölmesini neden istedin?”</p>
				<p>Contini purosunu sallayarak, “Şantaj diye bir şey yok,” dedi. “Hiçbir zaman şantaj olmadı. Ben bir işadamıyım. Ne eksik, ne fazla. İnsanların özel yaşamını didiklemem. Dediğim gibi Chapman’la birlikte iş yaptık. Anlaştık, ödeştik, ayrıldık. İş de bitti.”</p>
				<p>“Belki sen anlaşıp ödeştiğinizi sanıyordun; ama Chapman anlaşmayı çiğnedi. Sen de ona ders vermek için kazayı planladın. Kimse Victor Contini’ye katakulli yapamaz. Anlaşma anlaşmadır, sözünden dönersen canın yanar. Haklı değil miyim?”</p>
				<p>“Her neyse. Her sorunun en parlak yanıtını nasıl olsa sen buluyorsun. Ne diye bana soruyorsun?”</p>
				<p>“Chapman’la ne işler çevirdiğinizi öğrenmem uzun sürmez. Öğrendiğim zaman da, bunu herkese açıklarım. Senin mahkemedeki suratını görmek çok keyifli olacak.”</p>
				<p>Contini güldü. Daha doğrusu homurdandı. Bu onun için bir soluklanma payıydı. Durum öylesine tersliklerle doluydu ki, Contini kendine hâkim olmakta zorlanıyordu.</p>
				<p>“Anlattığın bu mavalın bir yanlışı var; sonuçta mahkeme filan olacağı yok. Kalbimi unutuyorsun. Adli tabip mahkemeye çıkmama izin vermez. Sağlığıma dokunur, kalbimi fazlasıyla zorlar. Beş yıl önce olan bitenle ilgili istediğini öğrenebilirsin, ama sana bir yararı olmaz. Benim kılıma dokunamazsın.”</p>
				<p>“Fark etmez,” dedim. “Senin ne mal olduğunu ortaya dökerim, gazetelere veririm, o da aynı etkiyi sağlar.”</p>
				<p>Contini hiç istifini bozmadan konuştu: “Söylenti, dedikodu, kulaktan dolma iddialar. Ben eskiden de bunları görüp geçirdim, artık hiç umurumda değil. Benim hakkımda yazılanları toplayıp kitap haline getirsen, neydi o herifin adı, Nixon denilen adamdan daha beter biri gibi görünürdüm. İsteyen istediğini düşünsün. Ben kendimle barışık yaşamasını biliyorum, önemli olan da bu. Önemli olan torunlarının senin için neler düşündüğü.”</p>
				<p>“Sen günümüzün büyük bir golf oyuncusu olmakla kalmıyorsun, aynı zamanda bir Zen ustasısın. Bir günde bu kadar bilgelik yapmaya nasıl vakit bulabiliyorsun?”</p>
				<p>Contini söylediklerimi duymazdan gelerek sözünü sürdürdü. “Bak sana ne diyeceğim Klein. Belki de seninle anlaşabiliriz. Bruno’yu kimin öldürdüğünü bul, iki bin papeli trink diye avucuna sayayım.”</p>
				<p>“Adamlarını o işi yapanın peşine salasın diye mi?”</p>
				<p>“Önünde sonunda nasıl olsa öğreneceğim, benim için fark etmez. Belki fazladan biraz para kazanmak istersin diye düşünmüştüm. İş yapılsın da, kim yaparsa yapsın.”</p>
				<p>“Sağ ol, teklifine teşekkür ederim. Ama evimdeki bütün aynaların üzerini örtmek istemem. Tıraş olurken o aynalara bakmak zorundayım.”</p>
				<p>“Sen bilirsin Klein. Kötü bir niyetim yoktu, kötü duygular da olmasın aramızda.”</p>
				<p>“Haklısın, kötü duygular olmasın. Hiçbir duygu olmasın.”</p>
				<p>Contini gözlerini kapadı, bir süre hiçbir şey söylemedi. Neredeyse uykuya daldığını sanacaktım.</p>
				<p>Sonunda gözlerini açtı, “Güzel bir görüşme oldu Klein,” dedi. “Ama artık geç oldu, ilaç saatim geldi. O kadar çok ilacım var ki, bazen hepsini içmem on dakika sürüyor. Ama doktorun sözünden çıkmıyorum. Yediklerime dikkat ediyorum, bu puroları da içmiyorum artık.” Puroyu kaldırdı, özlemle baktı. “Tanesine iki dolar veriyorum ve yalnızca ağzımda tutup oyalanıyorum. Ama böyle gerekiyor. Kendime iyi bakıyorum; çünkü birkaç yıl daha buralarda kalmak niyetindeyim. İşte karakter diye buna derler.”</p>
				<p>Onu şezlongda oturmuş, purosunu seyrederken bıraktım. Bütün yaşamı, hayali bir yüzme havuzunun kenarında geçirilen upuzun bir boş zamana dönüşmüştü ve artık onu etkileyecek hiçbir şey kalmamıştı. Benimle konuşmak bir süre hoşuna gitmişti, ama sonunda canı sıkılmıştı. Bütün bunları o kadar çok kez yaşamıştı ki, artık uykusundayken bile yakasını sıyırmayı becerebilirdi. İlaçlarının iyi gelmesini dileyerek kapıya yürüdüm. Resepsiyona geldiğim zaman, Chip ortalarda görünmüyordu; benim de onu arayacak zamanım yoktu. Zaten belki de benimle konuşmayı istemiyordu.</p>
				</div>
  </body>
</html>