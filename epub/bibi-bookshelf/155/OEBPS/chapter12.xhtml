<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Köşeye Kıstırmak</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter12">
<div class="html5_section">
				<h1>12</h1>
				<p>Düşümde, içinde benden başka kimsenin yaşamadığı bir şehir görüyordum. Şehirdeki bütün insanlar, benim sesimi ele geçiren yok edici bir güç yüzünden ortadan kalkmışlardı. Kiminle konuşacak olsam, karşımdaki o anda yok oluveriyordu. Yapacağım tek şey ağzımı açmaktı; çevremde kim varsa toz oluyordu. İnsanlar beni görünce kaçmaya başlıyorlardı; bunun benim suçum olmadığını anlatmaya çabaladığım anda da konuştuğum kişiler sanki buhar olup uçuyorlardı. Sonunda ortalıkta kimse kalmadı. Ben dünyada kalan son kişiydim. Bir otel lobisinde oturuyordum. Üzgündüm; kendi halime acıyordum. Neden olduğum bu felaketi önlemenin yolu var mıdır, diye düşünüyordum. Sonunda çözüm olmadığını, gidenlerin bir daha geri gelmeyeceğini anladım. Bir daha tek kelime söylememeye karar verdim; ömrümün sonuna kadar ağzımı açmamaya yemin ettim. O sırada otelin üst katlarından çekiç darbelerine benzer bir ses duydum. Yerimden kalktım; merdivenlerden çıkmaya başladım. Demek dünyada bir kişi daha vardı; onu bulursam kurtulacaktım. Merdivenleri saatlerce tırmandım; ses gittikçe yakınlaşıyordu.</p>
				<p>Tam üst kata varacağım sırada gözlerimi açtım. Biri evin kapısını yumrukluyordu. Kalkmaya davrandım; bedenimdeki bütün kasların bu hamleme öfkeyle karşılık verdiğini duydum. Batı Yakası Otoyolu’ndaki deliklerden birini tıkamak için beni kullanmışlar gibi dökülüyordum. Bir daha hiç yürüyemeyecektim; ömrümün sonuna kadar bu odadan çıkamayacaktım; beyaz önlüklü, yüzü kırış kırış yaşlı bir hemşire, yalnızca tavuk suyuyla besleyecekti beni. Kapı hâlâ yumruklanıyordu; geliyorum, diye seslendim. Saatime baktım, sekizi on geçiyordu. Uyuyalı beş saat olmamıştı.</p>
				<p>Üç haftada sokak kapısına ulaştım. Kilitleri açmam dört gün sürdü, en az altı saat de kapıyı aralamak için uğraştım, ama sonunda konuğumla yüz yüze gelebildim. Kapıdaki Grimes’dı.</p>
				<p>“Aman Tanrım,” dedi. “Suratın Rocky Dağları’nın haritasına dönmüş.”</p>
				<p>“Evet, yine de şansım varmış. Az kalsın kendimi Ölüm Vadisi’nin dibinde bulacaktım.”</p>
				<p>Grimes’ı içeriye aldım. Bu sefer, eşyalarımla ilgili espri yapmaya kalkmadı. Espri yapacak zaman değildi. İşin şakası kalmamıştı.</p>
				<p>“Mideme biraz kahve gitmeden iki cümleyi yan yana getirecek durumda değilim Komiser,” dedim. “İstersen sana da kahve yapayım.”</p>
				<p>Mutfağa gittim, soğuk suyu açtım, kafamı musluğun altına soktum. Kendimi yeniden tek parça haline getirebilmek için başımı üç-dört dakika suya tuttum. Sonra bir yandan saçlarımı kurularken, bir yandan da kahveyi hazırlamaya koyuldum.</p>
				<p>Grimes, “Kahvaltımı edeli iki saat olduğu için, kahveye hayır diyemeyeceğim,” dedi. “Siz özel dedektifler yaşamın tadını çıkarmasını iyi biliyorsunuz. Canınızın istediği saatte kalkıyorsunuz; canınız çekmezse o gün çalışmayıp bütün gün yataktan çıkmadan çikolata yiyor, Fransız romanları okuyorsunuz.”</p>
				<p>“Hiç çikolatam kalmadı, ama ne zaman istersen kitaplarımdan alabilirsin. <em>Kızıl ile Kara</em>’yla başlamanı öneririm. Stendhal, kafanı işten başka şeylere yormana yardımcı olur.”</p>
				<p>“‘Siyah ve Mor’a ne dersin? Hep senin otobiyografini okumak istemişimdir. Belki sırlarını böylelikle öğrenebilirim. Örneğin, ilk boks dersini kimden aldığın gibi. New York’taki bir dava üzerinde çalışıyor olman gerekirken, New Jersey’e gitmenin nedeni gibi sırlar.”</p>
				<p>Kahve hazır olunca tepsiye termosun yanı sıra iki kahve fincanı, iki kaşık, birkaç kâğıt peçete, şekerlik, yarıya inmiş bir kutu süt koyup oturma odasına götürdüm. Kimse kötü bir ev sahibi olduğumu söyleyemezdi.</p>
				<p>Grimes kahveyi beğendi; bu beni hem şaşırttı hem sevindirdi. Grimes’dan hoşlanmaya başladığımı fark ettim.</p>
				<p>“Dün bana kefil olup serbest bıraktırdığın için sana teşekkür etmem gerek.” Yaralı ve şiş elimle zar zor sigaramı yaktım. “Ama dün olanlar öylesine geçmişte kaldı ki, neredeyse teşekkürü unutacaktım.”</p>
				<p>“Az kalsın Gorinski’ye seni hiç tanımadığımı söyleyecektim. Ama sonra Irvingville’in nasıl bir yer olduğu aklıma gelince yardıma ihtiyacın olabileceğine karar verdim.”</p>
				<p>“Yardımını esirgemeyeceğini umuyordum. Arayacak başka kimse gelmedi aklıma.”</p>
				<p>Grimes kahvenin son yudumunu da başına diktikten sonra fincanı masaya koydu. “Sana bir iyiliğimin dokunmasına sevindim Klein, gerçekten sevindim. Ama şimdi orada ne işin olduğunu bana anlatacaksın.”</p>
				<p>“Chapman cinayetiyle ilgili bir ipucunun peşindeydim. Bunu kimin yaptığını hâlâ bilmiyorum; ama çok iyi bir şey yakaladım.”</p>
				<p>Chapman’ın beş yıl önce geçirdiği kazayı, Victor Contini’nin o kazadaki parmağını, Bruno Pignato’nun Contini’nin hesabına çalıştığını anlattım. New Jersey’e iki kez gittiğimi, Pignato’nun evinde adamın ölüsünü nasıl bulduğumu, Komiser Gorinski ile aramızda geçenleri ayrıntılarıyla aktardım. Sonra arabamın başına gelenleri ve gece olanları ekleyerek hikâyemi bitirdim. Grimes fincanını yeniden doldurdu.</p>
				<p>“Bunları bana dün anlatmış olsaydın, bu hale düşmezdin,” dedi.</p>
				<p>“Her şeyin bu kadar çabuk olacağını kestiremezdim. Seninle konuşmadan önce somut bir kanıt bulmak istiyordum.”</p>
				<p>“Neyin somut kanıt olduğuna, neyin olmadığına karar vermek sana düşmez Klein. Böyle davalarda bir ipucu buldun mu gerisi polisin işidir, anladın mı? Dosdoğru bana gelirsin. Kendi başına iş karıştırmazsın. Bunları dün anlatmış olsaydın, Pignato belki de şu anda hayatta olurdu.”</p>
				<p>“Bunları laf olsun diye söylüyorsun Komiser, sen de pekâlâ farkındasın. Dün söylediğim hiçbir şeyle ilgilenmedin. Mektubu bile sanki ben yazmışım gibi davrandın.”</p>
				<p>“Gözümle görene kadar mektup diye bir şey yoktur. Bu kanıt da değildir, ipucu da değildir, hiçbir bok değildir.” Grimes yerinden kalkıp odada dolaşmaya başladı. “Bu işi fazlasıyla karmaşık görmek istediğin için yanlış üstüne yanlış yapıyorsun. Olup biten her şeyin, Chapman’ın daha anasının karnından doğduğu gün başlatılan büyük bir tertibin parçası olduğunu sanıyorsun. O kurnaz Yahudi aklını dün olanlara yoracağına, tutup beş yıl önce olanlara takıyorsun kafanı. Unutmadıysan, Chapman dün öldürüldü, bugün o işle ilgilenme günü.”</p>
				<p>“Dün olanlarda Victor Contini’nin parmağı olduğuna inanıyorum. Chapman’a gönderilen mektup, beş yıl önceki kazaya açık seçik gönderme yapıyordu. Geçmişte olanları tam olarak öğrenebilirsem, bugünle ilgili çok daha fazla bilgim olur. Ben öylesine bir rastlantıdan söz etmiyorum, belirgin bir bağlantı olduğunu söylüyorum. Bu bağlantıyı göremiyorsan aklına şaşarım.”</p>
				<p>Grimes bıkıp usanmış bir tavırla kollarını iki yana açıp kapadı. Konumuz yalnızca Chapman değildi; temel ilkeleri tartışıyorduk ve Grimes kendisinin haklı olduğunu bana kanıtlamaya çalışıyordu.</p>
				<p>“Dinle bak,” dedi, “kazada Contini’nin parmağı yoktu demiyorum. Bugünden tezi yok, birini o işle görevlendireceğim. Ama sen de en az benim kadar iyi biliyorsun ki, o herifi suçlayacak bir şey bulunamaz. Adamın son otuz beş yıl içinde yanlış yere park cezasından başka suçu görünmüyor.” Grimes sözü kesilmeden düşüncelerini açıklayabilmek için elini kaldırıp susmamı işaret etti. “Tamam. Diyelim ki, Chapman’ın beş yıl önceki kazasını Contini’nin planladığını ortaya çıkardık. Bu bize ne sağlayacak? Chapman’ı dün Contini mi öldürttü demek olacak? Belki öyle, belki değil. İstediğin kadar tartışalım, ama şu anda elimizde bir ceset var ve işe oradan başlamak zorundayız. Sen kıçın kıçın geriye gidiyorsun Klein. Oysa teleskopuna davranmadan önce önüne bakman, burnunun dibinde neler olduğunu görmeye çalışman gerek. Bir cinayeti çözmek için dâhi olmak gerekmez, çok çalışmak gerekir.”</p>
				<p>“Aramızdaki fark burada,” dedim; “ben Chapman’ın neden öldürüldüğünü bulmaya çalışıyorum, sen ise nasıl öldürüldüğünün peşindesin. Ben gerçek yanıtlar arıyorum, sen mahkemeye çıkaracak sanık arıyorsun.”</p>
				<p>Grimes, “Bana bunun için para veriyorlar,” dedi. “Polisin işi budur.”</p>
				<p>“Öyleyse ben başka bir işte çalışıyorum.”</p>
				<p>“Evet öyle. Üstelik bu işten emekli maaşı da almayacaksın.”</p>
				<p>“Peki son zamanlarda paranı hak etmek için neler yaptın Komiser?”</p>
				<p>Grimes, “Hiç sormayacaksın diye korkuyordum,” diyerek durdu, masaya yaklaştı, yerine oturdu. Gülümsüyordu. “Aslında sana onun için geldim. Dünkü tutuklamayı haber verecektim.”</p>
				<p>“Judy Chapman’ı tutukladık diyeceksin herhalde.”</p>
				<p>“Tam üstüne bastın. Çünkü bu işi o yaptı. Bu kadın gırtlağına kadar suça bulanmış.”</p>
				<p>Bu fikri tutmadım. Fazla kolay, fazla basit görünüyordu, pek de akla yakın değildi. Dün sabah dokuzda Judy Chapman’la telefonla konuşmuştum. Biraz şakalaştıktan sonra birden ciddileşmiş, kocası için çok kaygılandığını söylemişti. Sesi, söylediklerinde içten olduğunu, gerçekten endişelendiğini belli ediyordu. Biraz sonra katil olacak birinin sesine hiç benzemiyordu.</p>
				<p>“Kadının aleyhinde ne gibi kanıtların olduğunu bilmiyorum,” dedim; “ama onun yapmadığına kalıbımı basarım.”</p>
				<p>Grimes, “Hadi oradan,” diye çıkıştı. “Kanıt istiyorsan, al sana kanıt. Bir, kadın kocasıyla birlikte kahvaltı ettiğini itiraf ediyor. İki, yalnızca kendi fincanında değil, Chapman’ın fincanında da onun parmak izleri var. Üç, zehir şişesini mutfaktaki dolapta bulduk; zehiri pazartesi günü bir aktardan Mrs. Chapman almış. Dört, Columbia’daki Profesör Briles’la kırıştırıyormuş. Chapman’dan boşanmaya kalkmış, ama adam razı olmamış. Daha devam edeyim mi?”</p>
				<p>“Mrs. Chapman şimdi nerede?” diye sordum.</p>
				<p>“Evinde. Kefaletle serbest bırakıldı.”</p>
				<p>“Avukatı Brian Contini mi?”</p>
				<p>“Evet. Ama davaya o girmeyecek. Contini ağır ceza avukatı değil, oysa onlara bayağı sıkı bir avukat gerekecek. Contini, en baba ağır ceza avukatlarından Burleson’a kadının vekâletini verecekmiş diye duydum.” </p>
				<p>Konuyu bir kez daha deşmeye karar verdim. “Chapman’ın avukatının beş yıl önceki kazayı düzenleyen adamın oğlu olması sana garip gelmiyor mu?”</p>
				<p>Grimes bu tartışmadan usanmıştı; sıkıldığını belirten bir tavırla içini çekti. “Bu tutmaz Klein. Kimseyi babası yüzünden suçlayıp sorumlu tutamazsın. Brian Contini, babasını seçme şansı olmayan, normal bir insan. Seninle benim gibi cin fikirlilerin, anamızı babamızı seçme konusunda söz sahibi olmadıkça doğmayı kabul etmediklerini biliyorum. Ama öteki zavallılar, bulduklarıyla yetinmek zorundalar.” Grimes, bu boş lafları kovalamak istercesine elini salladı. “Unut bunu. Bu işten vazgeç. Her şey gün gibi ortada. Davanın açılmasıyla sonuçlanması bir olacak, işte bu kadar.”</p>
				<p>“İşte asıl sorun da bu. İnsanın tuhafına gidecek kadar basit, her şey fazlasıyla açık seçik. Dava daha açılmadan sona eriyor. Ortada gereğinden fazla kanıt var. Bu, sıradan bir cinayetten çok, iyice planlanmış bir tertibe benziyor. Sözünü ettiğin ipuçlarını ortada bırakmak için Judy Chapman’ın kendini kaybetmiş olması gerekir.”</p>
				<p>“Belki de suçluluk kompleksinden öyle yapmıştır. Yakalanmayı istemiş olabilir.”</p>
				<p>“Bu da fazla basit bir açıklama, fazlasıyla kolay.”</p>
				<p>Grimes, “Eh, arada bir hayatta kolaylıklar da oluyor,” diyerek yerinden kalktı. “Davaların çoğu zor diye, karşımıza kolay bir şey çıkınca burun kıvırmak zorunda değiliz.” Kapıya doğru yürüdü. “Artık gitmem gerek Klein. Olup bitenleri haber vermek için uğrarsam sevinirsin diye düşünmüştüm.”</p>
				<p>“Çok sevindim Komiser. Sen çalar saat görevi yapmasan, bu sabah hiç uyanamazdım.”</p>
				<p>Grimes gülümsedi, kapıdan çıktı, sonra kafasını tekrar içeri uzattı. “Klein, kahve için teşekkürler,” dedi. “Çok güzeldi. Günün birinde dedektiflikten sıkılırsan, Village’ de bir espresso dükkânı açabilirsin.”</p>
				<p>Yanıt vermemi beklemeden kafasını çekti, kapıyı kapatıp gitti.</p>
				<p>Fincanın dibindeki kahve telvesine bakarak öylece oturdum. Gördüğüm şekiller, bilmek istediklerimden hiçbirini dile getirmiyordu. Bir sigara yaktım, dumandan halkalar yaparak birkaç dakika oyalandım. Duman halkaları da kafamdaki sorulara karşılık vermedi. Kalktım, odada bir aşağı bir yukarı yürüyerek doksan dokuz adım attıktan sonra kanepeye oturdum. Kafamın içi bomboştu. Beynim, ona en çok gereksinim duyduğum zamanlar beni terk etmek gibi bir alışkanlık edinmeye başlıyordu.</p>
				<p>İşler sarpa sarmıştı ve ben gelişmelere ayak uyduramamak, geride kalmak tehlikesiyle karşı karşıyaydım. Son iki gündür, cinayet nedenlerinden, kişiliklerden ve ilişkilerden oluşan karmaşık bir bulmacanın parçalarını yerine oturtmaya çalışmıştım; oysa Grimes gelip bütün parçaları elinin tersiyle masadan aşağı süpürmüştü. Sonunda geriye hiç parça kalıp kalmayacağını merak ediyordum.</p>
				<p>Neredeyse istemeden Chapman’ı düşündüğümü fark ettim. Kendimi onun yerine koymaya, dünyayı onun gözleriyle görmeye çalıştım. Bir süre sonra, Chapman’ın yaşamının iplerini kendi elinde tutamadığını sezdim. O, yeteneğinin tutsağı olmuştu. Herhangi bir alanda herkesten daha üstün olmanın, herhangi bir şeyde, artık yeter dedirtecek kadar iyi olmanın insanda nasıl duygular uyandıracağını algılamaya çalıştım. Chapman ulaşılabilecek en yüksek başarı doruklarına ulaşmış; ama tuhaf bir şekilde bunda kendi payı olmamıştı. Bunu başaran yeteneği olmuştu. Yeteneği, onun içinde yaşayan, kendi amaçları için onu maşa gibi kullanan bir canavardı. Chapman kendi kendisinden kopmuş; kendi davranışlarından sorumlu tutulamayacak bir dublör, bir sahte Chapman gibi kendi yaşamından ayrı düşmüş olmalıydı. İpler canavarın elindeydi. Canavar ona her şeyi vermiş ve karşılığında da her şeyini almıştı.</p>
				<p>Sonra birdenbire canavar boğazlandı. Bu durumda artık Chapman’ın yakasını bırakacak mıydı, yoksa onu yeni ve çok daha korkunç bir boşluğa mı sürükleyecekti? Bütün yaşamı canavarın belirlediği koşullara göre biçimlenmişse, Chapman şimdi kendi kişiliğini nerede bulmaya çalışacaktı? Onun gibiler, böyle bir durumda gerçek varlıkları sanki hiç dünyaya gelmemiş gibi boşluğa düşerler. Chapman, kendisinden çalınmış olan kişiliği ile hiçbir zaman bulamayacağı kişiliği arasında bocalayıp yolunu kaybedecekti. Sözleşmeyi sürdürmek için Light’ la kapışmasını, aslında canavarla bir tür ödeşme çabası olarak yorumladım. Bu bir kan borcuydu ve Chapman ödeşmeye kararlıydı.</p>
				<p>Ben de işin ucunu bırakmayacaktım. Grimes ne düşünürse düşünsün, bence dava henüz kapanmamıştı, ben de sonuna kadar gidecektim. Şimdi benim için gerekli olan tek şey, işi sürdürmemi sağlayacak bir müşteriydi. Judy Chapman’ın adına çalışabilirdim. Kendisine bunu önermeye karar verdim.</p>
				<p>Telefonu yaşlı bir kadın açtı. “Judith telefona gelemiyor,” dedi. “Şu anda onunla görüşemezsiniz.” Telefondaki kadının Judy’nin annesi olduğunu tahmin ettim. Yalnızca annelerle babalar çocuklarının adlarını kısaltmadan söylerler.</p>
				<p>“Lütfen ona Max Klein’ın aradığını söyleyin. Kendisini rahatsız etmek istemem. Ama bu son derece önemli ve sanıyorum ki o da benimle konuşmak isteyecektir.”</p>
				<p>Kadın haber vereceğini söyledi. Aradan bir dakika bile geçmeden Judy telefona geldi.</p>
				<p>“Aradığına çok sevindim Max. Her şey öyle korkunç ki. Neler olduğuna inanamazsın.” Sesi o özgüvenli tonunu yitirmişti. Son yirmi dört saat içinde ölümle ve haksız suçlamayla karşı karşıya gelmiş, paniğe kapılmıştı.</p>
				<p>“Biliyorum,” dedim. “Şu anda her şey berbat görünüyor. Ama bu durumu değiştirmek için yapılacak tek şey, mücadele etmektir ve ben de sana yardımcı olmak istiyorum Judy.”</p>
				<p>Havasızlıktan boğuluyormuş, nefes almakta zorlanıyormuş gibi derin bir soluk aldı. “Ne zaman gelebilirsin? Yanımda olmanı istiyorum.”</p>
				<p>“Çok gecikmem. Önce yapmam gereken bir şey var. Ama saat on ikiye kadar orada olurum.”</p>
				<p>“Gecikme.”</p>
				<p>“Öğleden önce gelmeye çalışacağım.”</p>
				<p>“Bekliyorum.”</p>
				<p>“Ben de.”</p>
				<p>Başka bir şey konuşmadan kapattık. Ona yardım etmeye söz vermiştim, ama tutunabileceği somut bir şey vermemiştim. Şu anda karşılaştığı baskılara daha ne kadar dayanabileceğini kestiremiyordum. Judy Chapman gibi bir kadın, cinayet suçlaması karşısında nasıl davranılacağını nereden bilebilirdi ki? Birinin desteğine muhtaçtı ve ben de ona elimi uzatmıştım. Ama onu bu beladan kurtarıp kurtaramayacağımı bilmiyordum. Ve eğer kurtarırsam, bana yaslanmayı hâlâ isteyip istemeyeceğini de merak ediyordum.</p>
				<p>Victor Contini’yle buluşmak için hazırlanmaya başladım. Aynaya baktığımda, yüzümün sandığım kadar kötü durumda olmadığını gördüm. Gerçi sol yanağımda berbat bir çürük vardı, ama asıl yara bereler görünmeyecek yerlerimdeydi. Kafamın arkası hâlâ sızlıyordu ve biraz hızlı hareket edecek olsam kaburgalarım ağrıyordu. Ama nasıl olsa hepsi geçecekti. Halime şükrettim.</p>
				<p>Tam kravatımı bağlayacağım sırada telefon çaldı. Otomatik bir hareketle telefonu açmak için atıldım, ama yarı yolda açmamaya karar verdim. Zilin dördüncü çalışında tekrar banyoya döndüm, altıncı çalışında acaba açsam mı, diye duraksadım ve dokuzuncu zilde açmaya gittim. Anlaşılan arayan benimle görüşmeye kararlıydı; ben de belki çok önemli bir şey olabilir, diye düşündüm. Modern yaşantımızın gerçeklerinden biri de, insanların telefona bir tür kutsallık yüklemeleridir. Sırf telefona yanıt verebilmek için, ateşli bir sevişmeyi ya da ateşli bir kavgayı yarıda kesebilirler. Telefonu açmamak bir tür anarşi, toplumun temel yapısına karşı bir tavır olarak görülür. Ben de on birinci çalışında telefonu açtım. Pavlov bunu bilebilseydi mutlu olurdu.</p>
				<p>“Klein?” Ses alçak, boğuk ve tehditkârdı. Sanki telefonun ağzına mendil kapatılmış gibiydi. Sesi tanımadım.</p>
				<p>“Evet benim,” dedim. “Ne istiyorsunuz?”</p>
				<p>“Ben bir şey istemiyorum, ama kendin için bir şey yapabilirsin.”</p>
				<p>“Ne gibi?”</p>
				<p>“Ortadan yok olmak gibi.”</p>
				<p>“Onu denedim zaten; ama içtiğim zehir yeteri kadar güçlü çıkmadı. Yakayı sıyırdım.”</p>
				<p>“Bana bak Klein, sen kendiliğinden toz olmazsan, tozunu atacaklar, hem de hepten. İnat ettiğine pişman olacaksın. Ama ölüler pişmanlık duymazlar, öyle değil mi Klein?”</p>
				<p>“Bak, <em>New Yorker</em> dergisinin abonmanı sana kalacak sanıyorsan, avucunu yalarsın. Aboneliğim şubatta bitti, ben de yenilemedim.”</p>
				<p>“Bana kalacakların peşinde değilim, ben yalnızca senin ayakaltından kalkmanla ilgileniyorum. Chapman davasından, George ve Judith Chapman’la ilgili her şeyden elini ayağını çekmenle ilgileniyorum.”</p>
				<p>“Son üç gündür karşılaştığım herkes aynı şeyi söylüyor. Sağlığım konusunda öyle kaygılılar ki, bir an önce tatile çıkmamı öneriyorlar. Ama ben halimden hoşnutum. New York’ta yılın olsa olsa iki-üç ayı güzel geçer, mayıs da onlardan biridir. İstersen kasımda yeniden ara. Belki o zaman toz olmak fikrinle ilgilenebilirim.”</p>
				<p>“Kasımda iş işten geçmiş olur Klein. O tarihte çoktan ölmüş olursun.”</p>
				<p>“O tarihte gelincikler de ölmüş olacaklar. Dünya Kupası da bitmiş olacak, kuşlar da güneye göç edecekler. Söyleyecek yeni bir lafın var mı?”</p>
				<p>“Hoşça kal Klein. Sen kafasızın tekisin.”</p>
				<p>“Sen de hoşça kal Boğuk Ses. Aradığına sevindim.”</p>
				<p>İşte günüm böyle başladı. Ama bunu kafama takacak değildim. O kadar çok tehdit almıştım ki, artık korkuya kapılmıyordum. Zaten bir haftalık korku hakkımı kullanmıştım. Artık adım adım ilerleyecektim. Arkamda başımı çevirip bakacak kadar yer yoktu. Önümde ise koca bir duvar dikiliyordu. Duvarda kapı olmadığı için, o anda öteki tarafa nasıl geçeceğimi hesaplamaktan başka bir derdim yoktu.</p>
				
				</div>
  </body>
</html>