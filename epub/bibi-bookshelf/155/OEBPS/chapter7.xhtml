<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Köşeye Kıstırmak</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter7">
<div class="html5_section">
				<h1>7</h1>
				<p>Evliliğimizin sona ermesinden bu yana geçen beş yıl içinde, Cathy’yle ben birbirimizle yeniden arkadaş olmayı öğrendik. Kırgınlığımız ilk ateşini kaybetmeye başladıktan sonra, hâlâ birbirimiz için bir şeyler ifade ettiğimizi fark ettik. Ama bu epey zaman aldı. Benim yüzümden, inanmadığım için yapmak istemediğim bir iş yüzünden ayrılmıştık ve Cathy beni bırakıp gitti diye onu suçlayacak halim yoktu. Bir bakıma evliliğimizi gizliden gizliye sabote etmek ister gibi, yaşantımı değiştirmeye başlamadan önce her şeyin gerçekten yıkılmış olduğunu kanıtlamam gerekiyormuş gibi, Cathy’nin beni bırakmasına ben çanak tuttum. Kendime acımak istiyordum, sonunda tam acınacak duruma düşmeyi becerdim. Cathy özel bir kız okulunda müzik öğretmenliği yapmaya başladı ve benden herhangi bir destek almayı da kabul etmedi. Artık resmen evli de değildik. Ama yine de Cathy’ nin bu tavrı bir kez daha reddedilmişim gibi incitti beni. Demek paramın bile yüzünü görmek istemiyordu. Boşandığımız gün, herhalde yaşamımın dibe vurduğu gün oldu.</p>
				<p>Boşanmamızdan hukukçuluğun bana göre bir meslek olmadığına kendimi inandırıp özel dedektiflikte karar kılıncaya kadar geçen birkaç ay içinde işler hiç yoluna girmedi. Banks davası, Bölge savcı yardımcılığı kisvesinden kurtulmam için iyi bir bahane oldu.</p>
				<p>Jo Jo Banks, Ralph Winter adında, otuz yedi yaşında beyaz bir polisin vurup öldürdüğü, on iki yaşında, Harlemli bir Zenci çocuktu. Winter, çocuğun kendisine silah çektiğini iddia ediyordu. Bu gibi davaların çoğunda olduğu gibi, Winter’ın ifadesi üzerine olay orada kapanıp giderdi. Ne var ki, Jo Jo Banks’in babası, oğlunun ölümünü yoksul ve Zenci olmanın doğal sonucu olarak kabullenip bağrına taş basacak bir ilkokul kapıcısı değildi. James Banks, <em>Amsterdam News</em>’da çalışan bir gazeteciydi ve oğlunun bir cumartesi akşamüstü, izin yapan, sarhoş bir polis tarafından göz göre göre öldürüldüğünü kamuoyuna unutturmamaya kararlıydı. Polisler zor duruma düşmeye başlayınca, Banks birdenbire uyuşturucu kaçakçılığıyla suçlanıverdi. Evinde otuz bin dolar değerinde eroin bulundu. Dava açıldığında, savcı olarak beni görevlendirdiler. Reddettim. Ve aynı gün istifamı verdim. Winter suçluydu, Banks komploya kurban edilmişti ve ben polisi aklama gösterisinde rol almak istemiyordum. O hafta gazeteciler benimle bir yığın röportaj yaptılar; içimi dökmek iyi geldi. Şehirdeki bütün polislerin benden nefret etmesi, savcının da bana solcu bir sapık gözüyle bakması umurumda bile değildi. Kendi kurallarıma göre hareket etmiş, kendime saygımı yeniden kazanmıştım. Altı ay sonra Winter başka bir nedenle polislikten atıldı, inşaat işine girdi. Ondan on sekiz ay sonra da Üçüncü Cadde’deki bir iş merkezi inşaatının yirmi birinci katındaki çelik iskeleden düşüp öldü. İşe sarhoş gelmişti.</p>
				<p>İstifa haberimin gazetelerde çıkmasından bir gün sonra, Cathy beni kutlamak için telefon etti. Bir yılı aşkın süredir ilk kez kavga etmeden güzel güzel konuştuk. Bir tür duygusal barış konumuna gelmiştik; anladığım kadarıyla boşanmamızdan sonraki kırgınlıkları artık aşmıştık. Artık geçmişi unutmanın, birbirimizin yaşamından çıkmanın zamanı gelmişti. Küçük oğlumuz Richie olmasa, belki de birbirimizi bir daha hiç görmezdik. Ama oğlumuz vardı, her hafta onu görmeye gidiyordum. Cathy benim sorumlu, sevecen bir baba olabileceğime pek inanmazdı. İlk başlarda Richie’yi ne zaman almaya gitsem, Cathy hep dışarıda olurdu. Ben Richie’yi alıncaya kadar ve eve getirdikten sonra çocukla ilgilensin diye annesini evde bırakırdı. Oğlumu onun kadar sevdiğimi, onun kadar ilgilendiğimi anlaması epey zaman aldı. Bunu anladığı andan itibaren de yeniden birbirimize güvenmeye başladık.</p>
				<p>Son sekiz-on aydır, her çarşamba akşamı üçümüz yemek yiyorduk. Cathy, ikimizi bir arada görmenin Richie için iyi olacağına karar vermişti. Aramızdaki ilişki daha sıcaklaşmış, daha yumuşamıştı. Cathy bu ilişkiyi gerginleştirmeden sürdürebileceğimizi düşünüyordu Gerçekten de öyle oldu. Birlikte nice sıkıntılara göğüs germiş, nice savaşlar vermiştik; bunların sonucunda doğan dostluk ikimiz için de büyük anlam taşıyordu. Başkalarından bekleyemeyeceğimiz şeyleri birbirimizden isteyebiliyorduk. Ama yine de fazla yakınlaşmayı, aşırı beklentilere girmeyi istemiyorduk. Hem kendimizi incitmekten, hem de yeniden oluşturduğumuz ilişkiyi zedelemekten korkuyorduk. Kiminle gezip tozduğumuzu, kiminle yatıp kalktığımızı birbirimize hiç sormuyorduk. Richie’nin iyiliği adına ve birlikte olmaktan hoşlandığımız için görüşüyorduk. Ama birbirimizin yaşantısına karışmıyor, birbirimiz üzerinde hak iddia etmiyorduk.</p>
				<p>Richie dokuzuna basmıştı. Bir süre önce dinozorlara, sonra böceklere, daha sonra da Yunan mitolojisine merak sarmıştı. Geçen yaz bir gün benim arabayla gezmeye çıktık, otoparka döndüğümüzde Richie, Luis Ramirez’le beyzbol sohbetine daldı. Luis, Richie’yi kulübesine götürüp bütün beyzbol kitaplarını ve dergilerini gösterdi. Bu, gizli sayılardan, gerçek kimliği belirsiz kişilerden, kutsal yorumlara benzeyen stratejilerden oluşan gizemli bir evrene kabul edilmek gibi bir şeydi ve Richie kendini iyice kaptırdı. Luis, onun Vergilius’u, bu tanrılar, yarı tanrılar, ölümlüler dünyasındaki rehberi oldu; artık her sokağa çıkışımızda otoparkta Luis’le konuşmadan edemiyordu. Doğum gününde armağan ettiğim “Beyzbol Ansiklopedisi” nin üçte ikisini ezberlemiş; nereye gitse beyzbolcuların resimli kartlarını yanından eksik etmez olmuştu.</p>
				<p>Doğu 83. Sokak’taki evin kapısını çaldığımda dokuza çeyrek vardı. Richie pijamalarıyla kapıyı açtı.</p>
				<p>“Annem, yemek berbat oldu, dedi.”</p>
				<p>“Umarım bu saate kadar beklememişsindir.”</p>
				<p>“Annem bırakmadı. Altı buçukta hamburgerle ıspanak yedirdi.”</p>
				<p>Cathy oturma odasının kapısında göründü. Sırtında blucin ve kolları dirseklerine kadar sıvanmış ince bir gri süveter vardı. Açık bıraktığı sarı saçları omuzlarına iniyordu; onun böylesine genç görünmesi beni biraz şaşırttı. Angel’in yumruğundan sonra midem ağrımaya başlamıştı; kendimi yaşlı ve bitkin hissediyordum. Bir an sanki kızımla torunumu görmeye gelmişim duygusuna kapıldım. Ama Cathy yanıma gelip yanağımdan öperken, onun da gözlerinin çevresinde yorgunluk belirtileri olduğunu görmek içimi rahatlattı. Demek bugün o da zor bir gün geçirmiş; yaşamın içinden ikimiz de aynı hızla geçmiştik. Otuz yıl sonra ne hale geleceğimizi merak ettim.</p>
				<p>Cathy, “Senden umudu kesmiştik,” dedi.</p>
				<p>Akla yakın bir yalan uydurmaya çalışarak, “Kusura bakma,” dedim. “Gecikmeyeceğimi sanıyordum, ama Garden State Otoyolu’nda büyük bir kaza olmuştu.”</p>
				<p>Richie, “Ölen var mı?” diye sordu. Korkunç bir ölümü ilginç ve televizyondaki bir patlama kadar gerçekten uzak bulabilecek bir yaştaydı henüz. Günün birinde ben artık bir daha çıkıp gelmeyecek olsam, onu da böyle ilginç bulacak mı diye merak ettim.</p>
				<p>“Ölen olmadı. Ama bir sürü araba birbirine girdi.”</p>
				<p>Richie, kazayı gözünün önüne getirmeye çalışarak, “Vay be!” dedi. “Keşke ben de orada olsaydım.”</p>
				<p>Getirdiğim Beaujolais şişesini sehpanın üzerine koydum, ceketimi çıkardım.</p>
				<p>Cathy, “Yiyecek pek fazla bir şey yok,” dedi. “Her şeyi saat altı buçuğa göre ayarlamıştım. Ama şimdi hepsi kayış gibi oldu.”</p>
				<p>“Peki, kayış gibi olmadan önceki adı neydi?”</p>
				<p>“Dana <em>saltimbocca</em><a class="si-noteref epub-type_noteref" href="#f2" id="ref_f2">2</a>.”</p>
				<p>“Yani sen şimdi bana ceza olsun diye, o yemeği bir daha yapmayacağını mı söylemek istiyorsun?”</p>
				<p>Cathy, gülümseyerek, ama bir yandan da emeğinin boşa gitmesine hayıflanarak, “Evet öyle,” dedi. “Bundan sonra ancak televizyon karşısında tıkınılacak bir şeyler yersin.”</p>
				<p>Evde ne varsa onunla idare ettik. Mercimek çorbası, ciğer ezmesi, salata ve peynir. Cathy’nin dediği gibi, arada ana yemek olmadan yalnızca başlangıç ve üstlük. Richie’nin normal yatma saatinden daha fazla oturmasına izin verildi; o da bizimle sofraya oturup süt içti, kraker yedi. Richie, bu akşam ben ne istersem o olacak dediği için, Cathy’yle fazla bir şey konuşamadık. Richie, hep birlikte Beyzbol Bilmecesi oynamamıza karar vermişti. Soruları da o soruyordu. Tek sorun, soruların yanıtlanamaz oluşuydu. Amerikan Ligi’nde şampiyon olan Cleveland Indians takımında topa en son vuran oyuncu kimdi? Bobby Avila, 1954. Millî Lig’de Maury Wills mi yoksa Lou Brock mu daha fazla sayı yaptı? Brock, sekiz sayı, Will altı sayı yapmıştı. Sorular böyle sürüp gidiyordu, hiç bitmeyecekmiş gibi görünüyordu.</p>
				<p>Sonunda Cathy, “Bu odadakiler içinde beyzbolu senden iyi bilen olmadığını kanıtladın artık,” dedi.</p>
				<p>Richie alçakgönüllülükle yanıt verdi: “Bunun ne önemi var. Asıl Luis’den daha çok şey bildiğim gün övüneceğim.”</p>
				<p>“Onu çoktan geride bıraktığına kuşkum yok,” dedim. “Ne de olsa onun bir işi ve bakmak zorunda olduğu bir ailesi var. Bunlara senin kadar zaman ayıramaz.”</p>
				<p>Richie, “İyi ama, benim de okulum var,” dedi. “O da neredeyse bütün günümü alıyor.”</p>
				<p>Richie, daha söz ağzından çıkar çıkmaz yaptığı yanlışı fark etti, ama iş işten geçmişti. Cathy onun geç yatmasına göz yummuştu; ama okul konusu açıldıktan sonra Richie için yatağa girmekten başka yol yoktu. Richie, Einstein’ın da geceleri dört saat uyuduğu gibi birtakım itirazlarda bulunduysa da, daha fazla diretmedi. Saat onu çeyrek geçiyordu.</p>
				<p>Dişlerini fırçalarken, yüzünü yıkarken yanında durdum. Bütün çocukların gönüllü olmadıkları bir işi baştan savma yapmaları gibi, Richie de yalapşap temizleniyordu. Onu yatağına yatırıp <em>Define Adası</em>’nı okumamı isteyip istemediğini sorduğumda, benim kitabı bitirmemi beklemekten usandığını, onun için de sonunu kendisinin okuduğunu söyledi. Kitap okumak yerine sohbet etmek istiyordu. Cumartesi günkü maça bilet almıştım, Richie’nin aklı fikri ondaydı. İlk kez büyük bir lig takımının maçını izleyecekti.</p>
				<p>“Maça gidince, biz de televizyonda görünecek miyiz?” diye sordu. </p>
				<p>“Televizyonda maçı gösterecekler; ama bizi göstereceklerini sanmam.”</p>
				<p>“Arkadaşım Jimmy’ye televizyona çıkacağımı söyledim. Şimdi bana yalancı gözüyle bakacak.”</p>
				<p>“Ona bilet koçanını gösterirsin, olur biter. Koçan senin maça gittiğini kanıtlar. Kamera seni çekmezse, bunda senin suçun yok.”</p>
				<p>Söylediklerim içini rahatlattı. “İki maç birden mi seyredeceğiz?” diye sordu.</p>
				<p>“Hayır, tek maç seyredeceğiz. O kadar yeter. İki maç olsaydı, herhalde mide fesadından hastaneye düşerdin. O sosisli sandviçler insanı perişan eder.”</p>
				<p>Richie suratını astı, “Annem bana sosisli sandviç yedirtmiyor. Oysa ben bayılıyorum.”</p>
				<p>“Annen akıllı kadındır Richie. Onun sözünü dinlemelisin.”</p>
				<p>Uykulu gözlerle bana bakarak, “Annemi seviyor musun baba?” diye sordu.</p>
				<p>“Hem de çok,” dedim.</p>
				<p>“Öyleyse neden gelip bizimle yaşamıyorsun?”</p>
				<p>“Bunu daha önce de konuştuk Richie. Öyle bir şey olamaz.”</p>
				<p>“Biliyorum, yalnızca sormak istemiştim.” Artık gözleri kapanmıştı, ama zar zor açarak, “Büyükleri hiç anlayamıyorum,” dedi. “Hem de hiç anlayamıyorum.”</p>
				<p>“Ben de anlayamıyorum Richie.”</p>
				<p>Birkaç dakika daha oturup iyice dalmasını bekledim. Oturma odasına döndüğümde, Cathy bulaşıkları yıkamış, piyanonun yanındaki koltuğa oturmuş, arada bir yaptığı gibi yemek üstü sigarasını içiyordu. Bir Beaujolais daha açıp kanepeye oturdum. O odada oturmayı severdim. Cathy odayı öyle bir yerleştirmişti ki, hiçbir şey üstünüze gelmez; tam tersine sanki duvarlar, eşyalar, resimler sizi rahat ettirmeye çalışıyorlarmış duygusunu verirdi. Cathy’ nin her zaman yüklüce bir şarap stoku bulundurması da yabana atılır gibi değildi.</p>
				<p>Bir süre geçen hafta olan bitenden konuştuk. Cathy okulda yorulduğunu ve altı hafta sonra başlayacak yaz tatilini iple çektiğini söyledi. Ben de Paris’e gitmek istediğimden, ama üzerinde çalıştığım yeni bir dava yüzünden planımı ertelediğimden söz ettim. Beaujolais’yi yarıya indirdiğimiz sırada, Cathy kalktı, kanepeye geldi, başını kucağıma koyup kıvrıldı. Bu, beş yılı aşkın bir süredir gösterdiği ilk fiziksel yakınlaşmaydı.</p>
				<p>“Seninle konuşmam gerek Max,” dedi. “Bir konuda akıl vermeni istiyorum.”</p>
				<p>Yumuşacık sarı saçlarını okşadım. Bedeni gergindi; çocukların yabancı bir yerdeyken yaptıkları gibi, ana karnındaki bebeğin yatışını andıran bir şekilde büzülmüştü.</p>
				<p>“Konuşmaya ne gerek var?” dedim. “Böyle çakırkeyif bir halde ve başın kucağımda oturmak hoşuma gidiyor.”</p>
				<p>“Bir karar vermem gerek; ne yapacağımı bilmiyorum.”</p>
				<p>“Son beş yıl içinde bana danışmadan bir sürü karar verdin. Çoğu da yerinde kararlardı.”</p>
				<p>“Bu başka. Ve büyük bir yanlış yapabilirim diye korkuyorum.”</p>
				<p>“En son, dördüncü sınıftayken okul temsilinde ezberini unutmaktan korkmuştun.”</p>
				<p>“Hayır Max, bu sefer gerçekten korkuyorum.” Duraksadı. “Benimle evlenmek isteyen biri var. Ve ne yapacağımı kestiremiyorum.” </p>
				<p>Aralık ayının ortasında donmaya yüz tutmuş bir nehire fırlatılıp atılmışım gibi oldum. Soluk almak için ne zaman suyun yüzeyine çıkacak olsam, kafamı buz parçalarına çarpıp duruyordum. İçimden bir ses, bu konunun beni ilgilendirmediğini, Cathy’nin canı ne isterse yapabileceğini söylüyordu; ama bir başka ses de ayağa fırla, odada ne varsa hepsini kırıp dök, diyordu.</p>
				<p>“Böyle bir konuda akıl danışmak için yanlış insanı seçtin Cathy,” dedim. O anda söyleyecek başka laf bulamıyordum.</p>
				<p>“Biliyorum Max. Sana haksızlık ediyorum. Ama güvenebileceğim başka kimsem yok.”</p>
				<p>“Kim bu talihli?” diye sordum. “Onu seviyor musun? Zengin mi bari? Sana rahat bir yaşam sürdürebilecek mi?”</p>
				<p>“Hayır, zengin değil. Hoca; New Hampshire Üniversitesi’nde İngilizce profesörü. Beni de çok seviyor.”</p>
				<p>“Peki, sen onu seviyor musun?”</p>
				<p>“Herhalde. Ama pek emin değilim.”</p>
				<p>“Madem emin değilsin, o zaman biraz daha beklemen iyi olur.”</p>
				<p>“Ama bekleyecek olursam her şey bitebilir. Richie için iyi olacağını düşünüyorum. Evde sürekli bir erkek olması onun için iyi olur. New York’un bu çılgın yaşantısından uzakta, sessiz sakin yaşaması da iyi olur.”</p>
				<p>“Peki Richie ne diyor buna?”</p>
				<p>“Anne, bu seni mutlu edecekse ben de mutlu olurum, diyor. Bu cümleyi nereden kaptı bilmem. Belki televizyondaki eski filmlerden birinde duymuştur. Ama gerçekten neler hissettiğini bilmiyorum.”</p>
				<p>“Bu durumda her şey senin kararına bağlı gibi görünüyor.”</p>
				<p>“Biliyorum. Ve evlenmem gerek gibi geliyor. Ama yine de düşünüyorum...” Sözünü bitirmedi. Yarım dakika kadar hiçbir şey söylemedik.</p>
				<p>Sonra ben, “Ne düşünüyorsun?” diye sordum.</p>
				<p>“Bilmem... Söylemesi zor.” Tekrar duraksadı. Yeniden konuşmaya başladığında sesi millerce uzaktan geliyor gibiydi. “Hani belki seninle ben yeniden bir araya gelebiliriz diyordum.”</p>
				<p>“Gerçekten ister miydin Cathy?”</p>
				<p>“Son zamanlarda bunu çok düşündüm. Yüreğimin ta derinlerinde, galiba gerçekten bunu istiyorum.”</p>
				<p>“Peki, beş yıl önce olanları unutabilecek misin?”</p>
				<p>“Hiçbir zaman unutmayacağım. Ama artık değiştik. Sonunda büyüyüp olgunlaştık.”</p>
				<p>Bu, yaşamımızın en zor konuşmalarından biriydi; göz göze gelirsek büyü bozulur da düşüncelerimizi dile getiremezmişiz gibi birbirimize bakmaktan korkuyorduk. Şu anda dürüst konuşmak çok önemliydi, her şey buna bağlıydı. Cathy kucağıma gömdüğü başını kaldırmıyor; ben de gözlerimi mutfağa açılan kapının yanındaki elektrik düğmesinden ayıramıyordum. Sanki söylemem gereken sözleri elektrik düğmesi bulup çıkaracaktı.</p>
				<p>“Şu anda yaptığım işi hiç düşünmüyorsun Cathy,” dedim. “Her gece beni beklemek zorunda olmanın, gecenin üçünde beni teşhis etmek için morga gitmek olasılığının nasıl bir şey olduğunu bilmiyorsun. Bu, sana ve Richie’ye göre bir yaşam tarzı değil.”</p>
				<p>“Başka kadınlar bunu becerebiliyor,” dedi. “Polislerin karılarını düşün. Onlar da aynı şeyleri yaşıyor. Hepimiz günün birinde öleceğiz Max. Yaşam tehlikelerle dolu; ama bu bizi yaşamaktan alıkoymamalı.”</p>
				<p>“Polisle evli olmaya benzemez bu. Polislerin belli işleri, belli çalışma saatleri vardır; işlerini bitirince evlerine gider ve işi kafalarından atarlar. Ama ben bir davayı üstlendiğim zaman, yirmi dört saatimi ona vermek zorundayım. Davayı bütün çirkinliğiyle, bütün amansızlığıyla eve de taşırım. Buna dayanamazsın. Bir süre sonra da bu işi bırakıp başka bir iş yapmam için ısrar etmeye başlarsın.”</p>
				<p>“Yapmam Max. Ne aradığını şimdi anlıyorum; işine hiç burnumu sokmam.”</p>
				<p>“Şimdi böyle söylüyorsun. Ama bir-iki yıl sonra bunu kaldıramazsın. Sen güzel şeyler ararsın Cathy; bugünden yarınını bilmeyi, müzik dinlemeyi, kitap okumayı, güzel yemekler yemeyi ve ihtiyacın olduğunda yanında olacak erkeği istersin. Ben bunların hiçbirini veremem sana. Çok mutsuz olursun.”</p>
				<p>“Sen artık beni istemiyorsun, öyle değil mi Max?”</p>
				<p>“Seni ne kadar çok istediğimi tahmin edemezsin. Ama seni bir kez kaybettim, ikinci bir kez daha kaybetmeyi göze alamam. Hangi işi yapmaktan hoşlanacağımı keşfedebilmek için yıllarımı boşa harcadım. Bu iş benim için gerçekten bir anlam taşıyor ve vazgeçmeyi de istemiyorum. Ama yeniden bir araya gelirsek vazgeçmek zorunda kalırım. Ve eğer işim olmazsa, boşanmamızdan önceki günlere yeniden döner, yeniden aynı olayları yaşarız. Hiç değilse şimdiki durumumuzda seni bir kez daha kaybetmem söz konusu değil. Hep şimdi olduğumuz kadar yakın olacağız.”</p>
				<p>Cathy usul usul ağlamaya başladı; öylesine sessiz ağlıyordu ki, başta farkına bile varamadım. Ben konuştukça, Cathy’nin bedeni elimin altında titriyor ve her titreme dalgası dünyanın merkezinden gelen bir depremin sarsıntısı gibi kemiklerime yayılıyordu. Sözlerimi bitirince Cathy kalktı oturdu; gözlerinden sicim gibi yaş akıyordu.</p>
				<p>“Max, neden böyle olmak zorunda? Neden birbirimizi yeniden sevemezmişiz?”</p>
				<p>Bana sıkı sıkıya sarıldı; hıçkırıklarını artık kontrol edemiyordu. Ben de ona sıkıca sarıldım; bir yandan da ömrümün en büyük yanlışını mı yaptım acaba, diye düşünüyordum. Bunu sırf onun iyiliği için mi, yoksa yeniden sorumluluk üstlenmekten korktuğum için mi yaptığımı kestiremiyordum. İnsanın aklını her zaman kurcalayacak bir seçimdir bu.</p>
				<p>Cathy’yi dudaklarından öptüm; sanki bu yakınlaşma az önce ikimiz adına verdiğim korkunç kararı ortadan kaldıracakmış gibi, o da istekle verdi kendini. Sevişmemiz, herhangi bir şeyin başlangıcı, yeni bir deneme umudu değil; bir tür vedalaşma, geçmişte birlikte göğüslediğimiz her şeyden kopmaydı. Cathy’nin ağlaması dinmiyordu; sevişmemiz sona erdiğinde ikimiz de mutsuzluğumuzdan kurtulamamıştık. Tensel ilişki çözüm getirmez. Olsa olsa sonsuz bir hüzne kucak açar.</p>
				<p>Evin kapısını açtığımda sabahın ikisini geçiyordu. Öğleden sonraki ziyaretçilerimin altüst ettiği odayı toplamam bir saatten fazla zamanımı aldı. Beynim bomboştu ve belirli bir çekidüzen arıyordum. Yatağa uzandığımda gözüme uyku girmedi. En sonunda uyuyakaldığım zaman, düşümde Cathy ile Richie’nin odamda durmuş, öfkeli bir ifadeyle bana baktıklarını gördüm. Bana bağırıyorlardı: “Sen kötü birisin, Max Klein! Sen kötü bir insansın!”</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f2"><a class="si-backref" href="#ref_f2">2</a><span class="si-footnote-text">. (İt.) “Ağza atlayan”. Şarap, zeytinyağ veya tuzlu suda marine edilerek hazırlanan adaçayına sarılı İtalyan jambonu. (Y.N.)</span></div>
				</div>
  </body>
</html>