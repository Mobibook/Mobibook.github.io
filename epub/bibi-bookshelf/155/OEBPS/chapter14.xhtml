<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Köşeye Kıstırmak</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter14">
<div class="html5_section">
				<h1>14</h1>
				<p>Chapman’ın apartmanında aynı kapıcı nöbetteydi. Yaz geliyor diye paltosunu naftalinleyip kaldırmış, yazlık üniformasını giymişti. Onun dışında, ilk karşılaşmamıza oranla belli belirsiz süzülmüş olmasından başka bir değişiklik yoktu. Hüzünlü bir gülümseyişle selamladı beni.</p>
				<p>“Dün karşılaştığınız feci bir manzaraydı Mr. Klein,” dedi.</p>
				<p>Başımı salladım. “Birini ziyarete gittiğin zaman böyle bir şeyle karşılaşacağını beklemezsin.”</p>
				<p>“Herhalde beklemezsiniz. En azından böyle bir apartmanda.” Anlaşılan, kapıcı da şiddet olaylarını ancak alt tabakaya musallat olan bir illet gibi görenlerdendi.</p>
				<p>“Mrs. Chapman’ın dışarı çıkmasıyla benim gelmem arasındaki sürede Mr. Chapman’ı görmeye gelen kimse oldu mu diye merak ediyorum,” dedim.</p>
				<p>Kapıcı yüzümdeki berelere baktı, ama nedenini sormaya cesaret edemeden, “Bunu polise de söyledim,” diye yanıt verdi. “Hiç kimse gelmedi.”</p>
				<p>“Apartmanın ön kapıdan başka girişi var mı?”</p>
				<p>“Alt katta, yanda servis girişi var, ama o kapı genellikle kilitlidir.” </p>
				<p>“İki gün önce de kilitli miydi?”</p>
				<p>“Sabahleyin kilitli değildi. Con Edison’dan işçiler gelmişti, birkaç saat o kapıdan işlediler.”</p>
				<p>“Kapının kilitli tutulmasından kim sorumlu?”</p>
				<p>“İdare amiri.”</p>
				<p>“Yalnızca onda mı anahtar var?”</p>
				<p>“Hayır, aparmandaki herkesin anahtarı vardır. Ellerinde ağır yük olduğu zaman o kapıdan girip yukarı çıkmak kolaylarına gelir. Servis asansörü daha geniştir.”</p>
				<p>“Sağ ol. Bu anlattıkların çok işe yarayacak.”</p>
				<p>“Bunları dün polislere de anlattım.”</p>
				<p>“Herhalde anlatmışsındır. Ama polisler bazen kendilerine anlatılanları unuturlar.”</p>
				<p>Kapıcı dahili telefondan Chapmanların dairesini aradı. Ben de içeri girip on birinci kata çıkmak için asansöre bindim. On ikiyi çeyrek geçiyordu.</p>
				<p>Kapıyı Judy’nin daha yaşlıca bir kopyası açtı. Elli beş yaşlarındaki kadının iri kahverengi gözleri, ince, atletik yapısı tıpkı kızına benziyordu. Gözleri şişmişti, makyajı da biraz fazlaydı. Dünden beri epey gözyaşı dökmüş olduğunu tahmin ettim. Bana, sanki bir uçan daireden inmişim gibi bakıyordu.</p>
				<p>“Evet?” Bu, sabah telefondaki sesti.</p>
				<p>“Ben Max Klein. Kapıcı az önce geldiğimi haber verip adımı söylemişti.”</p>
				<p>“Ah tabii.” Beni içeri buyur etmediğinden dolayı mahcubiyet duymayı düşünemeyecek kadar kafası dağınıktı. “Buyurun lütfen.”</p>
				<p>Judy salonun dibindeki yuvarlak masanın başında, Burleson olduğunu tahmin ettiğim kır saçlı biri ve herhalde yardımcısı olan daha gençten bir adamla oturuyordu. Judy’nin sırtında lacivert beyaz kareli pamuklu bir elbise vardı. Bu kıyafet onu genç göstermişti; otuz yaşında bir duldan çok üniversite öğrencisine benziyordu. Nedense onun siyahlara bürünüp alışılagelmiş matem havasında olacağını sanıyordum. Ama ne de olsa, bu normal bir durum sayılmazdı. Judy köşeye kıstırılmıştı ve ölüm kalım savaşı veriyordu. Kocasının ölümünden duyduğu şoku daha atlatamadan, cinayet sanığı olarak kendini savunmak durumuna düşmüştü. O sade giysi ve öğrenci görünümü, haksız yere Judy’nin suçlandığını kanıtlamak için seçtiği bir masumiyet simgesiydi. O görünümdeki bir kadın kesinlikle katil olamazdı. Judy’nin avukatını mı, yoksa kendini inandırmak için mi böyle giyindiğini; bunu bilinçli olarak yapıp yapmadığını merak ettim. Belki de sonuçta, öyle ya da böyle fark etmiyordu.</p>
				<p>Judy beni görünce gülümseyerek yerinden doğruldu. Masaya yürüdüm; Burleson ve yardımcısı da ayağa kalktılar. Judy beni adamlara takdim etti, tokalaştık. Kim olduğum kendilerine önceden anlatıldığı için, bana bir yabancı gibi değil de, meslektaşları gibi davrandılar. Nasıl olsa hepimiz bu işin içindeyiz, o yüzden bir an önce işe başlayalım tavrı içindeydiler. Burleson’ın, başka avukatların yaptığı gibi, benim orada olmama itiraz etmemesinden cesaret aldım. Burleson mesleğin en iyilerindendi ve benim yapımda birinin böyle bir davada çok yararlı olacağını biliyordu.</p>
				<p>Burleson’da coşku ile ölçülülük tuhaf bir biçimde bütünleşmişti. Üzerinde pahalı, iyi bir terzi elinden çıktığı belli koyu gri bir takım vardı. Kılığı, onun ayakları yerde, fazla çaba harcamadan başarıya ulaşan biri olduğunu gösteriyordu. Ama öte yandan, yele gibi kabaran gümüşi saçlarını iyice uzatmış olması, onun aynı zamanda eksantrik bir kişi, hatta önceden kestirilemeyecek kadar parlak savunmasıyla mahkeme salonunda insanı şaşırtacak bir dâhi olabileceğine işaret ediyordu. Bu, çok özenle oluşturulmuş bir imajdı ve Burleson, müşterilerinin sinirlerini yatıştırmayı hedefleyen çok ölçülü bir özgüven sergiliyordu. Bu, benim pek hoşlanmadığım ve rahatsız olduğum bir tavırdı; ama şimdi onunla dalaşacak durumda değildim. Burleson, kamuoyunda geniş yankıları olan davaları kazanmakla ün yapmıştı; bu nedenle de bir aktör gibi gösteri yapması doğaldı. O anda beni ilgilendiren tek şey, adamın Judy’nin aklanmasını sağlamasıydı.</p>
				<p>Judy, “Max’la biraz özel görüşebilir miyim Mr. Burleson?” dedi. “Üçünüz çalışmaya başlamadan önce, onunla konuşmak istediğim bazı şeyler var.”</p>
				<p>Burleson, “Buyurun görüşün,” dedi. “Harlow’la benim incelememiz gereken pek çok şey var. Siz rahatınıza bakın.”</p>
				<p>Judy beni salondan çıkardı, koridordan geçirdi, kendi yatak odasına götürdü. Yavaşça kapıyı kapattı ve sonra tek kelime söylemeden yanıma geldi, bana sarıldı.</p>
				<p>“Bana sıkı sıkı sarıl,” dedi. “Öyle korkuyorum ki, artık ayakta duracak gücüm kalmadı.”</p>
				<p>Kollarımı beline doladım ve bütün ağırlığını bana vermesini sağladım. Başını göğsüme dayadı; hiç konuşmadan bir an öylece durduk. Alnını, yanaklarını öptüm; üzülmemesini, her şeyin yakında açığa çıkacağını söyledim. Gözlerini yumdu, dudaklarını araladı; benim gövdemde kendini kaybederek içinde bulunduğu durumun gerçekliğini yok edebilirmiş gibi, onu öpmemi, ona sahip olmamı istiyordu.</p>
				<p>“Konuşmamız gerek Judy. Kaybedecek zamanımız yok.”</p>
				<p>“Keşke bu konuyu hiç konuşmak zorunda olmasam,” diye fısıldadı. “Keşke bu hiç olmasaydı.”</p>
				<p>“Ama oldu ve şimdi bu konuda bir şeyler yapmamız gerekiyor.”</p>
				<p>Onu yavaşça yatağın yanına götürüp oturttum. Elimi tutuyor, beni bırakmak istemiyordu. Sanki ben bir tür elektrik kaynağı olmuştum da, canı çekilse bile onun fonksiyonlarını çalıştırabilirmişim gibi davranıyordu. Başını kaldırdı ve yüzümün halini ilk kez fark etti. Bu, onun ayaklarını yere basmasını sağladı.</p>
				<p>“Aman Tanrım! Neler oldu sana? Perişan görünüyorsun.”</p>
				<p>“Uzun hikâye,” dedim. “Önceki gün sana Chip Contini’nin babasıyla ilgili sorular sorduğumu anımsıyor musun? İşte bunu, onun hesabına çalışan birkaç operatör yaptı.”</p>
				<p>“Demek, o da bu işin içindeymiş, öyle değil mi?”</p>
				<p>“İşin içinde, ama ne ölçüde olduğunu kestiremiyorum. Beş yıl önce kocanın geçirdiği kazayı onun planladığı kesin. Bu konuda en ufak kuşkum yok. Ama tehdit mektubunu onun gönderdiğini sanmıyorum; dün bu evde olanlardan da onun sorumlu olmadığına hemen hemen eminim.”</p>
				<p>Judy komodinin üzerindeki sigara paketine uzandı, titreyen elleriyle sigarasını yakıp derin bir nefes çekti. “George’un geçirdiği kazanın kaza olmadığını mı söylemek istiyorsun? Victor Contini’nin onu öldürmeye çalıştığını mı söylemek istiyorsun?”</p>
				<p>Beş yıldır kocasının geçirdiği kazanın sıradan bir kaza olduğuna, Tanrı’nın yazdığı bir yazgı olduğuna inanarak yaşamıştı. Şimdi bunun Tanrı değil, kul işi olduğunu öğrenince korktu. Judy’nin o andaki korkusu, her an evinizi havaya uçurabilecek kadar ciddi arızası olan bir ocağı beş yıldır kullandığınızı fark ettiğiniz zaman kapılacağınız dehşete benziyordu. Bu, geçmişte kalan o süre içinde ne tür bir tehlike atlatıldığını fark etmenin dehşetiydi.</p>
				<p>“George hakkında öğrendiklerimin hemen hepsi çok şaşırtıcı şeyler,” dedim. “Üstelik ona diş bileyen yalnızca Contini değil. Kiminle konuştuysam, kocan hakkında bir tek iyi laf duymadım.”</p>
				<p>Judy, “Sana söyledim ya, zor adamdır,” dedi, sonra durdu, “Zor adamdı demek istiyorum,” diye sürdürdü. “George öldü, değil mi? Buna hâlâ alışamadım.” Kocasının içeri girivermesini bekliyormuş gibi kapıya baktı.</p>
				<p>“Polislere ve Burleson’a belki yüz kez anlattığını biliyorum, ama dün sabah burada olanları bir de bana anlatmanı istiyorum. Bölge savcısı, senin George’la birlikte mutfakta kahvaltı edişini ve onun zehri içtiği sıralarda binadan çıkışını, iddianamesine dayanak yapacak. Gerçekten neler olup bittiğini bilmem gerek, yoksa elimden bir şey gelmez.”</p>
				<p>Judy sigarayı tablada söndürdü, hemen ardından bir yenisini yaktı. Bazılarının peş peşe kadehleri dikmesi gibi, o da sigarayı zincirleme içiyordu. Ne yaptığını bilmiyordu. “Çok basit,” dedi. “Bunu Grimes denilen adama da anlatmaya çalıştım, ama bana inanmadı.” Durdu, derin bir soluk aldı. “George’la kavga ettik. Telefonda seninle konuştuğumu duymuş, bana çok kızdı. Onun işlerine burnumu sokuyormuşum diye tepesi attı, bir daha böyle yaparsam beni öldüreceğini söyledi. Her zamanki kavgalarımızdan biriydi. Ona kahvaltı hazırlarsam belki yatışır diye düşündüm. O da özür diledi; mesele kapandı sandım. Ama sofraya oturur oturmaz, yine üzerime gelmeye başladı. Çıldırmış gibiydi. Kendimi senin kollarına attığımı, ucuz bir orospu gibi hareket ettiğimi söylüyordu. Çok ağır sözler etti Max, daha fazla dinleyemedim. Yerimden kalktığım gibi kendimi evden dışarı attım. Birkaç saat sonra döndüğümde, polisler gelmişti, George da ölmüştü.”</p>
				<p>“Peki ya zehir? Grimes, zehri senin aldığına dair elinde kesin kanıt olduğunu söyledi.”</p>
				<p>“Doğru. Zehri ben aldım.” Buruk bir gülümsemeyle omuzlarını kaldırıp indirdi. “İşin kötüsü de bu ya. Ne kadar doğruyu söylersem, iş o kadar sarpa sarıyor.”</p>
				<p>“Zehri niçin aldın?”</p>
				<p>“George istedi. Geceleri mutfakta fare çıktığını, onlardan kurtulmak istediğini söyledi.”</p>
				<p>“Peki fare var mıydı?”</p>
				<p>“Sanmıyorum. George’un o zehri kullandığını da anımsamıyorum. Zehri mutfaktaki dolapta saklamadığına da eminim, çünkü hiç orada görmedim.”</p>
				<p>Yataktan kalktım; bu yeni bilgiyi sindirmeye, kafamda yavaş yavaş şekillenmeye yüz tutan kalıbın içine oturtmaya çalışarak odada dolanmaya başladım. Chapman cinayetine bambaşka bir perspektiften bakmam gerektiğini seziyor, ama hangi açıdan bakacağımı henüz kestiremiyordum. Judy endişeli bakışlarla beni seyrediyordu; sonunda bir terslik mi var, diye sordu. Sorusuna doğrudan yanıt vermekten kaçındım.</p>
				<p>Ağır ağır konuşarak, “Bu Burleson için epey zorlu bir dava olacak,” dedim. “Her şey öylesine senin aleyhinde ki. Polisler bu işi senin yaptığına kesinlikle inandıkları için, artık davanın peşini bıraktılar. Şimdi top bölge savcısında. Bu da demek oluyor ki, gerçek katil paçayı kurtardı ve rahatça arkasına yaslanıp senin mahkûm edilişini bekleyecek.”</p>
				<p>“Ben Burleson’a güveniyorum. O beni mahkûm ettirmez.”</p>
				<p>“Ben kimseye güvenmem. Hele böyle bir davada hiç güvenmem. Eldeki kanıtlar gereğinden çok daha sağlam, bu durumda jürinin sana neler yapabileceğini düşünmek bile istemem. Kocan çok popüler biriydi, Briles’la olan ilişkin ortaya çıktığı zaman, arayıp da bulamadıkları cinayet nedeni kucaklarına düşmüş olacak.”</p>
				<p>Judy bir sigara daha yaktı, gözlerini yatağa dikti. “Durumum kötü görünüyor, öyle değil mi?”</p>
				<p>“Bunu yapanı bulamazsam, gerçekten kötü durumdasın.”</p>
				<p>Judy başını kaldırdı. Gözlerinde umut kıvılcımlanmıştı. “Peki ama, Bill’le ilişkimizin altı ay önce bittiğini öğrendikleri zaman, bunu hiç hesaba katmazlar mı?”</p>
				<p>“Ama daha önce de bir kez ayrılıp sonra yeniden başladığınızı da öğrenecekler. Daha da önemlisi, senin kocana sadık ve kendini ona adamış bir eş olmadığını öğrenecekler.”</p>
				<p>Judy çaresizlik içinde, “Öyle olmayı denemiş olmam da bir şey ifade etmez herhalde,” dedi.</p>
				<p>Onu düşüncelerinden koparmak için, “Bana biraz Briles’dan söz et,” dedim.</p>
				<p>“Nesinden söz edeyim?”</p>
				<p>“Altı ay önce bu ilişkiyi bitirdiğini söylediğin zaman nasıl karşıladı?”</p>
				<p>“Çok sarsıldı. Ayrılmayalım diye yalvardı.”</p>
				<p>“Kıskanç mıdır?”</p>
				<p>“Hayır, sanmıyorum. Bill bir entelektüeldir; duygularına akılcı gözle bakmayı, her sorunu karşısındakinin açısından görebilmeyi becerir. Zaten o yüzden bu kadar iyi bir sosyolog olmuş. Bir kusur arayacak olursak, atak olmadığını söyleyebilirim. Hiçbir şeyden coşmayan, heyecana kapılmayan biridir.”</p>
				<p>“Seni hâlâ seviyor mu?”</p>
				<p>“Sevdiğinden hiç kuşkum yok.”</p>
				<p>“Peki ya sen? Sen ona karşı neler hissediyorsun?”</p>
				<p>Tüm parıltısını yitirmiş gibi görünen o iri kahverengi gözlerini bana çevirdi. “Tamamen bitti Max. Ne olursa olsun, bir daha ona dönmem.”</p>
				
				
				<p class="sub-section">Ben salona geçtim; Judy de mutfağa, annesinin yanına gitti. Çarşamba sabahı Chapman’ın büroma gelişinden bu yana olanları Burleson’la Harlow’a kısaca anlattım. Soruşturmamı eskisi gibi sürdürebilmenin benim için çok önemli olduğunu söyledim. Judy’nin suçsuzluğunu kanıtlayacak bir şey bulabilirsem, dava açılmasına hiç gerek kalmayacaktı. Bu arada onlar da kendi savunmalarını hazırlayabilirlerdi. Burleson, Judy’yi kurtaracak bir kanıt bulma şansımın ne kadar olduğunu sordu; ben de fazla olmadığını söyledim. Burleson ve Harlow da kendilerinin bir şeyler yapabilecekleri konusunda pek iyimser değillerdi. Birbirimize iyi şanslar diledik. El sıkıştık ve birbirimizle sürekli haberleşmeye sözleştik.</p>
				<p>Evden çıkmak üzere antreye geldiğim sırada kapı çalındı, ben açtım. Gelen Briles’dı. Beni görünce suratını ekşitti.</p>
				<p>“Sizin ne işiniz var burada?” diye sordu.</p>
				<p>“Ben de size aynı şeyi soracaktım.”</p>
				<p>“Mrs. Chapman’ı görmeye geldim. Yakın dostumdur.”</p>
				<p>“Geçenlerde öyle demiyordunuz. Onu şöyle böyle tanıdığınızı sanıyordum.”</p>
				<p>“Konuşma tarzınızı hiç beğenmiyorum Klein. Sizi ilgilendirmeyen şeylere burnunuzu sokmasanız iyi olur.”</p>
				<p>“Ama beni ilgilendiriyor. Bu davayı ben takip ediyorum. O gün benimle biraz daha açık yürekli konuşsaydınız, belki de Chapman sağ kalabilirdi.”</p>
				<p>“Siz neden söz ettiğinizi bilmiyorsunuz.”</p>
				<p>“Ama belki de,” diye sözümü sürdürdüm; “Chapman’ın ölmüş olması sizin için bir şey ifade etmiyordur. Kocası aradan çıktığına göre, yaslı dula yaklaşmak için yeni bir girişimde bulunabilirsiniz. Belki bu kez onun kalbini yeniden kazanırsınız.”</p>
				<p>Briles’ın yüzü öfkeyle gerildi; bir an sözlerime yumrukla karşılık vereceğini sandım. “Ben şiddet kullanmaktan hoşlanmam Klein. Ama üzerime gelinirse onu da yaparım. Sözlerinizi küstahlık ve terbiyesizlik olarak yorumluyorum. Benimle böyle konuşmaya hakkınız yok.”</p>
				<p>“Neden denemiyorsunuz profesör?” diye onu kışkırtmaya devam ettim. “Belki patlayıp içinizi boşaltırsanız rahatlarsınız.”</p>
				<p>Briles’ın varlığından neden böylesine nefret ettiğimi kestiremiyordum. Sanki onu bir rakip, Judy’ye beslediğim duygular için bir tehlike gibi görüyordum. Duygularımı davanın içine karıştırdığımın ve aptallık ettiğimin farkındaydım. Ama kendimi tutamıyordum. İçimden adamla kapışmak geliyordu.</p>
				<p>Sinirlerinin hangi noktaya kadar dayanacağını keşfetmeme fırsat kalmadı. Tam o sırada Judy göründü.</p>
				<p>“Bill. Ne işin var burada?”</p>
				<p>Briles zorla gülümseyerek, “Merhaba Judy,” dedi. “Seni görmeye gelmiştim; ama bu haydut yolumu kesti.”</p>
				<p>“İnsanların davranış nedenleri üzerine sohbet ediyorduk,” diye açıkladım.</p>
				<p>Judy seslerimizdeki öfkeye şaşırdı ve o da öfkeyle karşılık verdi. “Ne konuştuğunuz umurumda değil. İki koca adamın çocuklar gibi davranması çok saçma. Neden onun yakasını bırakmıyorsun Max? Bu evde yeteri kadar sorun var; sizin bağrışıp çağrışmanızı kaldıracak durumda değilim.”</p>
				<p>“Bitti zaten,” dedim. “Ben de gitmek üzereydim.”</p>
				<p>Kapıdan çıkarken döndüm, Judy’nin yüzüne son kez baktım. Briles’a bakıyordu ve bakışlarında acımak ile nefret birbirine karışmıştı. Gözlerinde daha önce hiç görmediğim bir koyu gölge, neredeyse ürkütücü bir tutku derinliği vardı. Judy’nin yüzündeki o ifade bütün gün gözlerimin önünden silinmedi.</p>
				</div>
  </body>
</html>