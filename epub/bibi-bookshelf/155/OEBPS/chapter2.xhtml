<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Köşeye Kıstırmak</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter2">
<div class="html5_section">
				<h1>2</h1>
				<p>Bürom, Chambers Sokağı’ndaki metro istasyonunun iki blok güneyinde, eski bir Batı Broadway binasının üçüncü katındaydı. Yaklaşık beş metreye altı metrelik bir odaydı – dans salonu olamayacak kadar ufak, ama zincirleme sigara içmediğimde rahatça soluk alacağım kadar genişti. Ortalarında sarmal desenler olan, baklava biçiminde kartonpiyerle süslü tavan yüksekti; ömrünü tüketmiş su borularını kapatan alçı yer yer kabarmış, ne zaman başımı kaldırıp baksam bana Alka Sletzer haplarını çağrıştıran lekeler oluşmuştu.</p>
				<p>Güneş, doğuya bakan iki pencerenin telli camlarını aşıp içeri sızamıyordu; çünkü sabun icat edildiğinden bu yana camlara el değmemişti, bu yüzden tavandaki lamba gün boyu yanıyordu. Odada Stonehenge taşları kadar hantal bir meşe masa, birkaç sandalye, dikişlerin patlaklarından sarı köpükler görünen suni deriden bir kanepe, iki dosya dolabı, eski bir buzdolabı ve kahve pişirmek için tek gözlü yeni bir elektrik ocağı vardı.</p>
				<p>Üst kattaki komşum Dennis Redman adında bir ressamdı. Birkaç yıl önce duvarlara asmam için bana ilk çalışmalarından üç tablosunu vermişti. Tablolar altı ay boyunca büronun görünümünü bayağı değiştirdi. Ama sonra kocasını kıskanan bir müşterim tablolardan birinde dört kurşun deliği açtı; ertesi gün de kocası gelip bir başka tabloyu avcı bıçağıyla bir baştan bir başa yardı. Anlaşılan insanlar modern sanatı içlerindeki hıncı boşaltabilecekleri bir alan olarak görüyorlar. Bunun üzerine tabloları Dennis’e geri verdim, yerine de bizim mahalledeki kitapçının iki ya da daha çok kitap alana armağan ettiği Brueghel’in <em>Babil Kulesi</em> röprodüksiyonunu astım. Birkaç ay içinde aynı resimden dokuz tane birikti ve hepsini de duvarlara astım. Bu dekorasyon sorunum için harika bir çözüm gibi geldi bana. Resmi seyretmekten sonsuz zevk alıyordum; ister oturuyor, ister ayakta, ister kanepeye uzanmış olayım, artık büronun her yerinden resmi görebiliyordum. İşin hafif olduğu günler resmi uzun uzun inceliyordum. Resimde gökyüzüne yükselen kulenin neredeyse tamamlanmak üzere olan inşaatı ve insan beyninin düşleyebildiği bu en büyük anıtsal yapının inşaatına emek veren bir yığın minicik işçi ile hayvanlar görünür. Bu resim bana hep New York’u anımsatır ve döktüğümüz terin de, kurduğumuz düşlerle beslediğimiz hırsların da sonunda bir hiç olacağını hatırlamama yardımcı olurdu. Bu da benim her şeyi yerli yerine oturtma yöntemimdi.</p>
				<p>Chapman’ın çekiyle mektubunu masamın arkasındaki duvara gömülü kasaya kaldırdıktan sonra oturdum, Columbia Üniversitesi’nin sosyoloji bölümünü aradım. William Briles’la görüşmek istediğimi söyledim.</p>
				<p>Telefonu açan kadın, “Özür dilerim,” dedi, “Profesör Briles henüz gelmedi. Not bırakmak ister misiniz? Sizi daha sonra ararız. On birle on iki arasında bürosunda olacak.”</p>
				<p>“Ben Max Klein,” dedim. “Profesör beni tanımaz, ama onunla bugün görüşmemi gerektiren önemli bir konu var. On bir buçuk sularında bir randevu verebilir misiniz?”</p>
				<p>Kadın, “Özür dilerim,” dedi. Anlaşılan konuşmaya başlamak için bundan başka söz bilmiyordu. “Fakülte adına ben randevu veremem. Sömestrin sonuna yaklaşıyoruz, bu yüzden Profesör Briles’ın daha önceden programlanmış birkaç dersi olabilir.”</p>
				<p>“Ben de özür dilerim,” dedim. “Sizi üzdüğüm için özellikle özür dilerim. Ama bir ölüm kalım meselesini görüşmek için on bir buçukta Profesör Briles’ı görmeye geleceğimi, beni kabul etmek istemiyorsa kapısına birkaç yeni kilit taktırması gerektiğini kendisine söylerseniz sevinirim.”</p>
				<p>Telefondaki ses birkaç saniye sustu. Yeniden konuştuğunda ağlamaklıydı: “Söylediklerinize dikkat edin bayım. Burası bir üniversite, bilardo salonu değil.”</p>
				<p>“Siz yalnızca bu notu kendisine iletin, o güzel kafanızı da böyle şeylerle yormayın.”</p>
				<p>“Notunuzu ileteceğimden emin olabilirsiniz. Bana da güzel demeyi kesin. Bana güzel demek hakkını size veren olmadı.”</p>
				<p>“Çok özür dilerim. Bir daha size güzel demem.”</p>
				<p>Kadın telefonu çat diye kapatarak konuşmamıza son verdi. Yerimde duramıyor, bir an önce soruşturmaya başlamak için sabırsızlanıyordum. William Briles, Chapman’ın arkadaşıydı; birlikte “Spor ve Toplum” adında bir kitap yazmışlardı; onun, müşterim hakkında ilginç bir şeyler anlatabileceğini umuyordum. Nasıl olsa mikrofilm arşivini incelemek için Columbia’ya gidecektim; hazır gitmişken adamla da görüşeyim, sonra bir kez daha gitmeme gerek olmasın istiyordum.</p>
				<p>Bizim binada, yukarı çıkıp aşağı inmek için iki yol vardı. Ya bir Wagner operası kadar ağır çalışan asansöre binecektiniz ya da mağara devrindeki tırmanmalara modern şehrin getirdiği çözüm olan merdivenleri kullanacaktınız. Ben genellikle yukarı çıkarken asansöre biner, aşağıya da merdivenlerden inerdim. İkinci katta Sylvia Coffin adında kırk yaşlarındaki bir <em>beatnik</em> eskisinin işlettiği yoga salonu vardı. Merdiven sahanlığından geçerken kadının dokuzda derse gelen gruba, Dünya gezegeninde yaşadıklarını unutmalarını, evrenle bütünleşmek için kendi küçük sorunlarını bir yana bırakmalarını söylediğini duydum. Bütün sorun, doğru nefes alıp vermesini öğrenmekteydi. Bunu aklımda tutayım diye düşündüm.</p>
				<p>Zemin kata inince kapıda bir an duraladım, gözlerim gün ışığına alışıncaya kadar sokağı seyrettim. Güzel bir mayıs sabahıydı. Göz kamaştıran bir güneş, yüzü hafifçe yalayan bir serinlik, sanki belirli bir amaçla bir yerden bir yere taşıyormuşçasına yerlerdeki kâğıt parçalarını havalandırıp uçuran bir esinti vardı.</p>
				<p>İki sokak ötedeki metro istasyonuna geldim, köşeden bir <em>Times</em> aldım ve yeniden karanlığa daldım. Jeton gişesindeki adam, parmaklıklı bölmenin arkasında at yarışı tahminlerine gömülmüş asık suratlı bir Zenci’ydi. Suratındaki ifadeye bakılırsa altı-yedi yıldır hiçbir yarışı tutturamamış gibiydi. Tren gelince bir köşeye oturup gazeteye şöyle bir göz attım. Artık benim için Chapman dışındaki hiçbir haberin önemi yoktu. Soruşturma sonuçlanıncaya kadar başka bir şey düşünemeyecektim.</p>
				<p>116. Sokak’ta, Columbia-Barnard Durağı’nda indim. Morningside Heights’a yeniden dönmek hiç hoşuma gitmiyordu. Ömrümün yedi yılını orada geçirmiştim. Aradan yedi yıl geçtikten sonra en tatlı ilişkiler bile ekşir. Üniversitelerin en iyisi bile kasvetlidir; üstelik Columbia en iyilerden birisi de değildi. Ufak kampüs alanına yayılan o hantal, sözümona klasik mimari, tenis kortunda kokteyl parti veren filler ordusuna benzerdi; son on beş-yirmi yıl içinde yapılan yeni binaların da ondan geri kalır yanı yoktu. Örneğin Hukuk Fakültesi, tost makinesini andırırdı. Öğrenciler kapıdan içeri taze kesilmiş ekmek dilimleri gibi girerler, üç yıl sonra ise paketlenmiş ekmek kırıntıları olarak çıkarlardı. </p>
				<p><em>The New York Times</em> arşivi Barnard Kitaplığı’nda dururdu. Buruşuk bir <em>The News</em> gazetesine kapanmış uyuklayan üniformalı kapıcıya Columbia mezunları kartımı gösterip giriş salonundan ikinci kata çıktım. Odanın ortasındaki uzun okuma masalarında birkaç kız öğrenci kitap okuyordu; ama sabahın bu saatinde salon hemen hemen boştu.</p>
				<p>Beş yıl önceki şubat ayının gazetelerini içeren mikrofilm kutusunu çıkardım, izleme makinesinin başına geçtim, filmi makaraya taktım. Makinenin kolunu hızlı hızlı çevirerek ilk üç haftanın olaylarını okumadan geçtim ve ayın yirmi ikisinde durdum. Chapman’ın geçirdiği kaza, birinci sayfanın altında, son baskıya zar zor yetiştirilmiş kısa bir haber olarak yer alıyordu.</p>
				<p>Mikrofilme bakmak insana tuhaf bir duygu verir. Her şey tersinedir. Sözcükler beyaz üzerine siyah yerine, siyah üzerine beyazdır ve bu bir röntgen filmini anımsatır, zamanın içini seyrediyormuşsunuz gibi gelir; sanki geçmiş, aynalar ve makinelerle çekip çıkarmazsanız dünyanın hiç gün ışığına çıkmayacak gizli bir boyutuymuş gibi görünür. Bu, biraz fosil incelemeye benzer. Eğreltiotu milyonlarca yıl önce yok olmuştur, yine de görüntüsü avucunuzun içindedir. Aynı anda hem var hem yok, hem kaybolmuş hem bulunmuş gibidir.</p>
				
				<blockquote>
				<h1 class="centered">BEYZBOL YILDIZI ARABA KAZASINDA YARALANDI<br/>NEW YORK TIMES ÖZEL</h1>
				
				<p>New York Americans takımının yıldız oyuncusu George Chapman, bu sabaha karşı arabasıyla 44 numaralı şosede ilerlerken Millbrook yakınlarında bir nakliye kamyonuyla çarpışarak yaralandı. Yetkililer ünlü beyzbolcunun sağlık durumu hakkında açıklama yapmadılar; ancak ağır yaralı olduğu tahmin ediliyor.</p>
				<p>Chapman, dün akşam Albany’deki YMC’nin kendi onuruna düzenlediği bir ziyafetten dönüyordu. Kazadan sonra Chapman, Connecticut’daki Sharon Hastanesi’ne kaldırıldı.</p>
				<p>Kamyonun şoförü, Irvingville, New Jerseyli Bruno Pignato kazadan hafif yaralı olarak kurtuldu.</p>
				</blockquote>
				
				<p class="after-bq">Aradığımı bulmuştum; ama olayın gelişimiyle ilgili haberleri görmek için gazetenin ay sonuna kadar olan bütün sayılarına baktım. Chapman’ın bir daha beyzbol oynayamayacağı kesinlik kazandıktan sonra, bütün spor yazarları günlerce bu konuda yazı yazmışlardı. Yazılar Chapman’ın kısa süren spor yaşamının önemli olaylarından söz ediyor; Chapman’ın kişiliğine değiniyor; beyzbol sahalarına getirdiği zarafet ve stili övüyordu. Yazarlar, onun bir daha beyzbol oynayamayacak oluşundan ötürü kendilerini aldatılmış gibi hissediyorlardı. Beni en çok ilgilendiren rakamlar oldu. Chapman 5 yıl süren oyunculuk yaşamında 0,312 averaj tutturmuş, 157 tam tur, 536 ara devre atışı gerçekleştirmiş ve her mevsim bir öncekinden daha iyi skorlar elde etmişti. Altı ya da sekiz yıl daha oynayabilseydi, sonuçlar müthiş olurdu.</p>
				<p>Filmi geri sardım, lobideki jetonlu telefondan Bölge Savcılığı’ndaki Dave McBell’i aramak için aşağı indim. McBell’le ben savcılıkta çalışmaya aynı günlerde başlamıştık. Çok fazla bir şey istemezsem, arada bir ricamı kırmaz, yardımcı olurdu. Savcılıkta çalışanlar arasında, bana insan muamelesi yapan tek kişi oydu.</p>
				<p>“Dave. Ben Max Klein.”</p>
				<p>Dave, o ünlü W.C. Fields benzeri tonlamasıyla, “Ta kendisi,” dedi.</p>
				<p>“Bir bilgi almak istiyorum. Bulması pek zor olmasa gerek.”</p>
				<p>Dave bu kez normal sesiyle konuştu: “Her zamanki gibi kestirmeden gidiyorsun. İnsan hiç olmazsa ne var ne yok diye bir hatır sorar.”</p>
				<p>“Pekâlâ, ne var ne yok?”</p>
				<p>Dave, iyice etkili olabilsin diye bir “Hımm!” çekip durduktan sonra, “Hiç sorma,” dedi ve yaptığı espriye bir kahkaha patlattı.</p>
				<p>“Hiç de fena değildi. Jamaica’daki Kiwanis Kulüp’e bir dahaki gidişimde bu numarayı yapacağım.”</p>
				<p>“Senin için ne yapabilirim Max?”</p>
				<p>“Beş yıl önceki kazayı hatırlıyor musun – hani George Chapman’ın bacağını kaybettiği kazayı?”</p>
				<p>“Felaketleri hiç unutmam. O çocuk üçüncü kalede gerçek bir rekortmen olabilirdi.”</p>
				<p>“Chapman’ın çarpıştığı kamyonun şoförüyle ilgili bilgi istiyorum. Adamın adı Bruno Pignato, beş yıl önce Irvingville, New Jersey’de oturuyormuş.”</p>
				<p>“Ne öğrenmek istiyorsun?”</p>
				<p>“Poliste herhangi bir kaydı olup olmadığını öğrenmek istiyorum. Bir de Victor Contini ile bir bağlantısı bulunup bulunmadığını.”</p>
				<p>“Bunu halledebilirim sanıyorum. Birkaç saat sonra ara beni.”</p>
				<p>“Sağol Dave, çok teşekkür ederim.”</p>
				<p>“Bir şey değil, bir şey değil. Bir gün benim de sana işim düşse, sen de yardım edersin, biliyorum.” Bir an durdu. “Önemli bir dava mı var elinde?”</p>
				<p>“Şimdilik bilmiyorum. Henüz araştırma aşamasındayım.”</p>
				<p>“Peki, altın damarına rastlarsan McBell’i de unutmazsın artık.”</p>
				<p>“Hiç merak etme, zaten sen unutturmazsın.”</p>
				<p>“Hey Max!”</p>
				<p>“Ne var?”</p>
				<p>“Hadım edilmiş polis fıkrasını biliyor musun?”</p>
				<p>“Birkaç ay önce anlatmıştın ya.”</p>
				<p>“Bok canına!”</p>
				<p>Telefonu kapattık.</p>
				</div>
  </body>
</html>