<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Köşeye Kıstırmak</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter16">
<div class="html5_section">
				<h1>16</h1>
				<p>Ev, Henry James’in romanlarında anlatabileceği türden tipik bir New York konağıydı. Park Bulvarı’na açılan sokaklardan birinde, projektörlerle aydınlatılmış görkemli bina, uzun beyaz giysiler içindeki kadınları, müzikli gece davetlerini, Teddy Roosevelt’in dış politikasının iş dünyası için nasıl yararlı olduğunu tartışan siyahlar içindeki ciddi görünümlü erkekleri getiriyordu insanın aklına. Light Konağı diye bilinen ev, kuşaklardır ailenin mülküydü ve emperyalizmin, nakit paranın, ucuz emeğin geçerli olduğu yitik bir çağın anısına dikilmiş bir anıta benziyordu. Wichita’dan gelenler, New York zenginliğinin ne mene bir şey olduğunu iyice belleklerine kazısınlar diye, tur otobüsleri evin önünde mola verirlerdi. Burası, beyaz Cadillaclarla fiyaka yapan Houston ve Los Angeles’ın savaş sonrası edinilmiş köksüz zenginliğine benzemezdi. Lihgtların serveti, tekerlekli sandalyeyle dolaşacak kadar yaşını başını almıştı. Tekerlekli sandalyenin Titanic’ten biraz daha büyük olması da fazla sorun yaratmıyordu. Nasıl olsa itecek birisi tutulabilirdi.</p>
				<p>Tabii gecenin o saatinde kapıyı açacak hizmetkârlar ortalıkta değillerdi. Ana girişteki demir parmaklıklı büyük kapının önünde durdum, zili çaldım. Zil, radyo kulelerindeki aygıtlara benzer, gelişmiş bir diyafona bağlıydı. Bekledim, saatime baktım, bir dakika sonra yeniden zile bastım. Sonra bir kez daha bastım. Zili dördüncü kez çalıp çalmamayı düşünürken, mikrofondan Light’ın sesi geldi. Aygıtta en ufak bir parazit ya da cızırtı yoktu, adamın sesini sanki karşımda duruyormuşçasına net duyabiliyordum.</p>
				<p>“Defol buradan, yoksa polis çağırırım,” dedi.</p>
				<p>“Ben Klein, Mr. Light. Sizinle konuşmam gerek.”</p>
				<p>“Dün konuşacağımızı konuştuk. Konuşacak başka bir şey yok.”</p>
				<p>“Yalnızca on dakikanızı istiyorum. Nasıl olsa sizin için artık önemi yok. Chapman’la oynadığınız oyun bitti, siz kazandınız.”</p>
				<p>Light yanıt vermek yerine, kapının kilidini açan düğmeye bastı, içeri girdim. Antrenin merdivenlerini çıktım, bir başka düğme sesi geldi ve iç kapı açıldı. Ayağımı eşikten atınca normal bir evin birinci katı büyüklüğündeki antrede buldum kendimi. Yere siyah beyaz karo döşenmişti, yaklaşık altı metre yüksekliğindeki tavandan kocaman bir kristal avize sarkıyordu. Burası, gelenleri etkilemek amacıyla yaptırılmış bir yerdi. Ben de etkilendim.</p>
				<p>Light haki pantolonu, terlikleri ve yeşil süveteriyle sanki gününü yat gezisinde geçirmiş biri kılığında içeri girdi... Alaycı bir bakışla beni süzdükten sonra, “Seni son gördüğümden bu yana boş durmamışa benziyorsun,” dedi.</p>
				<p>Ceketime baktım, dirseği yırtılmıştı. “Öyle oldu,” dedim. “Dün yanlışlıkla Central Park hayvanat bahçesindeki aslanların yemine karıştım; bu akşam da taksiyle gelmek sıkıcı olur diye buraya kadar emekledim. Çok eğlenceli oluyor, ama insanda üst baş da kalmıyor.”</p>
				<p>Light hafifçe sırıttı, topuklarının üzerinde döndü, beni salondan, sonra başka bir odadan, sonra koridordan geçirip arka merdivenlerin altındaki küçük bir odaya götürdü. Bir duvarı boydan boya kaplayan camlı kitaplıkta alfabetik sıraya göre dizilmiş siyah ciltli pul albümleri vardı. Rafların boş bırakılmış yerlerine çerçeveli pullar ve pulların piyasaya sürüldükleri ilk günlerle ilgili yazılar konulmuştu. Karşı duvara üç metre uzunluğunda bir camlı masa yaslanmıştı. Odanın ortasında da üzerinde kapakları açık pul albümleri, albüme yerleştirilmemiş pullar, pul maşaları, saydam zarflar ve bir büyüteç olan büyük, yuvarlak bir meşe masa vardı. Şimdiye kadar hiçbir evde böyle bir oda görmemiştim. Bir türbeye girmiş gibiydim.</p>
				<p>Light gurur duyduğunu belirten bir tavırla konuştu: “Gördüğün gibi, burası pul odası. Pulların nemden zarar görmemesi için odanın ısısı ve nemi sürekli kontrol altında tutulur. İyi bak. Bu, belki de ülkenin en değerli koleksiyon.”</p>
				<p>Vitrinlerdeki pullara göz atarak, “Çok ilginç,” dedim. “İnsanın böylesine oyalayıcı bir hobiye zaman ayırabilecek durumda olması ne güzel şey.” Light sesimdeki alayı fark etmedi.</p>
				<p>“Evet, haftada en az birkaç saatimi bu işe ayırıyorum. Bu kendi kendime kalmamı, geçmişle bağlantı kurmamı sağlıyor. Modern dünyanın bütün tarihini pullarda bulabilirsin. Gündelik yaşamda kullanılan, ama tarihsel bir dönemin bütün önemli olaylarını yansıtabilen tek şey puldur.” Light birden durdu, kendini topladı. “Ama tabii sen pullarla ilgilenmiyorsundur.”</p>
				<p>“Tam tersine. Sizin ilgilendiğiniz her şey beni de ilgilendiriyor Mr. Light. Son günlerde sizi anlayabilmek için epey zaman harcadım. Sizinle ilgili her şey benim için önemli.”</p>
				<p>Light azametli bir tavırla, “İşin ucunu bırakmaya niyetli değilsin, değil mi?” dedi. Gecenin onunda kapımı çaldığın için, istersem seni tutuklatabilirdim. Şansın varmış da bunu yapmayı canım istemedi. Çünkü keyfim yerinde. George Chapman’ın ölümünü kutluyorum; benim için bundan daha keyifli bir şey olamaz.”</p>
				<p>“Bana rol yapmanıza gerek yok Mr. Light. Kutlama aslında bu gece içinizden gelecek en son şey olabilir. Chapman’ın ölümü sizi sarstı. Evet, oyunu siz kazandınız, ama oynama zevkinden de yoksun kaldınız. Neredeyse cezalandırılmış gibi oldunuz. George Chapman’ı herkesin gözünden düşürüp yok etmek istiyordunuz. Bu sizin için öylesine önemliydi ki, yolunuza çıkan bütün engelleri ezip geçmeye kararlıydınız. Ama şimdi işler altüst olunca şaşırdınız. Bu gece beni evinize almanızın nedeni de bu. Size önemli bir şey söyleyebileceğimi düşünüyorsunuz.”</p>
				<p>Light yuvarlak masanın yanındaki koltuğa oturdu, beni dikkatle süzdü. Alçak sesle konuşarak, “Zeki adamsın Mr. Klein,” dedi. “Galiba senin zekânı iyi tartamamışım.”</p>
				<p>“Dediğiniz kadar zeki değilim; olsaydım bu sonuca varmam iki günümü almazdı, belki Chapman da bugün hayatta olurdu.”</p>
				<p>“Saçma. Chapman’ı karısı öldürdü. Ölümünün başka bir şeyle bağlantısı yok.” Light masadan büyüteci alıp sinirli bir tavırla elinde evirip çevirmeye başladı. “ Tamamen ailevi bir olay.”</p>
				<p>“İşin resmî açıklaması öyle. İyi bir hikâye, ama gerçekle ilgisi yok. Bu işte Mahatma Gandhi ne kadar suçluysa, Judy Chapman da o kadar suçlu.”</p>
				<p>Light bu sözlerimi kendisini suçlayan bir ima olarak aldı. “Sen ne demek istiyorsun Klein? Zanlıların peşinde olduğunu ve bir yolunu bulup beni de bu işe bulaştırabileceğini mi söylemeye çalışıyorsun?” Elinin tersiyle beni def edercesine büyüteci salladı. “Ben bu işte hiç yokum. Ellerim pisliğe bulaşmadı.”</p>
				<p>“Chapman’ı siz öldürttünüz demiyorum. Az önce anlattım. Ama sizin elleriniz de temiz değil Mr. Light. Doğrusunu isterseniz, elleriniz de beyniniz kadar pislik içinde.” Sözün gerisini merak etsin diye sustum, ağır ağır masanın çevresini dolanıp vitrinin önünde durdum. Bir sigara yaktım, kibriti yere attım. Light benim sigara içmeye niyetlendiğimi görünce afalladı. Onun pul odasında kimse sigara içemezdi. Karşı çıkmasını bekledim, ama tepki gelmeyince konuşmamı sürdürdüm. Söyleyeceklerimden öylesine korkuyordu ki, ağzını açıp tek kelime edemiyordu. “Tabii, mecbur kalsaydınız Chapman’ı öldürmeyi de göze almıştınız. Ama bu çok daha sonra deneyeceğiniz bir şeydi. Şimdilik en büyük isteğiniz onu halkın gözünden düşürmekti. Sizin paraya ihtiyacınız olmadığı meydanda; ama para peşinde olmanın dışında, adi bir şantajcıdan geri kalmazsınız. Ben ortaya çıkıncaya kadar her şey yolundaydı. Chapman adaylığını açıklayacak ve önseçimde kazanacaktı. İşin orası hemen hemen kesindi. Siz de Chapman’ın tam o noktaya gelmesini istiyordunuz – herkesin gözü önünde olacak, kolayca yıpratılabilir bir duruma gelecekti. Ama Chapman beni tutunca, niyetinizi anladığını sandınız; ifşa etmeyi tasarladığınız sırrı benim de bildiğimi varsaydınız. Chapman’ın niyetinizi bilip bilmemesi önemli değildi; çünkü bütün şantaj kurbanları gibi o da çıkmaza girmişti. Kendini sizden koruması için sırrını açığa vurması gerekiyordu, oysa herkesten gizlemek istediği de işte bu sırdı. Ama benim durumu bilmem önemliydi. O yüzden bana baskı yapmaya kalktınız. Beni satın almak için iki adamınızı gönderdiniz; ama sökmedi. O zaman tehdide yeltendiniz, o da sökmedi. Bir bakıma Chapman’ın tam o sırada ölmesi benim için bir şans oldu. Yoksa birkaç gün içinde Angel ve Teddy’yi beni öldürmeye gönderecektiniz belki de. Chapman’ı çiğneyip sırrı açığa vururum diye korkunuzdan benim ölmemi istiyordunuz.”</p>
				<p>Light hiç kıpırdamadan oturuyordu. Gerçeğe öylesine yaklaşmıştım ki, hemen bir şeyler uydurup karşılık veremedi. Sigaramı, vitrinin çıkıntısına bastırıp söndürdüm, Light sesini bile çıkarmadı. Sonra yavaş, sanki içinin derinlerinde bir yerlerden çıkıyormuş gibi uzaktan gelen bir sesle ve neredeyse bilinçsizce konuştu.</p>
				<p>“İstediğin nedir?”</p>
				<p>“Sizinle bir alışveriş yapmak istiyorum.”</p>
				<p>“Para mı? Para peşinde olduğunu sanmıyordum.” Hayal kırıklığı ve bezginlikle içini çekti.</p>
				<p>“Alışveriş dedim, para demedim. Siz bana istediğim bilgiyi verin, ben de sesimi çıkarmayacağıma söz vereyim.”</p>
				<p>“Ne demek istediğini anlamıyorum.”</p>
				<p>“Çok güçlü biri olduğunuzun farkındayım Mr. Light; ne yaparsam yapayım, benim gibi birinin size fazla zararı dokunamaz. Ama epey tatsızlık çıkarabilirim ve itibarınıza gölge düşürürüm. Politikaya atıldığınıza göre, sahip olduğunuz en değerli şey itibarınız. <em>Times</em> gazetesindeki arkadaşlarımdan birine çevirdiğin dolapları anlatmam yeter; işte o zaman pullarınla oynayacak o kadar bol vaktin olur ki, ne zaman pul görsen kusacak hale gelirsin.”</p>
				<p>Light yeniden küstahlaşarak, “Siz liberaller hep aynı bokun soyusunuz,” diye çıkıştı. “Politika iktidar demektir, iktidar da kirli iş demektir. Demokratlardan biri bir şey yaptığı zaman, bunun adı pragmatizm olur. Ama Cumhuriyetçilerden biri aynı şeyi yapmaya kalkışırsa, hemen suçlu yaftası yapıştırılır. Ve bu arada bütün ülke kızılların eline geçer.”</p>
				<p>“Bu seferki politika değildi,” dedim. “Yalnızca kişisel nefretten kaynaklanıyordu. Davanıza bağlılık duyduğunuzu ve hükümete Kremlin’in izni olmadan adım atmayan gizli komünistler gözüyle baktığınızı biliyorum. Ama Chapman’ın yakasını bırakmama kararını idealleriniz uğruna vermediniz. Sizin istediğiniz onu seçimlerde yenilgiye uğratmak değil, düpedüz çarmıha germekti.”</p>
				<p>“Öyle de yapacaktım. O zaman halk, siz sosyalistlerin gerçekte ne mal olduğunuzu görecekti.”</p>
				<p>“Hiçbir şey yapmasaydınız, bu işe bulaşmamış olacaktınız. Politikada nasıl aşırılığa kaçıyorsanız, bu işte de aşırıya kaçtınız. O iki geri zekâlıyı evime göndermenize çok içerliyorum. Evime geldiler, odamı altüst ettiler, beni patakladılar ve bütün bunları lunaparkta eğleniyormuş gibi yaptılar. Dilerim aynısı sizin başınıza gelsin de, o zaman görün gününüzü.”</p>
				<p>Vitrinin camını kaydırarak açtım, pul albümlerinden birini aldım. Light bunu görünce paniğe kapıldı. “Ne yapıyorsun sen?” diye bağırdı.</p>
				<p>Albümü yere fırlattım, “Bu benim evde olanların ağır çekimi. Neler olduğunu anlamana yardım ediyor, değil mi? Böylesi radyo bülteninden çok daha canlı.”</p>
				<p>Bir albüm daha alıp yere attım. İstemeden düşürürcesine yavaşça elimden bıraktım. Niyetim koleksiyona zarar vermek değil, onun keyfini kaçırmak, iplerin artık kendi elinde olmadığını göstermekti.</p>
				<p>Light yerinden fırladığı gibi, neredeyse histerik bir öfkeyle üzerime atıldı. Yaşlıydı, ama gücü kuvveti yerindeydi. Onu incitmek istemiyordum, ama yumruk atmasına fırsat vermeyi de istemiyordum. Var gücümle göğsünden ittim, masaya doğru uçup yere yığıldı. Yeni bir hamleyi göze almaması için bu kadarı yetti. Ağır ağır ayağa kalktı.</p>
				<p>“Pekâlâ,” dedim. “Şimdi konuşalım. Benimle açık seçik konuşursanız çeker giderim. Ama bir numara çevirmeye kalkarsanız bu odadaki pulların hepsini tek tek yırtarım.”</p>
				<p>Light tekrar koltuğa oturdu. Küçük düşmüştü, ama yapabileceği bir şey olmadığının da farkındaydı. Bu onun için kolay hazmedilemeyecek bir yenilgiydi, ama zerre kadar acımıyordum.</p>
				<p>“Neyi öğrenmek istediğini söyle, ben de sana açıkça anlatayım,” dedi.</p>
				<p>“Chapman’a neyle gözdağı verdiğini öğrenmek istiyorum. Onu mahvedeceğini sandığın şeyin ne olduğunu bilmek istiyorum.”</p>
				<p>Light afalladı. O sırrı bilmediğim aklına bile gelmemişti. Bütün stratejisini, Chapman’ın sırdaşı olduğum varsayımına göre yapmıştı. Şimdi yanıldığını, kendini ele verdiğini anlıyordu. Bu çok önemli bir andı, ben de iyice tadını çıkardım. Aradan ancak bir dakika geçtikten sonra Light yeniden konuştu.</p>
				<p>Bana anlatmaktan çekinecek bir şeyi olmadığını kanıtlamak istercesine gözlerimin içine bakarak, “Chapman gangsterlere bulaşmıştı,” dedi.</p>
				<p>“Victor Contini’yi mi kastediyorsunuz?”</p>
				<p>“Evet, Contini’yi kastediyorum.”</p>
				<p>“Ne şekilde bulaşmıştı?”</p>
				<p>“Chapman ona büyük miktarda borçluydu. Kumar borçları vardı ve ödemeye yanaşmıyordu.”</p>
				<p>“Contini parasını alamayacağını anlayınca, o kazayı planladı.”</p>
				<p>“Bakıyorum, olayı sen de benim kadar biliyorsun.”</p>
				<p>“Pek o kadar değil. Hâlâ anlayamadığım bazı şeyler var. Örneğin kumar. Chapman kendini kumara kaptıracak biri gibi gelmedi bana.”</p>
				<p>“Bildiğimiz anlamda kumar değildi. Chapman bir şekilde Contini’yle tanışmış, belki oğlu aracılığıyla tanımıştır. İyi ahbap olmuşlar.”</p>
				<p>“Siz bu ahbaplığı nasıl öğrendiniz? Herkesin bildiği bir şey değildi ki.”</p>
				<p>“Ben oyuncularımı yakından izlerim. Bu tatsız bir duruma düşmelerini iş işten geçmeden önleyebilmenin en iyi yoludur. Beyzbolcular zamanla bunalırlar; can sıkıntısından belalı işlere bulaşırlar; özellikle de kadınlarla başları belaya girer.”</p>
				<p>“Yani yanınızda çalışanların peşine takmak için casus tuttuğunuzu söylüyorsunuz.”</p>
				<p>“Ben buna casusluk diye bakmıyorum. Korumak, kollamak diye görüyorum. Takımın imajını kollamak zorundayız. Beyzbolcular basın için boy hedefidir. Yılın yarısından daha uzun bir süre boyunca, ister sahada ister saha dışında attıkları her adım gazetelere haber olur. Bunlar önemsiz, sıradan delikanlılar; ama Başkan kadar yakından izlenirler. Büyük bir aktör ya da bir opera sanatçısı hakkında, yalnızca gala temsillerinde yazı çıkar. Oysa bir beyzbol takımı bir sezonda yüz altmış iki kez haber olur. Üstelik yalnızca bir şehirde değil, bütün ülkede; yalnızca dergilerde değil, televizyonda ve radyoda da onlardan söz edilir. Bir oyuncunun davranışındaki en ufak tuhaflık belirtisi, ânında skandal yaratır. Beyzbol, Amerika’nın ulusal sporudur, bu ülkenin ideallerinin simgesidir. Bir oyuncunun bu değerleri hiçe indirmesine göz yumarsam kahrolurum.”</p>
				<p>Oyuncularının özel yaşantılarını nasıl kontrol ettiğini anlatmak Light’ı yatıştırmıştı. Bu ona kendisinin ne kadar önemli olduğunu anımsatmış ve aramızdaki çekişmede eşitliği yeniden kurmasını sağlamıştı. Konudan uzaklaşmamızı önlemek için daha fazla konuşmasına fırsat vermeden araya girdim.</p>
				<p>“Chapman konusuna gelelim. Ne tür bir kumardan söz ediyordunuz?”</p>
				<p>“Chapman şeytanla anlaşma imzalamıştı.”</p>
				<p>“Siz öyle düşünüyor olabilirsiniz; ama daha açık seçik belirtmeniz gerekir.”</p>
				<p>“Dedim ya, Chapman şeytanla anlaşma imzalamıştı. Kendi üstüne kumar oynuyordu. Her maçtan önce kendi performansı için bir tahminde bulunuyor –şu kadar atış yaparım, şu kadar koşarım, bir tam tur ya da iki tam tur yaparım diyor– ve Contini’yle bahse giriyordu. Büyük para koyuyorlardı. Sezon bittiğinde beş yüz bin dolara yakın borçlandığını sanıyorum.”</p>
				<p>Bambaşka bir şey bekliyordum – Chapman’ın istemeden yaptığı bir hatayı, bir anlık bir dikkatsizliği, aptalca bir yanlışı örtbas etmeye çalıştığı aklıma gelmişti de, böyle bir şeyi aklımın köşesinden geçirmemiştim. Bu düpedüz çılgınlıktı; insanın kasıtlı olarak kendi kendisini mahvetmeye girişmesi demekti. Chapman yeteneğini kontrolü altına alabilmek için kendini öylesine zorlamıştı ki, önünde sonunda çökmesi kaçınılmazdı. Bir beyzbol oyuncusunun bir sezonda erişebileceği en üstün başarı düzeyine ulaşmış, ama sonuç sıfır olmuştu. Ama Chapman böylelikle, o canavarı kendi egemenliği altına almıştı. Bunu yaparken kendi kendisini yok edişini önemsememişti. Önemli olan tek şey, bir an için bile olsa canavarın köleliğinden kurtulmak, kendi kişiliğine sahip olmaktı. Bu ateş çemberinden geçmek gibi bir şeydi. Duyduğu acı, onu gerçek bir kişi yapmıştı.</p>
				<p>Light sırıtarak bana bakıyordu. Şaşkınlığımı izlemek, son kozu kendi elinde tuttuğunu bilmek onu keyiflendiriyordu. Bu belki önemsiz bir zaferdi, ama savaşı hepten yitirdiğini bir an için de olsa unutmasını sağlıyordu.</p>
				<p>“Bakıyorum şaşırdın Mr. Klein,” diye şeytani bir keyifle konuştu. “Doğrusu şaşırmana hiç şaşırmadım. Kolay yutulur lokma değil. Bunun, adaylığını koyan birinin başına nasıl çorap örebileceğini tahmin edersin. İşi biterdi.”</p>
				<p>“Neden Contini’ye borcunu ödemedi? Yaptığı, baştan ne kadar büyük bir çılgınlık olursa olsun, yine de borcunu ödemesi gerekirdi diye düşünüyorum.”</p>
				<p>Light işin bu yanıyla ilgilenmeyerek, “O kadarını bilemem,” dedi. “Belki parası yoktu. Belki de yalnızca eğlence olsun diye bu işe girdi ve başından beri ödemeye niyeti yoktu. Chapman kadar kendini beğenmiş birini daha görmedim. Kimse kendisine el süremez sanırdı.”</p>
				<p>“Kendini beğendiği doğru, ama yine de senin kadar kendini beğenmiş değildi.”</p>
				<p>“Olabilir.” Light yeniden sırıttı. Artık işin tadını çıkarıyor, hatta konuşmayı uzatmaya hevesli görünüyordu. Onu gafil avlamak için birden konuyu değiştirdim.</p>
				<p>“Bruno Pignato hakkında neler biliyorsunuz?”</p>
				<p>Light’ın gülümseyişi kayboldu. Bana baktı, kaşlarını çattı. “Öyle birini hiç duymadım.”</p>
				<p>“Chapman’ın geçirdiği kazanın içyüzünü seçim kampanyasına kadar gizli tutmak, sizin işinize gelirdi. Pignato, Contini’nin yanında çalışıyordu, Chapman’ın çarpıştığı kamyonun şoförüydü. Çarşamba günü Pignato’yu görmeye gittim; herhalde biliyorsunuzdur. Perşembe günü, adam evinde öldürüldü. Bunu anlatmanızı istiyorum.”</p>
				<p>“Neden söz ettiğini hâlâ anlayamadım. Tanımadığım birine zarar vermeyi ne diye isteyeyim?”</p>
				<p>“Çünkü Pignato tutarsız biriydi. Suçluluk duygusu içindeydi; Chapman’ın meslek hayatının bitmesinden kendini sorumlu tutuyordu ve bu konuda kendisine soru soran ilk insana içini dökmeye hazırdı. Sizin zamanlamanızdan çok daha önce olayın açığa çıkma olasılığı vardı.”</p>
				<p>“Yanılıyorsun Klein. Ben bunların hiçbirini bilmiyorum.”</p>
				<p>Daha fazla ısrar etmedim. Light kafasını yalnızca Chapman’a takmış; kazadaki ikinci kişiyi hesaba katmak zahmetine bile girmemişti. </p>
				<p>“Son bir şey daha var,” dedim. “Chapman’ın Contini’yle olan ilişkisini, takımı gözleyen casusunuzdan öğrendiğinizi sanıyorum. Ama kumarın ayrıntıları, kazanın bir tertip olduğu gibi geri kalan bilgileri size bir başkası verdi, öyle değil mi? Dampler Dedektiflik Bürosu’ndan Wallace Smart adında biri.”</p>
				<p>“Son derece sevimsiz biri.”</p>
				<p>“Ona kaç para verdiniz? Bu bilgiye ne kadar değer biçtiğinizi öğrenmek istiyorum; sırf merakımdan soruyorum.”</p>
				<p>“Yirmi bin dolar.”</p>
				<p>“Sıkı pazarlık etmiş.”</p>
				<p>“O öyle sanıyor. Oysa daha fazlasını da vermeye hazırdım. Onun gibiler azla yetinirler. Böylesi ikimizin de işine geldi.”</p>
				<p>“Yani düne kadar.”</p>
				<p>Light omuz silkti. “Böyle de yorumlanabilir herhalde. Ama paramın gittiğine pişman değilim. Haklı bir dava uğruna harcadım.”</p>
				<p>“Bir insanı mahvetmek haklı bir dava sayılırsa tabii.”</p>
				<p>“Benim için öyleydi.”</p>
				<p>Light’a tiksinerek baktım. “Para babalarının hep senin gibi birer orospu çocuğu olması ne kötü.”</p>
				<p>Light gülümseyerek, “Olabilir,” dedi. “Ama en azından ben yaşamın tadını çıkartma fırsatını buluyorum. Ben olmanın ne kadar harika bir şey olduğunu tahmin edemezsin. Charles Light olmak, dünyanın en coşku veren duygusudur.”</p>
				<p>“Charles Light’ın dünyasında belki öyledir. Ama geri kalan bizler için, akciğer kanseri kadar berbat bir şeydir. Öyle cüzamlılar tanırım ki, senin yerinde olmaya heves bile etmezler; üstelik artık yaşamıyorlar bile. Siz yaşamın tadını çıkartmaya devam edin Mr. Light. Belki günün birinde dans pistinde ayağınız kayar da boynunuzu kırarsınız.”</p>
				<p>Beni uğurlamak için kapıya kadar zahmet etmemesini söyledim. Yolu biliyordum.</p>
				</div>
  </body>
</html>