<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Köşeye Kıstırmak</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter6">
<div class="html5_section">
				<h1>6</h1>
				<p>Luis Ramirez, benim evin karşısındaki Büyük Elma Otoparkı’nın gündüz görevlisiydi. 1971 modeli Saab’ımı beş yıldır oraya park ettiğim için Luis’i iyi tanırdım. Otuz iki-otuz üç yaşlarında, ufak tefek, cılız biriydi. Her zaman kapüşonlu mavi tişört giyer ve boş kaldığı anlarda, ancak bir telefon kulübesi büyüklüğündeki derme çatma tahta barakada oturup beyzbol konusunda ne kadar yayın varsa –<em>The Sporting News</em>’dan <em>Sport</em>’a, <em>The Base</em><em>ball Digest</em>’e, <em>The Baseball Monthly</em>’ye, <em>The Baseball Quarterly</em>’ye, Street ve Smith’in çıkardığı <em>Baseball Yıllığı</em>’na kadar– bütün gazete ve dergileri okurdu. Parktaki arabalardan birini yerinden kaldırması gerektiğinde, motoru kükretinceye kadar çalıştırır, lastikleri bağırtarak ve yerdeki çakılları havaya sıçratarak arabayı geriye alır, sessiz filmlerdeki o kesik, hızlı çekim hareketlerle manevrayı tamamlayıp arabayı müşterinin önüne getirirdi. Onu tanıdığım beş yıl içinde üç oğlu olmuştu; her birine de Latin kökenli bir beyzbolcunun adını vermişti: Luis Aparicio Ramirez, Minnie Minoso Ramirez ve Roberto Clemente Ramirez. Ne zaman karşılaşsak beyzboldan konuşurduk. Beyzbol konusunda bilmediği yoktu. Resim alanında Berenson, müzik alanında Tovey ne ise, Luis Ramirez de beyzbol konusunda oydu.</p>
				<p><em>The Sporting News</em>’un arka sayfasındaki Pasifik Sahili Lig averajları listesinden başını kaldırıp, “Merhaba koca herif, tekerleklerini mi istiyorsun?” diye sordu.</p>
				<p>“Evet,” dedim; “dördünü birden istiyorum. Ama arabanın sandviç gibi sıkışıp kaldığına bakılırsa, onu oradan çıkarman en azından yirmi dakika sürer.”</p>
				<p>“Dalga mı geçiyorsun?” Damarına basmam hoşuna gitmişti.</p>
				<p>“Üç dakikada çıkarırım. Bak da gör. Üç dakika bile sürmez.”</p>
				<p>Duvarda anahtarların asılı olduğu tahtadan, arabanın anahtarını aldı; Keystone polisi edasıyla bir Ford Mustang’ı, bir VW Beetle’ı ve yeni bir Chrysler’i geriye alışını izledim. Ortalığı bürüyen toz duman dağıldığında, dört buçuk dakika çoktan geçmişti.</p>
				<p>Saab’ın kapısını açtı, gülerek, “Demedim mi? Tam dört dakika,” dedi. “Ben şu kadar zamanda dersem, o kadar zamanda işi bitiririm. Tam dört buçuk dakika!”</p>
				<p>Arabaya bindim, camı açtım, “Bu akşamki maçı kim kazanır Luis?” diye sordum.</p>
				<p>Yüzü ciddileşti. “Duruma bağlı. Middleton’ı oynatırlarsa, Americans’ın bir umudu olabilir. Bu hava tam onun havası. Ama sakatlığı tam iyileşmedi daha. Eğer Lopez’i oynatacak olurlarsa, çekiver kuyruğundan. O aptal topu Detroitlilere kaptırır. Bence Detroit kazanır, ama az farkla. Altı-dört, yedi-beş gibi bir şey olur.”</p>
				<p>Luis Ramirez bahis oynayan biri olsaydı, ömrünün geri kalan bölümünü California’nın güneyindeki golf kulüplerinden birinde, elektrikli arabalarla çimlerin üzerinde keyif çatarak geçirebilirdi. Ama aklı öyle şeylere basmayan dürüst biriydi ve beyzboldan para kazanmak fikri hiç mi hiç kabullenemeyeceği bir şeydi. Bir sanat ürününü ticaret aracı gibi göremezdiniz. Bu, işin zevkini berbat ederdi.</p>
				<p>Otoparktan çıktım, Lincoln Tüneli’ne doğru ilerlemeye başladım. Saat dört buçuktu; New York trafiğine dalmak için uygunsuz, şehir dışına çıkmak içinse daha da uygunsuz bir zamandı. Ama ertesi güne kadar beklemek istemiyordum. Pignato’yu hemen yakalamam gerekiyordu.</p>
				<p>Normal koşullarda Irvingville’e gitmek otuz beş-kırk dakika çeker. New Jersey’de büyüdüğüm için oraları iyi bilirim. Tünelden çıkınca, New Jersey’e neden Batı dünyasının koltuk altı dendiğini kanıtlayan yollardan birine saparsınız. Secaucus’da artık eskisi gibi domuzlar kalmamışsa da, yol boyu sıralanmış fabrikaların pisliği ve kokusu yüzünden, on dokuzuncu yüzyıl İngilteresi’ne gitmiş gibi olursunuz. Devasa fabrika bacalarından çıkan yoğun, beyaz duman tabakası, bataklıkların ve tuğladan yapılmış metruk depoların serpildiği çevreyi kirletir. Çöp yığınlarının üzerinde daireler çizen yüzlerce martı ve binlerce arabanın paslı hurdasını görürsünüz. Moraliniz bozuksa, Maine ormanlarında yaban meyveleri ve ağaç kökleri yiyerek bir keşiş gibi yaşamayı düşünmeniz için bunlar yeter de artar bile. Ama bu görünümü uygarlığın sonunu gösteren bir fragman diye tanımlamak doğru değildir. Bu görüntüler uygarlığın özü, şu anda olduğumuz yerde olmanın ve istediklerimizi istemenin karşılığında ödediğimiz faturanın ta kendisidir. </p>
				<p>Garden State yoluna çıktığımda trafik yoğundu, ama yavaş da olsa akıyordu. Radyatörlerin su kaynatmasına, kabak lastiklerin patlamasına yol açan sıcaklar henüz bastırmamıştı ve bu güzel hava sürücülerin hızını kamçılıyor gibiydi. İnsanlar belki de bir an önce evlerine gidip arka bahçelerine domates fidesi dikerek ya da bira içerek bu güzel bahar havasının tadını çıkarmak için hız yapıyorlar; her gün yaşadıkları tekdüze görüntüden kaçmak ve gerçekten yaşıyormuş gibi bir şeyler yapabilmek için koşuşturuyorlardı. Otoyoldan Irvingville’e sapan yokuşa geldiğimde altıya yirmi vardı.</p>
				<p>Newark çevresindeki kasabaların ve ufak şehirlerin çoğu gibi, Irvingville de yoksul işçi sınıfının yaşadığı bir yerdi. Kasabanın güzel günleri çoktan geride kalmıştı; hoş o güzel günlerin de pek ahım şahım olduğu söylenemezdi. Ancak, son yirmi yıl içinde nüfus ağırlığının siyahlara geçtiği komşu kasabaların tersine, Irvingville’de yaşayanların hemen hemen tamamı beyazdı. Kasaba, değişmekte olan dünyaya karşı fanatik bir reaksiyonun yuvası durumundaydı. Bin dokuz yüz otuzlarda Irvingville’ de bir Nazi derneği kurulmuştu. Kasabanın polisleri yörenin en gaddar polisleri olarak nam salmıştı. Kasaba halkı Polonyalılarla İtalyanlardan oluşuyordu ve bu insanların çoğu ağır fabrika işçiliğinden, umutsuz, tükenmiş yaşantılardan başka bir şey görmemişlerdi. Bulundukları noktanın yarım adım ötesi düşkünler yurdu, bir adım ötesi ise Zencilerin yaşadığı yoksulluktu. Her an o duruma düşmek tehlikesi ve korkusu yüzünden, çoğu fanatik bir ırkçılıktan medet umuyordu. Irvingville hoyrat, sinir bozucu bir yerdi. Bir zorunluluk olmadıkça, kimse orada bulunmayı istemezdi.</p>
				<p>17. Sokak’ta birbirine bitişik ikiz evler sıralanıyordu. Can çekişirken bile gülümsemeye çalışan bu evlerin çoğu kahverengi ya da yeşil boyalıydı. Pencerelerinde parlak kırmızı sardunyaların açtığı çiçeklikler vardı. Yaşlılar verandalara oturmuşlar, kaldırımlarda bağrışa çağrışa oynayan çocukları seyrediyorlardı.</p>
				<p>Pignatoların evi, sokaktaki öbür evlerden ne daha iyi ne de daha kötüydü. Merdivenleri çıktım, sol taraftaki kapının yanında duran siyah teneke posta kutusunda Pignato’nun adını gördüm ve kapıyı tıklattım. Otuz saniye hiçbir hareket olmadı. Bu sefer kapıyı daha hızlı çaldım. Evden, “Geliyorum, geliyorum,” diyen bezgin bir kadın sesi duyuldu. Ses tonuna bakılırsa, kadın kapıyı kurabiye istemeye gelen bir komşu çocuğunun çaldığını sanmış olmalıydı.</p>
				<p>Terliklerini sürüye sürüye gelen birinin ayak sesini duydum; sonra kapı birden açıldı. Marie Pignato, kırk yaşlarında, kara-sarı benizli bir kadındı. Boyu bir altmış civarındaydı. Kocaman karnı ve etli kalçaları siyah streç pantolonun içinde ıkış tıkış duruyordu. Ayaklarında tüylü, pembe terlikler, sırtında sarı bol gömlek vardı. Boynundaki zincire minik bir gümüş haç takılmıştı. Yüzünde, kendini kurtaracak geminin gelmesini beklemekten çoktan vazgeçmiş birinin duygusuz ifadesi vardı. Gözünün altındaki mor torbalar, yıllardır bir gece olsun doğru dürüst uyumadığı izlenimini veriyordu.</p>
				<p>“Mrs. Pignato?”</p>
				<p>“Evet?” Sesi kendine güvensiz, çekingen bir tondaydı. Kapıda tanımadığı birini gördüğüne şaşırmış gibiydi.</p>
				<p>“Ben Max Klein. Graymoor Sigorta Şirketi’nin avukatıyım.” Avukatlık zamanımdan kalma kartlarımdan birini çıkarıp verdim. “Acaba Mr. Pignato’yu görebilir miyim?”</p>
				<p>“Sigorta yaptırmak istemiyoruz,” dedi.</p>
				<p>“Ben sigortacı değilim Mrs. Pignato. Sigorta Şirketi’nin vekiliyim. Kocanızın başına talih kuşu konmuş, onu haber vermeye geldim.”</p>
				<p>Yüzüme baktı; sonra elindeki karta ve tekrar yüzüme baktı. “Necisin sen? Dava vekili filan mı?”</p>
				<p>Gülümsedim. “Evet, dava vekiliyim. Kocanızla birkaç dakika görüşebilirsem, sonuçtan pişman olmazsınız.”</p>
				<p>“İyi ama Bruno evde değil.” Hâlâ kuşkuluydu, ama yumuşamaya başlıyordu.</p>
				<p>“Ne zaman geleceğini biliyor musunuz?”</p>
				<p>Omuzlarını silkti. “Ben nereden bileyim? Bruno aklına estiği zaman gelir, aklına estiği zaman gider, hiç belli olmaz. Malulen emekli olduğu için çalışmak zorunda değil.” Bunu söylerken, sanki bir erkeği akşamları eve gelmekten alıkoyan tek şey işmiş gibi bir tavrı vardı.</p>
				<p>“Bugün hiç eve uğradı mı?”</p>
				<p>“Evet. Bir ara geldi. Sonra tekrar çıktı.” Durdu, baş edemediği haylaz bir çocuktan söz edercesine başını salladı, göğüs geçirdi, “Bazen günlerce eve gelmediği olur,” dedi.</p>
				<p>“Kocanızın sağlığı pek yerinde değilmiş diye duydum.”</p>
				<p>“Hayır değil. Dört-beş yıldır, kazadan beri böyle. Arada bir götürüp hastaneye yatırıyorlar.”</p>
				<p>“Ne kazasıydı o?”</p>
				<p>“Kamyonuyla kaza yaptı. Yara bere almadı. Ama o zamandan beri kafası eskisi gibi değil.”</p>
				<p>“Onu nerede bulabileceğimi biliyor musunuz Mrs. Pignato? Önemli bir şey için geldim, kendisini görmeden gitmek istemiyorum.”</p>
				<p>“Grand Caddesi’yle 15. Sokak’ın köşesindeki Angie’ nin barına bir bakın. Bazen bira içmek için oraya gider.”</p>
				<p>“Olur, bakarım,” dedim. “Yardımınız için teşekkür ederim.”</p>
				<p>Arkamı dönüp gitmek üzereyken, “Hey bayım,” dedi, “kartınızı unuttunuz.” Kartı ne yapacağını bilemeyen bir tavırla bana uzattı. Kartvizit, yabancısı olduğu bir şeydi, neredeyse ondan ürküyordu.</p>
				<p>“Fark etmez, sizde kalabilir.”</p>
				<p>Tekrar karta baktı. Fazla umutlanmamaya çalışarak, çekine çekine, “Bu işin ucunda bize bir para var mı?” diye sordu.</p>
				<p>“Para var,” dedim. “Çok büyük bir para olacağını sanmıyorum, ama yine de az çok bir şeyler var.”</p>
				<p>Tekrar gülümsedim, kadın da tekrar karta baktı. Sanki kart benden daha gerçekmiş gibi, sihirli bir gücü varmış gibi davranıyordu.</p>
				<p>Grand Caddesi’yle 15. Sokak’ın köşesi yakındı, yine de arabayla gitmeye karar verdim. 17. Sokak’ta oynayan çocuklar New York plakasını görünce bir şey yapmaya kalkışır diye orada bırakmak istemiyordum. Arabanın camını kapatmadan ikiz evlerin, sokak köpeklerinin cirit attığı ve yabani otların sardığı boş bir arsanın ve çocukların top oynadığı bir okul bahçesinin önünden geçtim. Ben geçerken oyunculardan biri topu atmaya hazırlanıyordu. Topa vuracak olan da sopayı tutan kolunu iyice germiş bekliyordu. Ama nasıl vurduğunu göremeden geçtim, okulun tuğla duvarı görüş alanımı kapattı. Bu, zaman içinde donmuş bir andı, beyaz topun havadaki görüntüsü, sonsuz bir bekleyişin simgesi gibi beynime çakıldı.</p>
				<p>Grand Caddesi’nde dükkânlar, barlar, işyerleri çoğunluktaydı. Angie’nin Yeri, bir içki dükkânıyla köşedeki benzincinin arasına sıkışmıştı. Arabayı birkaç dükkân ilerideki güzellik salonunun önüne park ettim. Vitrine asılı kâğıtta kırmızı-siyah mürekkeple, elyazısıyla “Dolores yeniden dükkânımızda” yazıyordu. Dolores’in bu kararından ötürü pişman olmamasını diledim.</p>
				<p>Angie’nin Yeri, iddialı adına karşın, bu sokağın binlerce benzeri üzerindeki birbirine benzer binlerce bardan biriydi. Vitrinde neonlu bira tabelaları, yer yer dökülmüş yeşil dükkân sıvası, milyonlarca susamış elin ittiği köhne bir kırmızı kapı. Kapının üzerindeki tabelada birbirine doğru eğilmiş, üzerlerinden hava kabarcıkları çıkan iki martini kadehi vardı. “Salon” yazısının harfleri düştüğü için yalnızca S L O görünüyordu.</p>
				<p>İçerisi, bir balığın beyninin içi kadar karanlıktı; gözlerimin karanlığa alışması birkaç saniye sürdü. Barda hareket eden tek şey, müzik kutusunun yanıp sönen mor ışıklarıydı. Işıklar makineden yükselen umutsuzluk ve isyan şarkılarıyla hiç bağdaşmayan bir neşeyle dans ediyordu. Barda yalnızca beş-altı müşteri vardı. Bunlardan telefon onarım teknisyenlerinin gri üniformalarını giymiş olan ikisi, bara tünemişler, biralarını içerek BMW’ lerle Audilerin özelliklerini karşılaştırıyorlardı. Birkaç kişi de tahta masaların başına oturmuş, <em>Newark Star Ledger</em> gazetelerini okuyorlardı. Kısa kollu beyaz gömleği ve beyaz önlüğü olan barmen, müşterileriyle bira içmekten şişmanlamış eski bir defans futbolcusuna benziyordu.</p>
				<p>Bara yaklaşıp bir Budweiser söyledim. Barmen birayla bardağı getirince, önüne bir dolar koydum ve, “Bruno Pignato’yu arıyorum,” dedim. “Karısı burada bulabileceğimi söyledi.”</p>
				<p>“Aynasız değilsin, değil mi?” Bu öylesine sorulmuş bir soruydu, adam sorun çıkartmak niyetinde değildi. Ama müşterilerini de koruması gerekiyordu ve ben hiç tanımadığı biriydim.</p>
				<p>“Hayır, avukatım. Yalnızca onunla görüşmek istiyorum.”</p>
				<p>Barmen beni tepeden tırnağa süzerek şöyle bir tarttıktan sonra barın arka köşesini işaret etti. Masadaki adamın önünde dolu bir bira bardağı duruyordu; adam gözlerini boşluğa dikmiş oturuyordu.</p>
				<p>“Sağ ol,” diyerek bardağımı alıp adamın masasına yürüdüm.</p>
				<p>Bruno adından ötürü iriyarı, güçlü kuvvetli biriyle karşılaşmayı bekliyordum. Oysa Pignato ufak tefek ve cılızdı; neredeyse bir jokey kadar çelimsizdi. Koyu renk, kıvırcık saçları, alnından gerilere doğru epey yol almıştı. Sıska suratı, patlak gözleriyle bir yeraltı yaratığına benziyordu. Çenesinin yok denilecek kadar küçük olması, uzun burnunu daha da sivri gösteriyordu. Adamın her yanından mutsuzluk fışkırıyor gibiydi. George Chapman nasıl çevresine başarı kokusu saçıyorsa, Bruno Pignato da buram buram başarısızlık ve yıkkınlık kokuyordu. Sırtında alacalı bulacalı bir Hawaii gömleği vardı. Bembeyaz, sıska kolları, yatalak hastaların kullanılmaya kullanılmaya kurumuş kolları kadar içler acısı bir görünümdeydi. Bu görüşme için kafamda önceden hazırladığım taktikleri bir yana bırakmam gerekeceğini fark ettim. Masaya oturdum.</p>
				<p>“Merhaba Bruno. Ben Max Klein. Karın burada olabileceğini söyledi.”</p>
				<p>Döndü, kayıtsız bakışlarını bana çevirdi. “Merhaba Max. Bir şeyler iç.”</p>
				<p>“Fazla zamanını almak istemiyorum Bruno. Ama sana sormak istediğim birkaç soru var.”</p>
				<p>“Hay hay Max. Sana nasıl yardımcı olabilirim?”</p>
				<p>“Seninle beş yıl öncesini ve kaza gecesi olanları konuşmak istiyorum.”</p>
				<p>Onun tavrını otomatik olarak değiştiren bir düğmeye basmışım gibi donuk suratı birden allak bullak oldu. Normal duygu ve düşünceleri olan herkes, o noktadan sonra adama daha fazla baskı yapmaktan vazgeçerdi. Ne var ki, ben bir dava üzerinde çalışıyordum ve bir insanın da hayatı tehlikedeydi. Konuşmamızın Pignato’yu nasıl perişan edeceğini kestiriyor, buna neden olacağım için de kendimden nefret ediyordum. Bunu bile bile yine de üzerine gittim.</p>
				<p>“Kötüydü,” dedi. “Çok kötüydü. O gece adamın biri haşat oldu.”</p>
				<p>“Biliyorum Bruno. Haşat oldu.”</p>
				<p>“O adamın kim olduğunu biliyor musun?” Sesi kontrolden çıkmaya başlıyordu. “George Chapman. Hani şu beyzbolcu.” Gözlerini masaya dikti, içini çekti. “Ne müthiş oynardı.”</p>
				<p>“Kazanın nasıl olduğunu bana anlatabilir misin Bruno?”</p>
				<p>Bruno, anımsamamaya çalışarak başını salladı. “Bu konuyu konuşmak istediğimi sanmıyorum. Artık bu konuyu konuşmak istemiyorum.”</p>
				<p>“Zor olduğunu biliyorum Bruno. Ama çok önemli, onun için konuşmayı denesen iyi olur. Victor Contini, George Chapman’a yine kötülük etmek istiyor, sen bana yardımcı olmazsan, Contini istediğini yapacak.”</p>
				<p>Pignato’nun gözlerinde bir bilinç kıvılcımı parladı. Bana ilk kez dikkatle baktıktan sonra, kavgaya hazır bir sesle konuştu: “Seni tanıdığımı sanmıyorum, öyle değil mi? Sen nasıl olur da Mr. Contini hakkında atıp tutabilirsin? Mr. Contini büyük adamdır. Onun aleyhinde tek söz edemezsin.”</p>
				<p>“Onun aleyhinde konuşmuyorum Bruno. Yalnızca yardımına ihtiyacım olduğunu söylüyorum. George Chapman’ın başına yine kötü bir şey gelmesini istemezsin, değil mi?”</p>
				<p>Bruno, eski kayıtsız ve donuk kabuğunun içine çekilerek, “Hayır,” dedi. “Ama yemin ederim, ona zarar vermek istememiştim. Yani, o çocuk müthiş bir oyuncuydu, öyle değil mi, ha?”</p>
				<p>“O gece neler oldu Bruno? Sana ne yapmanı söylediler? İnan ki, bu çok önemli.”</p>
				<p>“Aslında bana bir şey yap demediler. Yalnızca, yolda durmamı söylediler. Kamyona yük koyacaklardı. Bilmiyorum, çok iyi hatırlayamıyorum. Ama Mr. Contini bana hep iyi davranmıştır.”</p>
				<p>“Yükü getirdiler mi?”</p>
				<p>“Hangi yükü?”</p>
				<p>“Kamyona koyacaklarını söyledikleri yükü getirdiler mi?”</p>
				<p>“Sanmıyorum.” Pignato, sorunun yanıtı sanki ellerinde gizliymiş gibi ellerine baktı. “Ama artık hiçbir şeyi doğru dürüst hatırlayamıyorum.”</p>
				<p>Uzun bir sessizlik oldu. Cüzdanımdan bir elli dolarlık çıkarıp Bruno’nun önüne koydum.</p>
				<p>“Al Bruno, senin olsun.”</p>
				<p>Parayı aldı, tıpkı karısının kartvizitimi incelediği gibi, o da parayı evire çevire inceledi. Sonra masanın üzerine bıraktı.</p>
				<p>“Bunu bana ne diye veriyorsun?”</p>
				<p>“Çünkü bana çok yardımcı oldun.”</p>
				<p>Duraksadı, sonra parayı alıp yeniden inceledi. Düşünüyor, karar vermeye çabalıyordu. Sonra parayı masanın üzerine attı, kolunun erişebildiği yere kadar itti.</p>
				<p>“Senin paranı almak istediğimi sanmıyorum.”</p>
				<p>“Sen istemiyorsan, neden karına vermiyorsun? Eminim ki, o isteyecektir.”</p>
				<p>“Marie mi? Bu işin onunla ne ilgisi var?” Huysuzlaşmaya başlıyordu. “İkimiz konuşuyoruz sanıyordum. Hani erkek erkeğe.”</p>
				<p>“Zaten öyle Bruno. Erkek erkeğe.”</p>
				<p>“Öyleyse neden parayı Marie’ye vermemi istiyorsun? Ona para vermek istemiyorum!” diye bağırdı. Elli dolarlığı aldı ve hırsla yırtarak paramparça etti. “Beni Marie’ye para vermeye zorlayamazsın.”</p>
				<p>İstemeden açık yaraya tuz basmıştım. Bruno kendine ve hastalığına olan öfkesinin hıncını, kendisine canla başla bakan karısından çıkarıyordu. Bu onun için utanılacak, karısı için de katlanılmaz bir durumdu. Günlük yaşamlarının nasıl bir karabasan olduğunu düşünmek bile istemiyordum.</p>
				<p>“Öyleyse, verme karına,” dedim. “İstemediğin bir şeyi yapmak zorunda değilsin.”</p>
				<p>“Evet, hiçbir şey yapmak zorunda değilim.” Sanki yaşamının genel savunmasını yapar gibi bir hali vardı.</p>
				<p>Elli doların onu konuşmaya heveslendireceğini sanmıştım, yanılmışım. Şizofreniklerin çoğunda görülen o anlaşılmaz sezgiyle, gerçek niyetimi anlamış, tetikte durmaya başlamıştı. Sonra bir kez daha denemem gerekecekti. Ama hiç değilse bir başlangıç yapmıştık.</p>
				<p>“Ben şimdi gidiyorum Bruno,” dedim. “Bugün bu konuları daha fazla konuşmayalım.”</p>
				<p>Şaşkınlık ve nefretle beni süzdü. Hırsından dudakları titriyordu. “Senden hoşlanmadım,” dedi. “Sen iyi biri değilsin.”</p>
				<p>Yerimden kalktım, yürümeye başladım.</p>
				<p>Arkamdan, “Sen kötü birisin!” diye bağırdı. “Senden nefret ediyorum! Sen kötü bir insansın!”</p>
				<p>Bardaki herkes, hayvanat bahçesindeki tuhaf bir hayvana bakar gibi soğuk ve meraklı gözlerle bana bakıyordu. Hiç arkamı dönmeden yürüdüm. Sokağa çıkıp arabamın yanına giderken, Pignato’nun da arkamdan geldiğini sesinden anladım.</p>
				<p>“Sen kötü bir insansın!” diye bağırıp duruyordu. “Kötüsün!”</p>
				<p>Arabanın yanına geldim; kapıyı açtım. Son kez arkama baktım, Pignato’nun Angie’nin barı önünde dikildiğini gördüm. Artık bana bağırmıyordu; o gülünç kılık içindeki cılız, beyaz gövdesini kanatsız bir kuş gibi çırparak bütün dünyaya haykırıyordu.</p>
				</div>
  </body>
</html>