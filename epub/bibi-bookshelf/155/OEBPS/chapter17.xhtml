<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Köşeye Kıstırmak</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter17">
<div class="html5_section">
				<h1>17</h1>
				<p>Eve geldiğimde gece yarısını geçmişti. Apartmanın lobisine girerken, kendimi uzun zaman yabancı ülkede yaşadıktan sonra yurduna dönen biri gibi hissettim. Light’ ın evinde huzursuz olmuştum, döndüğüme seviniyordum. Ben ayakları yere basan bir dünyanın vatandaşıydım; egzoz kirine, dolup taşan çöp tenekelerine, yağlı kaşıklardan tüten dumana karşın, bu havayı solumaktan hoşnuttum. Light gibi atmosferin üst tabakalarında yaşamak demek, sürekli olarak oksijen maskesi takmak demekti; bu da beni hiç ilgilendirmiyordu. Oksijen maskesi insanı böceğe benzetir.</p>
				<p>Uzun, yorucu bir gün geçirmiştim; yorgunluktan ölüyordum. Bedenimin artık dayanacak gücü kalmamıştı; bir an önce yatıp uyumaktan başka bir şey istemiyordum. Sabahki kadar da umutsuz değildim. Dava kafamda biçimlenmeye başlamıştı ve bir daha çıkmaza girmeyeceğimi görebiliyordum. Yapılacak tek şey sıkı çalışmaktı. İzleyeceğim yolu bulmuştum, ama sonuca ulaşmak için daha ne kadar yol tepmem gerektiğini bilmiyordum.</p>
				<p>Dairemin kapısını açmak üzereyken içeride bir yerden ışık geldiğini gördüm. Sabahleyin çıkarken bütün ışıkları söndürdüğüme emindim. Gövdem kuşkuyla gerildi. Yeniden dövüşecek halde değildim; bir daha kurşunlanmayı da istemiyordum. Ama geri dönüp gitmek için çok geçti artık. İçeride beni bekleyen her kimse, anahtar sesini duymuş, kapının açıldığını görmüş olmalıydı. Şansımı denemeye karar verdim.</p>
				<p>İçeri girdiğimde, Judy Chapman başını kaldırıp gülümsedi. Ayakkabılarını çıkarıp divana uzanmış; kitaplıktan aldığı John Donne’un “Bağlılıklar” adlı kitabını okuyordu. Yeşil kadife pantolon, gri balıkçı yaka süveter giymişti; çok güzel görünüyordu.</p>
				<p>“Merhaba Max.”</p>
				<p>“Nasıl girdin buraya?” diye sordum. Sesim sert ve öfkeliydi.</p>
				<p>Şeytanca gülümsedi. “Kapıcın çok romantik bir adam. Sevgilimle kavga ettik, geldiğinde güzel bir sürpriz olsun diye evine girip beklemek istiyorum dedim. Bu çok hoşuna gitti, kapıyı açtı. Hatta bana akıl hocalığı yapmaya bile kalktı.”</p>
				<p>“Neredeyse ödümü patlattın. İyi ki silahım üzerimde değildi. Ateş ederek girebilirdim içeriye.”</p>
				<p>Judy öğleden sonraki halinden çok farklıydı. On iki saat önceki gerginlik ve kaygı, yerini hafiflik denilebilecek bir tür kayıtsızlığa bırakmıştı – acaba bu daha derin bir kaygının başlangıcı mı, yoksa baskıyı içselleştirmeyi, bu gerginlik içinde yaşamayı mı öğreniyor, diye düşündüm. Kanepenin arkasındaki ayaklı lambanın ışığı, mum alevi gibi saçlarının arasından süzülüyor, yüzüne Rönesans portrelerini anımsatan semavi bir aydınlık düşürüyordu. Judy o anda bana son derece kırılgan göründü; sanki en ufak bir esinti bedeninin içine dolup onu buharlaştırıverecek gibiydi.</p>
				<p>“Niçin geldiğimi sormayacak mısın?”</p>
				<p>Çapkın bir bakışla, “Az önce söyledin ya,” dedim.</p>
				<p>Bu hoşuna gitti, yeniden gülümsedi. Sonra yüzü ciddileşti. “Aslında özür dilemeye geldim. Bugünkü davranışım için kusura bakma. Öyle bir huyum yoktur.”</p>
				<p>“Olur böyle şeyler,” dedim. “Herkes gergindi, bir an için sinirler boşalıverdi.”</p>
				<p>“Bill’in geleceğini hiç tahmin etmiyordum. İkinizin kapıştığını görünce de...” Başını salladı, sözünü bitirmedi.</p>
				<p>“Briles’la pek anlaşamıyoruz. Bir tek ortak noktamız var, o konuda da yıldızlarımız barışmıyor.” Bir an durduktan sonra sözümü tamamladım, “Aramızdaki o tek ortak nokta, ikimizin de senden hoşlanması.”</p>
				<p>Derin anlam taşıyan bir söz etmiştim, bu söz üzerine ikimiz de mahcubiyetle sustuk. Hani pabucunuzun ayağınızı sıktığını fark edeceğiniz kadar uzun süren suskunluklar vardır; işte öyle bir sessizlik oldu. O durumda nasıl davranmam gerektiğini kestiremiyordum. Judy’nin neden geldiğini kavrayamamıştım ve buna kafa yoramayacak kadar bitkindim. Yapılacak en iyi şeyin, oyunu sonuna kadar götürmek olduğuna karar verdim.</p>
				<p>“Mademki geldin,” dedim, “o zaman şarap mahzenimdeki hazinenin tadına bakmalısın. Bir şişe Bordeaux var, bir şişe de Bordeaux. Hangisini istersin?”</p>
				<p>Judy hiç duraksamadan, “Bordeaux’yu tabii,” dedi. “Bordeaux’dan çok daha iyiye benziyor.” Birbirimize gülümsedik, hava yumuşadı.</p>
				<p>Şarapla kadehleri almak için mutfağa gittim. Oturma odasına döndüğümde, Judy masanın yanında ayakta duruyor, sigarasını içerek etrafa bakıyordu.</p>
				<p>“Evini bürondan daha çok beğendim,” dedi. “Burası senin bir başka yanını yansıtıyor ve bu yanın daha çok hoşuma gidiyor.”</p>
				<p>“Sıradan bir bekâr evi. Eşyasız, hayli sevimsiz ve hemen her zaman dağınık. Ama yeniden yalnız yaşamaya başladığım günlerin yanında burası şık kalır. O dönemde evim San Francisco depreminin New York şubesi gibiydi.”</p>
				<p>Masanın başına oturup şarabımızı içmeye başladık. İyi şaraptı, iyi ki saklamışım, diye düşündüm.</p>
				<p>Bir süre havadan sudan konuştuktan sonra, Judy, “Evlenip ayrıldığını bilmiyordum,” dedi.</p>
				<p>“Anlaşılan hepimizin geçmişle ilgili sırları oluyor. Dokuz yaşında bir oğlum da var.”</p>
				<p>Bir oğlum olması çok ilgisini çekti; sanki beni daha gerçek, daha elle tutulur biçimde algılayabiliyordu. Şimdiye kadar onun gözünde, gizli işler çeviren gizemli biri, kendi yaşamı olmayan bir adamdım. Birdenbire gerçek bir kişi oluvermiştim. Bir öğrencinin cumartesi akşamı sinemada fen hocasıyla karşılaşmasına benziyordu bu. Öğretmenin de herkes gibi bir insan olduğunu, bir karısı, iki çocuğu olduğunu ve patlamış mısır yediğini keşfetmek şaşırtıcıdır. İnsanları yalnızca tek yönleriyle, bizimle ilintili yanlarıyla tanımaya öylesine alışmışızdır ki, gözden kayboldukları anda onları yok sayarız.</p>
				<p>Judy, evliliğim hakkında sorular sordu; ben de ona Cathy’yi, evliliğimizin yavaş yavaş nasıl yıkıldığını anlattım. “Cathy iyi biri olmalı,” dedi; ben de, “Öyledir; boşanmamızda kabahat bendeydi,” dedim. Sonra Richie’yi sordu, ben de anlattım; haftada en az bir kez onu görmeye çalıştığımı söyledim. Konuştuklarımızın bizi bir başka zemine çektiğini sezdim. İlk karşılaşmamızda beni çekici bulmuştu, ama şimdi hoşlanmaya başlıyordu. Bu önemli bir farktı. İlk konuşmalarımızdaki cinsel imalar, artık daha açık yürekli, daha dürüst bir niteliğe dönüşmüştü. Birbirimizi tanımaya başlıyorduk.</p>
				<p>Evime gelmesinin biraz ahbaplık etmenin ötesinde bir amacı olmadığını fark ettim. Son iki gündür başına gelenleri unutmak istiyordu, ama olup bitenleri anlatmak zorunda kalmadan konuşabileceği kimsesi yoktu. Onun durumunu bilen ve soru sorma gereğini duymayacak olan tek kişi bendim. Herhalde yaşadıklarını unutmak, dertlerinden sıyrılmak için benimle yatmayı düşünerek gelmişti. Oysa işin rengi değişti, salt tensel ilişkiden çok daha derin bir yakınlaşmaya yol açan içtenlikli bir dertleşme oldu. Açık yüreklilikle konuşmak, bir bakıma karşınızdaki insanı kucaklamaya benzer; ben de ilk sözcükler ağzımızdan çıktığı anda sevişmeye başlamışız duygusuna kapıldım.</p>
				<p>İkinci Bordeaux şişesini de açtık. Judy boyuna benimle ilgili sorular soruyor, ben de yanıt veriyordum. Avukatlığı bırakıp dedektifliğe başlamama çok şaşırdı. Geleceği güvenli bir mesleği kendi isteğiyle bırakan kimseyi görmemişti. Bunun nedenlerini açıklamaya çalıştım.</p>
				<p>“Adalet ile hukuk arasındaki o ezelî çelişkiyi gördüm,” dedim.</p>
				<p>“Anlamıyorum.”</p>
				<p>“Birinin yapmanı söylediği şeyi yapmakla, doğru olanı yapmak arasındaki çelişkiden söz ediyorum. Gençliğimde avukat olmaya karar verdiğim sırada, kendime idealist gözüyle bakıyordum. Başı derde girenlere yardım edecek, kötüleri hapse sokacaktım ve sonuçta dünya daha iyi olacaktı. Oysa sonradan, avukat olmanın gerçek sorunları çözmekle, insanlara insan gibi davranmakla hiç ilgisi olmadığını anladım. Avukatlık, kendine özgü işleyişi, kendine özgü kuralları olan bir oyundur ve önemli olan tek şey o oyunu kazanmaktır. Sonunda, boşuna zaman kaybettiğimi, yaşamımı boşa harcadığımı fark ettim.”</p>
				<p>“Sen düzene ayak uyduracak bir tip değilsin. Erkeklerin çoğu, belirli bir çarkın içinde olmazlarsa ne yapacaklarını şaşırırlar. Oysa sen riske girmeyi göze alıyorsun. Bu da insanların seni yadırgamasına, dışlamasına yol açıyor.”</p>
				<p>“Olabilir. Ama ben bu işin, insanları daha yakından tanımak için bir fırsat olduğuna inanıyorum. Başkalarının yaşamına dalıp çıkıyorum; çoğunlukla da çok hızlı hareket etmek zorundayım. Bugün fazla varlıklı değilsem, bunun nedeni kaybedecek bir şeylerim olmasını istemeyişimdir. O zaman özgürce, hiçbir şeyi düşünmeden, kendimi çalıştığım insanların davalarına verebiliyorum.”</p>
				<p>“Kaybedecek bir yaşamın var. Neredeyse hiç tanımadığın insanlar uğruna neden kendini tehlikeye atıyorsun?”</p>
				<p>“Çünkü insanların bana ihtiyacı var. Çünkü kendi başlarına çözemeyecekleri sorunları var.”</p>
				<p>Judy bir an durdu, başını öteye çevirdi. “Benim gibi insanları kastediyorsun, değil mi?”</p>
				<p>“Evet. Senin gibi insanlar.”</p>
				<p>“Peki ama, bunu yapmak sana ne kazandırıyor? Ne sağlıyor?”</p>
				<p>“Bilmiyorum. Belki kendi kendimle barışık yaşamamı sağlıyordur. Belki bunu bilmek, sabahları yataktan kalkmam için bir nedendir.”</p>
				<p>Judy yumuşak bir sesle, “Bu senin için, işten çok daha öte bir şey, değil mi?” dedi. “Buna gerçekten inanıyorsun.” Utanmış gibi tekrar başını öteye çevirdi. “Galiba sana âşık olmaya başlıyorum Max.”</p>
				<p>Bir sigara yaktım, birkaç saniye sustum, sonra ona gülümsedim. “Şaraptandır. Şarap başına vuruyor, düşüncelerini bulanıklaştırıyor.”</p>
				<p>“Hayır, ben ne dediğimi biliyorum. Senin yanında kendimi güvende hissediyorum. Bugüne kadar tanıdığım erkekler içinde benden yararlanmayı düşünmeyen tek sen oldun.”</p>
				<p>“Ama senden yararlanıyorum. Davayı elimde tutabilmek için seni kullanıyorum. Dava bitince, belki de birbirimizi bir daha hiç görmeyeceğiz.”</p>
				<p>“Ancak sen öyle istersen öyle olur Max. Ama içeri girmeme izin verirsen, kovulmadıkça gitmem.”</p>
				<p>“Kapı ilk karşılaştığımızda açıldı,” dedim. “Bu konuda bir şey yapmak için artık çok geç. Çoktan içeri girdin.”</p>
				
				
				<p class="sub-section">Saatler ilerledi ve son üç gündür olmaya çabalayan şey oldu. Daha önce ikimiz de o ayini yaşamıştık; ama bu kez ezberden yapmadık. Bedenlerimizin derinliğinde ürpererek, her şeyin yepyeni oluverdiği bir noktaya ulaştık ve bütün bunlar olurken olanların sınırsızca tadını çıkarmamız gerektiğini de sezdik. Benliğimizi arkamızda bırakmıştık.</p>
				<p>Saat dördü geçiyordu. Judy’yle yatakta oturmuş sigara içiyorduk. Konuşmuyorduk; yalnızca yakınlığımızı duyumsamaya, uykuya dalmadan önce yorgun bedenlerimizi gevşetmeye çalışıyorduk.</p>
				<p>“Sana söylemem gereken bir şey var,” dedim. “Söylemeye belki bir daha fırsat bulamayabilirim ve bunu benim ağzımdan duymanı istiyorum.”</p>
				<p>Bir süre karşılık vermedi... Sessizliğimizi bozmak, odayı sözcüklerin gürültüsüne boğmak istemediğini sezdim. Sigarasını söndürdü, sonra başını göğsüme yaslayıp uzandı.</p>
				<p>“Bu tarzda konuşma Max. Böyle konuşman beni korkutuyor.”</p>
				<p>“Bunun bizimle ilgisi yok. Beş yıl önceki olayla ilgili. Sonunda neler olup bittiğini öğrendim.”</p>
				<p>Ona Chapman’ı, Contini’yi nasıl sinirlendirip o kazayı tertip etmesine neden olduğunu anlattım. Judy şaşılası bir kayıtsızlıkla dinliyordu. Artık hiçbir şeyin kendini şaşırtamayacağı bir noktaya mı gelmişti; yoksa Chapman’ı hiç mi umursamıyordu, orasını kestiremedim. Öyle de olsa, böyle de olsa, bu kadar kayıtsız davranabileceğini hiç beklemiyordum.</p>
				<p>Ben anlatacaklarımı bitirince, “Artık bunlardan söz etmeyelim,” dedi. “Yalnızca bu geceden, yalnızca ikimizden söz etmek istiyorum. George öldü; sağlığında yaptıklarının artık önemi kalmadı. Şimdi önemli olan bizim yaptıklarımız, birbirimizi sevmeyi sürdürmemiz.”</p>
				<p>Uzun bir sessizlikten sonra konuştum: “Her şeye karşın, George’un ölümünün seni sarsmadığına inanmak zor. Duygularını benden saklamana gerek yok, Judy. Bundan söz etmek istersen, seve seve dinlerim.”</p>
				<p>“Tabii ki sarsıldım. Ama kendimce ve kendi nedenlerimden ötürü sarsıldım. Yaşamımın on yılını benden çalan bir adamın arkasından yas tutma taklidi yapamam. Belki de sana gaddarlık gibi gelecek, ama aslında George’un ölümüne seviniyorum. Bu benim kurtuluşum oldu. Yaşama yeni baştan başlayabileceğim artık.”</p>
				<p>“İşin tuhafı, George öldükten sonra bile senin yaşamını yönlendiriyor.”</p>
				<p>“Biliyorum. Ama bu şimdilik öyle. Artık kendime güveniyorum. Her şey yoluna girecek. Her şey geçecek. Bunu biliyorum.”</p>
				<p>“Ben de biliyorum.”</p>
				<p>“Ve her şey geçtikten sonra seni öyle çok seveceğim ki, birbirimizi tanımadan boşa harcadığımız yılların acısını çıkaracağım Max. Sana yemekler pişireceğim, dikişler dikeceğim, sana çocuklar doğuracağım ve ne zaman yüzüme baksan seninle sevişeceğim.”</p>
				<p>Öylesine ciddi, öylesine içten, öylesine coşkulu konuşuyordu ki, biraz dalga geçmeden edemedim. “Bu söylediklerin, özgür kadın yaşamına pek benzemiyor.”</p>
				<p>“Pekâlâ benziyor. Ancak özgür bir kadın özgürce seçim yapabilir. Ne istediğini bilmek için, önce özgür olmalısın. İstediğim sen isen, elimden ne gelir; ben seçimimi yaptım. Erkeğim olmanı istiyorum.”</p>
				<p>“Sen benim kadınım olacaksan, ben de senin erkeğin olurum,” dedim. “Üstelik çamaşır yıkamana da gerek yok. Çamaşırlarımızı köşe başındaki Mr. Wei’ye göndeririz. O da para kazansın.”</p>
				<p>On dakika sonra uykuya daldık. Kollarımız, bacaklarımız birbirine dolanmıştı. Uyumadan önce aklımdan geçen son şey, tek bir gövde olmaya çalışıyoruz; bu gece birbirimizden ayrı varlıklar olarak yaşayamayacağımıza inanmak istedik, diye düşünmek oldu. Uzakta bir saat beşi vurdu. İnek ayın üzerinden atladı.<a class="si-noteref epub-type_noteref" href="#f3" id="ref_f3">3</a></p>
				
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f3"><a class="si-backref" href="#ref_f3">3</a><span class="si-footnote-text">. Ünlü Anne-Kaz Çocuk tekerlemesinin ilk dizesi. Bu beraberliğin bir masal olduğunu ima ediyor. (Ç.N.)</span></div>
				</div>
  </body>
</html>