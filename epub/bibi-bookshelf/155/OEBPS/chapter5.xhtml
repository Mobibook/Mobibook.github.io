<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Köşeye Kıstırmak</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5">
<div class="html5_section">
				<h1>5</h1>
				<p>Büroma vardığımda saat üç buçuğu geçmişti. Judith Chapman’ın hâlâ beklediğini görünce biraz şaşırdım. Evden çıkmadan büroyu aramıştım, telefonu kimse açmadığı için telemesaj servisine bağlanmış, kimsenin mesaj bırakmadığını öğrenmiştim. Kadının beklemekten usanıp gittiğini sanıyordum.</p>
				<p>Judith Chapman oturduğu yerde dönüp bana bakarak, “Ben de geciktim,” dedi. Kocasının sabahleyin oturduğu koltukta oturuyordu. “O yüzden, geciktiğiniz için size sitem edemem.” İkimizin de kabahatli, o yüzden ikimizin de suçsuz olduğunu vurgulamak istercesine hafiften alaylı gülümsedi.</p>
				<p>Masamın başına oturdum, ben de ona gülümsedim. İkimizi eşit konuma getirme çabası hoşuma gitmişti.</p>
				<p>“Sizin için ne yapabilirim Mrs. Chapman? Telemesajda önemli bir konuda hemen görüşmek istediğiniz belirtiliyordu.”</p>
				<p>Judith Chapman’ın yüzünü beğendim. Klasik anlamda güzel, hatta belki hoş bile denilemezdi; ama bakmaktan kendinizi alamayacağınız bir çekiciliği vardı. Burnu biraz büyük, çenesi biraz geniş, dudakları biraz fazla dolgundu; ama hepsi de uyumlu bir bütün oluşturuyordu, iri kahverengi gözlerinden fışkıran zekâ ve mizah duygusu insanı şaşırtıyordu. Kendileriyle ve dünyayla barışık olan, bir gece baleye gidip ertesi gece erkek arkadaşlarıyla poker oynayan ve her ikisinden de aynı tadı alan nadir kadınlardan biri gibi görünüyordu. Zarifti, ama çıtkırıldım değildi. Koyu renk dalgalı saçları, zengin kadınlarda pek rastlanmayan bir cinsellik veriyordu ona. Yakası renkli işlemeli, beyaz bir triko elbise giymişti. Bileklerinde ve parmaklarında yalnızca bir-iki parça mücevher, göz kenarlarında da hafifçe makyaj vardı. Kahverengi deriden büyük çantasına uzandı, bir Merit çıkardı ve ben daha kibritime davranamadan som altın çakmağıyla yaktı. Bunları günde bir-iki paket içen birinin otomatik hareketleriyle yapıyordu.</p>
				<p>“Kocam George’la ilgili olarak görüşmeye geldim,” dedi. “Bu sabah sizi görmek için buraya geldiğini biliyorum ve ciddi bir şey mi oldu diye korkuyorum.”</p>
				<p>“Ciddi bir şey olmadı. Hiç değilse şimdilik. Kocanızla, ciddi bir şey olmasını nasıl engelleyebileceğimizi konuştuk.”</p>
				<p>“Öyleyse gerçekten endişelenecek bir şey var.” Kafasını kurcalayan her neyse, bunu düşünmeye bu sabahtan çok önce başlamış gibi bir hali vardı.</p>
				<p>“Kocanız bu konuyu sizinle konuşmadı mı?”</p>
				<p>“Kocamla pek fazla konuşmayız Mr. Klein.” Sesinde herhangi bir kırgınlık, bir acı yoktu. Yalnızca bir durumu, bir gerçeği ifade ediyordu.</p>
				<p>“Kocanızla konuşmadıysanız, buraya geldiğini nereden biliyorsunuz?”</p>
				<p>Karar veremiyormuş gibi bir an duraksadı. Büroma geldiğine birden pişman olduğunu sezdim.</p>
				<p>“Bill Briles haber verdi.”</p>
				<p>Arkama yaslandım, gözlerimi tavana diktim. Sesimin en saf tonuyla, “Yoksa Profesör William Briles mı? Hani Columbia Üniversitesi Sosyoloji Fakültesi’nde hocalık yapan, on bir kitap yazmış olan Briles mı?” Sandalyemi öne çekip sırıttım.</p>
				<p>Kadın ilk kez terslendi. “Alay etmeyin Mr. Klein. Kim olduğunu pekâlâ biliyorsunuz. Daha birkaç saat önce kendisiyle görüştünüz.”</p>
				<p>“Briles size tam olarak ne anlattı?”</p>
				<p>“Öğle saatlerinde panik içinde telefon etti. George’la ilgili bir soruşturma yaptığınızı, kendisini tehdit ettiğinizi ve peşini bırakmayacağınızı söyledi.”</p>
				<p>“Bana yardımcı olmaya yeltenmedi. Bir şeyler gizlediği duygusuna kapıldım. Ben meraklı biriyimdir. İnsanların davranışlarının nedenini merak ederim.”</p>
				<p>“Belki korkmuştur.” Kadının sesi kaygılı, savunmacı bir tona büründü.</p>
				<p>“Ona yalnızca bir dostunu korumama yardımcı olacak bazı sorular sormak istedim.”</p>
				<p>“İşte asıl o yüzden korkmuştur. George’la ilgili herhangi bir işe karışmak Bill için çok zordur.”</p>
				<p>“Peki, neden?”</p>
				<p>Yeniden duraksadı; yanlış bir şey söylemekten çekiniyor gibiydi.</p>
				<p>“Bu uzun hikâye,” dedi.</p>
				<p>“Olsun. Hiç acelem yok. Rahatça anlatabilirsiniz.”</p>
				<p>Cesaretini toplamak için derin bir soluk aldı. Uzandı, sigarasını masamın üzerindeki tablaya bastırıp söndürdü. Konuşması boyunca da gözünü tabladan ayırmadı; sanki benimle değil de kül tablasıyla konuşuyordu. Sönmüş sigara eleştiri getirmeyecek, sessiz bir dinleyiciydi.</p>
				<p>“Anlatacaklarımın artık bir sakıncası olacağını sanmıyorum,” dedi. “Anlatırsam belki size de yardımcı olabilir.” Yine derin bir soluk aldı, gövdesinin gevşemesi için bir an durdu. Dışardan akşamüstü trafiğinin uğultusu, üst kattan Dennis Redman’ın atölyesinde akan suyun sesi, pencere pervazındaki güvercinlerin guruldaması, kentin sessizliğinde yaşayan bütün ufak gürültüler duyuluyordu. Judith Chapman, “Bakın,” diye sözünü sürdürdü, “Bill Briles uzun bir süre sevgilim oldu. Bugün sizinle görüşürken bu yüzden tedirgindi. Neyin peşinde olduğunuzu bilmiyordu. Beraberliğimizin açığa çıkmaması için çok çaba gösterdik. Ama yine de kimsenin bilmediğinden emin olamazsınız.”</p>
				<p>“Siz ve kocanız, gıpta edilecek kadar birbirinize bağlı bir çift olarak tanınırsınız,” dedim. “Hep örnek çift diye gösterilirsiniz.”</p>
				<p>“Yaşamınızın yalan üzerine kurulması, ikiyüzlülük ettiğinizi bile bile bu yalanı sürdürmek zorunda olmak ne kötü, değil mi? George’la evliliğimiz, evlendikten üç yıl sonra çıkmaza girdi. Ama sürdürdük; insanların karşısına birlikte çıktık; hiçbir şey olmamış gibi yaptık; oysa ikimiz de kendi hayatımızı yaşıyorduk.”</p>
				<p>“Peki, Briles’la ilişkiniz ne zaman başladı?”</p>
				<p>“George’un kaza geçirmesinden iki yıl kadar önce.”</p>
				<p>“Kazadan sonra da aynı şekilde devam etti mi?”</p>
				<p>“Hemen hemen. Bir süre Bill’le görüşmedik, ama ilişkimiz kesin olarak bitmemişti. Yalnızca bir süre için ara vermiştik.”</p>
				<p>“Ama artık tümüyle bitti.”</p>
				<p>“Evet, altı ay önce ayrıldık. George’la her şeye yeni baştan başlamaya karar verdim. Kendisine dönmemi çok istediğini söyledi; ben de inandım. Bir süre her şey yolunda gitti, ama sonra yeniden patlak verdi. George Chapman geçinilmesi çok zor bir adamdır Mr. Klein.”</p>
				<p>“Bu sabah bana sizi çok sevdiğini, yaşamının dayanağı olduğunuzu söyledi.”</p>
				<p>“Ondan da başka türlüsü beklenmez. George’un en büyük sorunlarından birisi, duygularını açığa vurmak yerine, hep başkalarının kendisinden beklediği, geleneksel, klasik şeyleri söyler. Her zaman böyleydi, ama kazadan sonra büsbütün öyle oldu. Bunları anlatmaktan rahatsız oluyorum. Ama George’la evlendiğimde daha çocuk sayılırdım. Yirmi bir yaşındaydım, üniversiteyi yeni bitirmiştim ve onun dünyanın en olağanüstü erkeği olduğuna inanıyordum. Beyzbol hakkında bir şey bildiğim yoktu, bir beyzbol oyuncusunun karısı olmanın nasıl bir şey olduğunu da bilmiyordum. Maç sezonu başlayınca, onu neredeyse hiç göremiyordum. Sürekli oradan oraya dolaşan sporcuları bilirsiniz. George’un her şehirde bir sevgilisi vardı. Ancak birkaç yıl sonra gerçeği kavradım; George bir eş istemiyordu, onun tek istediği oraya buraya giderken koluna takacağı bir süs bebeğiydi. Onun yanında olmam da kamuoyundaki imajını yükseltiyordu. Geçen kış tekrar ona dönmem için yalvarıp yakarması da bu yüzdendi. Politikaya atılmayı tasarlıyordu ve hoş bir eşin bir politikacı için ne kadar değer taşıdığını, ne kadar önemli olduğunu biliyordu. Üstelik, tekrar ona dönmem, Bill’le ilişkimizin öğrenilmesi durumunda patlayabilecek skandali de önleyecekti. George her zaman ikili oynar. Riske atılmayı sevmez.”</p>
				<p>“Özel yaşamınıza burnumu sokmak istemem,” dedim, “ama boşanmayı hiç düşünmediniz mi?”</p>
				<p>“Hiç düşünmez olur muyum. Bill’le birlikte kaç kez ona bu konuyu açtık, ama her seferinde boşanmaya kalkışırsam ikimizi de öldüreceğini söyledi. Ona inandım. George şiddet kullanmaya yatkındır. Her şeyi öylesine içine atar, öylesine bastırır ki, zaman zaman korkunç öfke patlamaları yaşar. Bill’le birbirimizi sevdiğimiz gerçeğine kendini alıştırmıştı. Kimsenin haberi olmadığı sürece, Bill’le buluşmama ses çıkarmamaya kararlıydı. Bu çok aykırı bir tutum, ama George böyledir. Onun kötü bir insan olduğunu söylemek istemiyorum. Çok karmaşık ve zor biridir. Kendi sevgi anlayışı içinde ve bir insanı sevebilme yeteneği ölçüsünde beni hâlâ sevdiğini sanıyorum. Ve bütün her şeye karşın, ben de hâlâ ona karşı birtakım duygular besliyorum. Acımak mı... şefkat mi... nasıl tanımlayacağımı ben de bilmiyorum. Birlikte çok şey yaşadık, çok badire atlattık, sanırım bu kopmaz bir bağ oluşturuyor. Ama yine de bundan daha fazlasına ihtiyacım vardı... Bugün de bundan daha fazlasına ihtiyacım var...”</p>
				<p>Yerimden kalktım, odanın öbür tarafına yürüdüm, pencere pervazına iliştim. Sırlarını neden bana açtığına şaşırmıştım. Briles’la ilişkisini bunca zaman bir sır olarak sakladıktan sonra, bu kadar açık sözlülükle anlatmasına anlam veremiyordum. Ama bir yandan da bana açıldığına sevindim. Chapman hakkında bilgi toplamak için çırpınıyordum ve kendi olanaklarımla ancak haftalarca didinerek öğrenebileceğim bilgiyi Judith birkaç dakika içinde vermişti. Bunu şansımın yüzüme gülmesi olarak görüyordum.</p>
				<p>Judith Chapman, “İyi bir dinleyicisiniz Mr. Klein,” dedi. “Birine açılmayı, içimi dökmeyi kaç zamandır istiyordum.” Mahcup bir tavırla gülümsedi. “Piyango size vurdu.”</p>
				<p>“Bana Max deyin, herkes öyle der,” dedim.</p>
				<p>Yeniden ve bu kez gözlerini parlatan, içten bir sıcaklıkla gülümsedi. “Öyleyse , benim adım da Judy,” dedi.</p>
				<p>Birbirimizi dikkatle süzdük ve ilk kez insan olarak tarttık. Büronun havası bir anda ve tarif edilemez biçimde değişti. Artık iki yabancı değildik. Aramızda samimi bir şey geçmişti.</p>
				<p>Gözlerinin içine bakmaya devam ettim.</p>
				<p>“Söyleyin,” dedim, “George’un kazadan beri hiç aşk macerası oldu mu?”</p>
				<p>Hayır gibilerden başını sallayarak, “Sanmıyorum,” dedi. “En azından benim haberim olmadı.”</p>
				<p>“Kazadan sonra fiziksel eksiklikler oldu mu... bacağının sakatlanması dışında demek istiyorum.”</p>
				<p>“Tahmin ettiğim şeyi sormak istiyorsanız, yanıtım hayır. George seks yapabilecek durumda.”</p>
				<p>“Öyleyse neden yapmıyor? Birine âşık olmaktan söz etmiyorum. Yalnızca cinsel gereksinimini gidermekten söz ediyorum.”</p>
				<p>“George’un gereksinimleri başka erkeklerinkine benzemez,” diye mırıldandı. “Kazadan önce bile sevişmek onun için bir zevk olmaktan çok, bir ödev gibiydi. Sevişmekten korktuğunu, sevişmenin yarattığı duygu selinden ürktüğünü sanıyorum.”</p>
				<p>Chapman’la ilgili olarak kafamda oluşmaya başlayan resmin içine bunları yerleştirebilmek için bir süre düşündüm. Anlatılanlar anlamsız gelebilirdi, ama gerçekti, apaçık ortadaydı ve ben de bunları kabullenip benimsemek durumundaydım.</p>
				<p>“Kocanız kendisini ölümle tehdit eden bir mektup aldığı için bu sabah buraya geldi,” dedim.</p>
				<p>Judith Chapman, sanki Çince konuşmuşum gibi afallayarak yüzüme baktı. “Anlamıyorum,” dedi. “Siz neden söz ediyorsunuz?”</p>
				<p>“Birisi George’a mektup göndermiş. Mektupta birtakım şeyleri yapmadığı takdirde, George’un faniler dünyasından sepetleneceği yazıyor. İşin kötüsü, George yapması gereken bu birtakım şeylerin ne olduğunu bilmiyor. O yüzden yapmaya niyeti olsa bile yapacak durumda değil. Bu da onu açmaza sokuyor.”</p>
				<p>“Aman Tanrım,” dedi. Sesi zor duyulur bir mırıltı tonundaydı. “Aman Tanrım.”</p>
				<p>“Elimde henüz belirli bir ipucu yok, ama sonuç vereceğini sandığım bir iz üzerindeyim.” Kendini toplamasına fırsat vermek için biraz durdum. “Victor Contini adı size bir şeyler çağrıştırıyor mu?”</p>
				<p>“George’un avukatı Brian Contini’nin babası.”</p>
				<p>“Kendisiyle hiç karşılaştınız mı?”</p>
				<p>“Hayır, hiç karşılaşmadım.”</p>
				<p>“Peki ya George?”</p>
				<p>“Bildiğim kadarıyla adamdan hiç söz etmedi.” Şaşkın bir ifadeyle bana baktı. “Victor Contini bir tür mafya değil mi?”</p>
				<p>Başımı salladım. “En azılılarından biri.”</p>
				<p>Gözlerini bir an benden ayırmadı; sanki birden gülüp bütün bunların şaka olduğunu söylememi bekliyormuş gibiydi. Ama yüzümün ifadesi değişmeyince, “Bütün bu olanlara inanamıyorum. Bunlar gerçek olamaz,” dedi.</p>
				<p>Ona içini rahatlatacak bir şey söylemedim. Sonunda her şeyin yoluna gireceğini söylemek yalan olacaktı, oysa ben yalan yere söz vermek istemiyordum. Gerçeklerden söz ediyorduk ve gerçek olduğu için de her şey olabilirdi.</p>
				<p>“Bana biraz George’un parasal durumundan söz edin,” dedim. “Kazandığından fazlasını mı harcar?”</p>
				<p>“Hayır, tam tersi. Nereye sarf edeceğini bilemeyecek kadar çok parası var. Kitap çok iyi sattı, oradan hâlâ para geliyor. Sonra verdiği konferanslardan, yaptığı yatırımlardan para geliyor. Tabii bir de Americans takımından hâlâ ücret almaya devam ediyor. Biliyorsunuz, kazadan önce onlarla uzun süreli bir sözleşme imzalamıştı.”</p>
				<p>“Evet biliyorum. Sekiz yıllık bir sözleşmeydi.”</p>
				<p>“Yalnız o para bile fazlasıyla yeter. Çoğu insanın ömür boyunca kazanamayacağı kadar çok para.”</p>
				<p>“Yılda iki yüz elli bin, değil mi?”</p>
				<p>“Tam değil. Ama çok yaklaştınız.”</p>
				<p>“Peki ya Charles Light? Benim bildiğim, o adam karşılığında hiçbir şey almadan her yıl bu kadar para vermeye yanaşmaz.”</p>
				<p>“Yanaşmayacağı kesin. Ama sözleşme elini kolunu bağlıyor, yapabileceği bir şey yok. İlk birkaç yıl, uzlaşalım da parayı almaktan vazgeçelim diye çok uğraştı. Ama George diretince, sonunda o da uğraşmaktan vazgeçti.”</p>
				<p>“Light’tan başka George’a kin besleyebilecek kimse var mı?”</p>
				<p>“George’u sevmeyen bir alay insan olduğundan kuşkum yok. George’un güçlü bir kişiliği vardır, bu da bazılarının hoşuna gitmez. Ama bu, onu öldürmeye kalkışacaklar demek değil.”</p>
				<p>“Peki ya William Briles?”</p>
				<p>Judith irkildi, gözlerini bana dikti. “İmkânsız,” dedi. “Bill Briles öyle biri değildir. Her şeyden önce şiddete karşıdır. Ayrıca böyle bir şeyi aklından geçiremeyecek kadar korkar George’dan.” Bu düşünceyi kafamdan silmek istercesine kesin bir tavırla konuşuyordu. Briles’ı yaşamından kesinlikle çıkarmaya çalışıyormuş gibiydi. Bunu kendi adına mı yapıyordu, yoksa yeni bir ilişkiye açık olduğunu bana mı ima ediyordu, merak ettim. Ama şimdi bu merakımı gidermenin zamanı değildi.</p>
				<p>“Son bir sorum daha var,” dedim. “George kazanın olduğu gece neden anayoldan değil de, bir kasaba yolundan geldiğini size hiç söyledi mi?”</p>
				<p>Bu soruya afalladı. Neden söz ettiğimi anlamamıştı. “Hangi yoldan geldiğinin ne önemi var?” diye sordu.</p>
				<p>“Bana biraz tuhaf, biraz karışık görünüyor. Ve olağan çerçeve içine girmeyen her şeyi bulup dikkatle incelemem gerekiyor.”</p>
				<p>“Peki ama, beş yıl önceki kazanın şimdi olanlarla ne gibi bir bağlantısı olabilir?”</p>
				<p>“Bilmiyorum,” dedim. “Ben de bunu öğrenmeye çalışıyorum.”</p>
				<p>Judy Chapman daldı, başını öne arkaya hafifçe sallayarak düşünüyordu. Durumun ciddiyetini yeni yeni kavramaya başlamıştı. Kendi kendine mırıldanır gibi, “Zavallı George,” dedi. “Vah zavallı George.”</p>
				<p>“Sizi evden arasam bulabilir miyim?” diye sordum. “Bir ipucu yakalarsam sizi aramam gerekebilir.”</p>
				<p>“Evet, evdeyim. Dışarı çıkmışsam da telesekretere mesaj bırakabilirsiniz.”</p>
				<p>Gitmek üzere yerinden kalktı. Zarif bedenini taşıyış tarzı hoşuma gitti. Giysileri, birtakım güzel kadınlarda olduğu gibi gövdesini saran bir zırha benzemiyordu. Tam tersine onun varlığını daha bir vurguluyor, giysilerin içinde dipdiri olduğunu ve çekici olmak için gösterişe gerek duymadığını sezdiriyordu. Her şeyi özel bir çaba göstermeden, kendiliğindenmiş gibi yapıyordu. Ömrümde onun gibi bir başka kadın daha görüp görmediğimi sorgulamaya başladım.</p>
				<p>Asansöre gitmek üzere kapıdan çıkmak üzereyken durdu, duvarlardaki dokuz <em>Babil Kulesi</em> resmine baktı.</p>
				<p>“Dekorasyonunuzla ilgili bir şey söyleyeceğim,” dedi. “Çok ısrarcısınız.”</p>
				<p>“Çok fazla şeyi beğenen biri değilim. O yüzden hoşuma giden bir şey bulunca, ona takılmayı severim.”</p>
				<p>Birbirimizle tuhaf, neredeyse Victorian bir çekingenlik içinde, şifreyle konuşur gibiydik. Ağzımızdan çıkan sözlerin hiçbiri görünürdeki anlamını taşımıyor, en önemsiz sözcük bile çift anlama geliyor, gizli bir amaç içeriyordu. Söylediklerimin hoşuna gittiğini gösteren bir tavırla gülümsedi. Az önce ona bir kompliman yapmıştım, o da sözlerimin gerçek anlamını anlamıştı. Aynı frekansta olduğumuza sevindim.</p>
				<p>Hiç konuşmadan asansörü bekledik. Asansör gelince Judith koluma dokundu, “Kendinizi iyi kollayın Max,” dedi.</p>
				<p>Ben de kollayacağımı söyledim.</p>
				</div>
  </body>
</html>