<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Köşeye Kıstırmak</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter21">
<div class="html5_section">
				<h1>21</h1>
				<p>Grimes geldi. Smithler geldi. Parmak izi uzmanları geldi. Sonra Briles’ın cesedi plastik bir torbada dışarı çıkarıldı. Neredeyse bir saat ağzımı açıp kimseye tek laf edemedim. Daha önce de insanların öldüğünü görmüş, hatta kendim de birini öldürmüştüm. Ama Briles’ın ölümü kadar kötüsünü hiç görmemiştim. Bunu ömrüm boyunca unutamayacaktım.</p>
				<p>Morningside Caddesi’nden şehrin merkezindeki karakola gittik. Grimes beni bürosuna aldı, masasının üzerinde duran teybi çalıştırdı ve konuşmamı söyledi. Yaklaşık kırk dakika kadar konuştum; bitirdiğim zaman Grimes, çavuşu çağırıp benim için sandviçle kahve söyledi. Sandviçten bir lokma ısırıp bir kenara bıraktım. Kahveyi zar zor içebildim. Grimes masasının çekmecesini açtı, bir şişe Jack Daniels çıkardı, kahve içtiğim karton bardağa biraz koydu. Onu da içtim. Grimes hepsini yeni baştan anlatmamı söyledi; bir saat daha konuştum. Grimes anlattıklarıma hiç tepki göstermiyordu. Koltuğunda arkaya yaslanmış, gözleri yarı kapalı oturuyor; arada bir başını sallıyor ya da bir şeyler mırıldanıyordu. Kendimi kabile şefine efsane anlatan İlkçağ masalcısına benzettim. Öykünün bütün ayrıntılarını biliyorduk; dahası bunlardan hiçbirinin bir daha değişmeyeceğini de biliyorduk. Ama önemli olan öykünün kendisi değil, anlatılışı, yeni baştan yaşanışıydı. Anlattıklarım Grimes’ı hiç memnun etmedi, ama kabullendiğini görüyordum. Zaten başka seçeneği de yoktu. Davanın kapanmış olduğunu biliyordu.</p>
				<p>İkinci kez anlatıp bitirdiğim zaman, Grimes, “Biliyorsun, Contini öldü,” dedi. “Bugün öğleden sonra hastanede öldü.” Söyleyecek bir şey olmadığı için sustum. Grimes kollarını masanın üzerine yayarak öne uzandı, sabırsızlıkla beni süzdü. “Bakıyorum da, bu hafta karşılaştığın herkes alelacele dünyayı terk ediyor. Sende bir tılsım var herhalde. Kime yaklaşsan düşüp ölüyor.” Yine sustum. Son birkaç saat içinde aynı şeyi ben de düşünmüştüm ve olup bitenlere daha elle tutulur bir açıklama getiremiyordum. Koşullar beni ölüm meleği haline getirmişti ve şimdi dört yanım kendi yarattığım hayaletlerle çevriliydi. Grimes, “Hepsi de gitti,” diye sözünü sürdürdü. “Chapman, Pignato, Contini ve Briles. Bana anlattıklarının doğru olup olmadığı umurumda değil. Nasıl olsa bu konuda konuşacak kimse kalmadı geriye. Anlattıklarını kanıtlamak neredeyse olanaksız.”</p>
				<p>“Kanıtlaman gerekmiyor. Yapacağın tek şey, Bölge savcısını, Judy Chapman’ı suçlamaktan vazgeçirmek,” dedim.</p>
				<p>“Sen bölge savcılığını kendi çalıştığın zamanlardaki gibi sanıyorsun. Yeni savcı Simmons farklı biri. Chapman olayını kendine iş edindi. Yanıldığını itiraf etmektense, işi sonuna kadar götürmeyi yeğler.”</p>
				<p>“Ama mahkemede Burleson çıkıp da, iddianameyi delik sandal gibi yerin dibine batırınca savcı daha çok mahcup olacak,” dedim. “Bütün hikâye ortaya dökülecek ve Chapman o kadar kötü duruma düşecek ki, hiçbir jüri Judy’yi mahkûm edemeyecek. Simmons budala olabilir, ama herkesin gözünde budala durumuna düşmeyi istemeyecek kadar aklı vardır. Şimdi desteksiz atıyor, çünkü sen onu yanlış yönlendirdin Komiser. Ama yeni kanıtlar bulundu, diyerek pek güzel kıvırtabilir. Yeni kanıtları ortaya çıkaran da sen olduğuna göre, vatandaşın parasını ziyan ettirmediğin, bu karışık ve tatsız davayı mahkeme açılmadan temizlediğin için sana da teşekkür eder. İkiniz de bu işten alnınızın akıyla çıkmış olursunuz. Halk, Chapman’ın ve trajik intiharının acısını duyar ve herkes ellerinde mendil, gözyaşlarını sile sile tiyatrodan çıkıp gider.”</p>
				<p>“Peki sen ne yapacaksın Klein? Düldülüne atlayıp batan güneşe doğru yola mı koyulacaksın?”</p>
				<p>“Evet. Fonda da mızıkayla hüzünlü bir müzik çalacak.”</p>
				<p>Gerekli yerlere telefon edildi. Grimes şefiyle konuştu, şef ona bu işi kendisinin halletmesini söyledi; ardından Simmons evinden aranılıp görüşüldü. Bölge savcısı nezle olduğu için erkenden yatmıştı; gecenin on birinde Grimes’ın hırıltılı sesiyle uyandırılmak hiç hoşuna gitmedi. Ama gelecekti. Konunun neyle ilgili olduğunu öğrenince, bir saate kalmadan geleceğini söyledi. Burleson’ı Westchester’daki evinden aradım, olanları haber verdim. Şehre inmesi bir buçuk saate yakın bir zaman alacaktı. Sonra Dave McBell’i bulmaya çalıştım, ama evde yoktu. Onu gelecek hafta içinde öğle yemeğine çağırmaya niyetlendim.</p>
				<p>Simmons ve Burleson, işe gider gibi takım elbiselerle geldiler. Gecenin geç saati de olsa, çalışmaya gelmişlerdi ve kendilerince üniforma belledikleri kılıkta olmadan çalışamazlardı. Benim ayağımda hâlâ sabah giydiğim blucin vardı ve kendimi erkek giysileri defilesine yanlışlıkla çağrılmış bir hendek kazıcısına benzetiyordum. Ama Grimes’ın da benden geri kalır yanı yoktu. Kravatının düğümü ucuz gömleğinin yakasından yana kaymış, ceketi kullanılmış bir alüminyum folyo gibi buruşmuştu. Çok uygunsuz bir dörtlü olmuştuk. Ama yapılması gerekenleri yaptık.</p>
				<p>Hikâyenin büyük bölümünde sözü Grimes’a bıraktım. Bu onun şovu olsun istiyordum. Grimes, Chapman’ın intiharıyla noktalanan olayları anlatırken, Simmons asık suratla dinliyor; dava mahkemeye intikal etmiş olsa Burleson’ı alt edemeyeceğini yavaş yavaş kavrıyordu. Ne yapılacağına ayrıntılarıyla karar vermek neredeyse üç saat sürdü; ama sonunda istediğimi elde ettim. Judy Chapman aleyhindeki suç dosyası kapanacaktı.</p>
				<p>Karakoldan çıkarken, Burleson beni merdivenlerde durdurdu ve yaptıklarım için teşekkür ederek elimi sıktı. Oysa ben artık aldırmıyordum. İçimde o kadar çok şey yıkılmıştı ki, artık doyum ya da sevinç duymuyordum. Tek istediğim oradan bir an önce uzaklaşmaktı.</p>
				<p>Burleson’a “Neden Judy’yi arayıp iyi haberleri vermiyorsun?” dedim.</p>
				<p>“Arayacağım,” dedi. “Yarın sabah ilk işim onu aramak olacak.”</p>
				<p>“Ben şu andan söz ediyorum. Nasılsa uyumuyordur. Kelleyi kurtardığını haber verirsen, belki gözüne uyku girer. Günlerdir büyük gerginlik içinde yaşadı.”</p>
				<p>Burleson sabahın üçünde telefon etmeye çekiniyordu, ama ben ısrar edince sonunda razı oldu. Tekrar karakola girdik; Burleson koridordaki jetonlu telefonla Judy’ yi aradı. Benim orada olduğumdan söz etmemesini söyledim ve onu beklemek için dışarı çıktım. Burleson on dakika sonra, gülümseyerek geldi.</p>
				<p>“Haklıymışsın,” dedi. “Uyumuyormuş.”</p>
				<p>“Anlattıklarını duyunca ne dedi?”</p>
				<p>“Çok rahatladı. Bu işin kapandığına inanamadığını söyledi.”</p>
				<p>“Briles’ı da söyledin mi?”</p>
				<p>“Önce iyi haberleri verdim, sonra onu söyledim.”</p>
				<p>“Ne dedi?”</p>
				<p>“Hiçbir şey demedi. Bir anda o kadar çok şey duyunca, belki nutku tutuldu.”</p>
				<p>“Benimle konuşmak istedi mi?”</p>
				<p>“Tabii. Ama senin nerede olduğunu bilmediğimi söyledim.”</p>
				<p>Burleson yolun karşı tarafına park edilmiş açık mavi Cadillac’ı göstererek, beni gideceğim yere bırakmayı önerdi. Zahmet etmemesini, yürümek istediğimi söyledim. Tekrar el sıkıştık, Burleson yaptıklarım için tekrar teşekkür etti. Orada durdum, onun karşıya geçişini, büyük arabanın kapısını açıp motoru çalıştırmasını izledim. Burleson yola koyulunca yalnız kalabildiğime sevindim. Ama bu duygu yalnızca bir an sürdü. Arabanın sesi uzaklaştıktan sonra, yeniden kendi düşüncelerimin yalnızlığına gömüldüm.</p>
				<p>Sonraki birkaç saati ne yaptığımı bilmeden geçirdim. Eve gidip uyumak yerine, uykumu açmak için yürümeye başladım. Kendi ayak seslerimle yol arkadaşlığı ederek ıssız sokaklarda dolaştım. Cumartesi eğlencesinden dönen birkaç sarhoşla kafasını çöp tenekesine daldıran bir serseriden başka kimseyi görmedim. New York’ta her şeyin durduğu bir andı. Gece bitmiş, ama daha sabah olmamıştı. O an, geceyle gündüzün arasında unutulmuş bir boşluktu. Kendimi o boşluğa aitmişim gibi hissettim.</p>
				<p>Güneş doğarken, Village’deki yirmi dört saat açık lokantalardan birine kahvaltı etmeye gittim. Tezgâhın başında oturan biri <em>Sunday Times</em> okuyordu; birinci sayfada Victor Contini’nin ölüm haberi gözüme çarptı. Haber, beş yıl önce Chapman’ın geçirdiği kazayla ilgili haberin büyüklüğü kadardı. Şimdi ikisi de ölmüş, bir anlamda birbirlerini silmişlerdi. Pazartesi günü ölümüyle ilgili gerçekler ortaya çıkınca, Chapman’ın saygınlığının hâlâ ayakta kalıp kalmayacağını merak ettim. Chapman için artık bunun önemi kalmamıştı. Şu anda her neredeyse, büyük düşlerini görmeye devam ediyordu herhalde. Chapman, Briles ve Contini, hepsi de bundan böyle sürekli düş görebilirlerdi.</p>
				<p>O lokantada kahvaltı ederken, Chapman’ın çarşamba günü verdiği parayı üstümden atmam gerektiğine karar verdim. Önümüzdeki iki hafta boyunca yemeğimin, sigaramın parasını o çekle ödemek istemedim. Öyle yapacak olursam, kendimi hâlâ ona bağlı, ona borçlu hissedecektim. Chapman kendini öldürmek için yaptığı planda beni piyon olarak kullanmıştı, ben de o durumdan kurtulmak istiyordum. Belki Richie bu parayla New Hampshire’daki yeni yaşamında binmek için bir düzine kızak alabilirdi. Paranın nereden geldiğini bilmesine gerek yoktu. Kahvaltının parasını verdim ve çeki almak için epey uzaktaki büroma doğru yürümeye koyuldum. Ne yaptığımı bilecek duruma gelmekten, belirli bir amaçla yürümekten hoşnuttum. Sabah güneşi, bir Kyklop’un kocaman, kanlı gözü gibi binaların üzerinden yükseliyordu.</p>
				<p>Büroya gittiğimde Judy Chapman içeride oturuyordu. Beyaz pantolon, turkuvaz çiçekli bir bluz giymişti. Çakmağını bir yakıp bir söndürerek, perdesiz pencerelerdeki is lekelerine bakıyordu. Bu hafta onu her görüşümde sırtında değişik bir kıyafet vardı ve ne giyse yakışıyordu. Çirkin görünmesi, giydiğini yakıştırmaması olanaksızdı.</p>
				<p>İçeri girdiğimi duyunca döndü, insanda ömrünün sonuna kadar bir daha yağmur yağmayacakmış duygusunu uyandıran bir gülümseyişle bana baktı. Bu, dün kaçırdığımız hani o sevişmenin ertesi sabahı gülümsemesiydi. Ben de gülümsedim ve masamın başındaki koltuğa oturdum. Öylesine bitkindim ki, nerede olduğumun bile pek farkında değildim. Sanki geçmişteki bir sahneyi yaşıyormuşum, olanlar eskiden olup bitmiş gibi geliyordu.</p>
				<p>“Artık her şey bitti,” dedim. “Bundan sonra ne polis var, ne avukat. Hepsi bitti.”</p>
				<p>“Biliyorum,” dedi. “Birkaç saat önce Burleson aradı. Seni evinden aradım, yanıt alamayınca belki burada bulurum diye düşündüm. Seni bir an önce görmek istiyordum.”</p>
				<p>“Briles öldü.”</p>
				<p>“Biliyorum. Burleson söyledi.”</p>
				<p>“Ben bir metre ötesinde otururken kendini vurdu.”</p>
				<p>Judy ürperdi. “Senin orada olduğunu bilmiyordum.” İntihara görgü tanığı olmak düşüncesi, onu intihar olayından daha çok dehşete düşürmüş gibiydi.</p>
				<p>“Oradaydım. Olay olmadan önce Briles’la uzun uzun konuştuk. Biliyorsun, seni hâlâ seviyordu. Sana umutsuzca, deliler gibi âşıktı.”</p>
				<p>“Bu benim istediğim şey değildi. Sen de biliyorsun.”</p>
				<p>“Briles’ın kıskanç olmadığını söylerken yanılmışsın. Kıskançlıktan deliye dönmüştü. Seni tekrar kazanabilmek için katil olmayı, adam öldürmeyi göze aldı.”</p>
				<p>“Bundan söz etmeyelim Max. Çok korkunç. Artık bunları düşünmek istemiyorum.”</p>
				<p>“Ama ben bundan söz etmek istiyorum,” dedim. “Olan biteni son bir kez konuşmamız çok önemli.”</p>
				<p>Korkuyla bana baktı. İşler beklediği gibi gitmiyordu ve onu neden bu kadar zorladığımı anlayamıyordu. Yüreğindeki öteki yaraları tam atlatacağı sırada bu kez ben onu yaralıyordum ve duyduğu acıyı yüzünden okuyabiliyordum.</p>
				<p>“N’olur Max, konuşmayalım,” dedi. “Ben seninle birlikte planlar yapmak, şehirden uzak bir yerlere gitmek istiyorum. Yalnızca ikimiz. Bu... bu işkenceden kurtulup kendimi toplamam gerek.”</p>
				<p>“Ama daha önce bazı şeyleri açıklığa kavuşturmak istiyorum. Briles’ın bana her şeyi anlatmadığına dair tuhaf bir duygu var içimde; seninle birlikte bir yerlere gitmeden önce, kendimi neyin içine attığımı bilmem gerek. Yani demek istiyorum ki, yaşamındaki bütün erkeklerin intihar etmesi biraz tuhaf değil mi?”</p>
				<p>Judy söylediklerime inanmak istemeyen bir tavırla uzun uzun bana baktı. Sonra ağlamaya başladı; gözlerinin kenarından sessizce süzülen yaşlar, odanın aydınlığında parlayan minik prizmalar yaparak yanaklarından aşağı iniyordu.</p>
				<p>“Nasıl bu kadar acımasız olabiliyorsun Max? Benim hiçbir duygum olmadığını mı sanıyorsun?”</p>
				<p>“Hayır, duyguların var, ama hepsi de kendi çıkarını kollayan duygular,” dedim.</p>
				<p>“Peki ya cuma gecesine ne diyeceksin? O gecenin senin için hiç anlamı yok mu?”</p>
				<p>“O gece tarih oldu. Dinozorların zift çukurlarına gömülürken akıllarından geçen düşünceler benim için ne kadar anlam taşıyorsa, o gece de o kadar anlam taşıyor.”</p>
				<p>Sesimdeki acılık, Judy’yi yeniden sessizliğe gömecek kadar sarstı. Artık benden bir şey gizleyemeyeceğini sonunda anlamış gibi hıçkıra hıçkıra ağlamaya başladı. “Seni çok sevebilirdim Max,” dedi. “Seni çok mutlu edebilirdim. Oysa sen şimdi her şeyi mahvettin.”</p>
				<p>“Başından beri işin içindeydin, değil mi?” dedim. “George’dan seni kurtarsın diye Briles’ı kullandın. Ve yakalansa bile Briles’ın seni ele vermeyeceğini de biliyordun. Buna güveniyordun, değil mi? Senin için öylesine deli divane oluyordu ki, kendini şuradan aşağı at desen atardı. Adam seni korumak uğruna kendini öldüreli daha on iki saat olmadı; sen kalkmış bu konuyu konuşmayalım demekten başka tepki göstermiyorsun. Ama ben bu konuyu konuşmak istiyorum, sen de bal gibi dinleyeceksin. Smart’ı Charles Light’a göndermesi için Briles’a akıl veren sendin; işler beklediğin hızda yürümeyince George’a o mektubu yazmasını söyleyen de sendin. Briles’a yeniden kendisine döneceğine söz verdin; o da inandı. Ama onu kolayca gözden çıkarabilirdin. Önemli olan tek şey, George’u tamamen hayatından çıkarmaktı. Bu niyetini George’a da belli ettin. Aslında, planın buna dayanıyordu. George’u öylesine zorladın ki, önünde iki seçenekten başka bir şey kalmadı: Ya seni öldürecekti ya da kendisini. Onun yerinde ben olsaydım, seni kendi ellerimle boğardım. Ama George böyle yapmayacak kadar centilmendi, sen de bunu biliyordun. George ne yaparsa yapsın, işinin bitik olduğunu anladı. Korkunç bir sinir harbi yaptınız, öyle değil mi? Sırrını açığa vuracağını, elini çabuk tutup iş işten geçmeden seni öldürmesi gerektiğini söyleyip durdun. Sonra Briles mektubu gönderdi ve George beklenen ânın gelip çattığını gördü. Ne yapacağını sana anlattı; intihar edeceğini, ama bunu sen yapmışın süsü vereceğini söyledi, sen de üstüne üstüne gittin, hadi öyleyse yap bakalım dedin, öyle değil mi? Mutfakta oturup George’un zehri içişini seyrettin; sonra hiçbir şey olmamış gibi çıkıp Lexington Bulvarı’nda güneş altında gezinip alışveriş yaptın. Ondan sonra birkaç zorlu gün geçirdin, ama artık hepsi bitti ve sen temize çıktın. George öldü, Briles öldü, artık canının istediğini yapabilirsin. George’un zehri içişini seyretmek nasıl oluyor, bana anlatsana. O anda neler hissettiğini, kafandan neler geçirdiğini bilmek istiyorum.”</p>
				<p>Ben konuşurken Judy başını bir öne bir arkaya atarak hıçkırıyordu. Sanki bir yarısı benim suçlamalarımı yadsıyor, öte yarısı ise bunun olanaksız olduğunu bildiği için ağlıyordu. Judy kendi melanetinde boğuluyor, kendi yaşamına yaptığı kötülüğü yutuyor, bunun yılan zehri tadında olduğunu öğreniyordu. Bu tadı ömrünce duyacaktı. Başka hiçbir yere bakamıyor, gözlerimi ondan ayıramıyordum. Karşımdaki, baştan beri peşimden koşmuş olan ölümün yüzüydü ve bu yüz hiçbir hayale sığmayacak kadar güzeldi. Judy’nin başına ne gelirse gelsin, hep güzel kalacaktı.</p>
				<p>Sözlerimi bitirdiğim zaman, “Anlamıyorsun,” dedi. “Hiç anlamıyorsun Max. Korkunç bir şeydi. Onun zehri içmesini seyretmeye dayanamadım. Her şeyden kaçmak zorundaydım. Korkunç bir karabasandı.”</p>
				<p>Ellerini yüzüne kapayıp uzun süre ağladı. Ağlama krizi geçtikten sonra kendini topladı, çantasından mendil çıkarıp yüzünü sildi.</p>
				<p>Yavaş sesle, “Hikâyeyi bir de benim açımdan dinlemek istemezsin, değil mi?” diye sordu.</p>
				<p>“Hayır, bu konuda bir tek sözcük daha duymak istemiyorum.”</p>
				<p>“Yanıldığını, çok büyük bir yanlış yaptığını öğrenmek de umurunda değil mi?”</p>
				<p>“Hayır, umurumda değil.”</p>
				<p>Ayağa kalktı, bir alışveriş yapar gibi duygusuz sesle konuştu. “Yaptığın hizmetin faturasını gönder bana Mr. Klein. Çekini postayla yollarım.”</p>
				<p>“Bana metelik borcun yok,” dedim. “Ödeştik.”</p>
				<p>Yüzümde bir açık kapı, kendisine cesaret verecek bir şeyler arayarak katı, kararlı bakışlarını üzerime dikti. O cesareti vermedim.</p>
				<p>“Gerçeği öğrenmek istersen haber ver,” dedi. “Seve seve anlatırım.”</p>
				<p>Sonra gitti. Birkaç dakika yerimden kıpırdayamadan, soluk almaya bile cesaret edemeden kapıya bakıp durdum. Sonra masama baktım, çakmağını bıraktığını gördüm. Sanki bir parçasının hâlâ orada olduğunu, istersem ateşi canlı tutabileceğimi söylüyor gibiydi. Çakmağı aldım, yaktım. Minik sarı alev, odadaki sabah güneşinin ışığında solgun bir parıltı saldı. Uzun bir süre seyrettim ve o kadar dikkatle baktım ki, sonunda alevi göremez oldum. Sonra metal elimi yakmaya başladı. Tutamayacak kadar kızdığında, çakmağı masanın üzerine bıraktım.</p>
				<p>Bu, Judy’yi son görüşüm oldu.</p>
				
				<p class="date">(1978)</p>
			</div>
  </body>
</html>