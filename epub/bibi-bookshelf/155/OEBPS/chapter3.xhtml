<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Köşeye Kıstırmak</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter3">
<div class="html5_section">
				<h1>3</h1>
				<p>Kız, hayatımda gördüğüm en sıska kadınlardan biriydi. Masasında oturmuş, bir yandan kendini beğenmiş bir tavırla <em>Prevention</em> dergisini okuyor, bir yandan da kurutma kâğıdının üzerine yığdığı ince ince dilinmiş havuçları atıştırıyordu. Yaşı yirmi beş civarındaydı. Görünüşüne bakılırsa, sonunda dolaptaki iskelet rolünü oynamaktan başka kaderi yoktu. Bir deri bir kemikti, mavili kırmızılı bol elbisesi, boş elbise askısına geçirilmiş çarşaf gibi dökülüyordu üzerinden. Derginin kapağındaki başlıklardan birinde “Sigara içenler canidir” diye yazıyordu. Gaulois paketimi çıkarıp günün beşinci sigarasını yaktım.</p>
				<p>“Merhaba,” dedim, “Ben Max Klein. Profesör Briles’ı görmeye geldim.”</p>
				<p>Okumasını yarıda kestiğim için hışımla başını kaldırdı, buz gibi bir ifadeyle suratıma baktı.</p>
				<p>Kendi kendine konuşurcasına, “Ha, şu sert erkek,” dedi. “Biraz bekleyeceksiniz; işi var mı bir bakayım.”</p>
				<p>Kızın masası, üç duvarında profesörlerin odalarına açılan kapıların bulunduğu ufak bir bekleme odasındaydı. Kapıların arasındaki boşluklara dosya dolapları ile üniversite duyurularının asıldığı ilan panoları dizilmişti. Kız, sanki kocaman bir çikolatalı pasta yemeye zorlamışım gibi dudaklarını büzüp zorla yerinden kalktı. Kaykılıp otururken boyu bosu belli değildi; ama ayağa kalkınca rahat bir seksenlik olduğu ortaya çıktı. Gözlerimiz aynı hizadaydı. Kız kapılardan birine gitti, kapıyı tıklatıp başını içeri uzattı. Bir şeyler konuştuktan sonra geldi, yerine oturdu. Bana bir şey söylemek yerine, dergiyi alıp yeniden okumaya koyuldu.</p>
				<p>Sonunda, “Evet?” dedim.</p>
				<p>Gözlerini dergiden ayırmadan, “Ne eveti?” diye karşılık verdi.</p>
				<p>“İçeri girip kendisiyle görüşebilir miyim?”</p>
				<p>“Şimdi olmaz. İçeride bir öğrencisi var. Birkaç dakika daha sürer.” </p>
				<p>“İyi ki söylediniz. Yoksa yanlışlıkla içeri dalabilirdim.”</p>
				<p>Kız keyfinin kaçtığını iyice belli ederek dergiyi bıraktı, içini çekti. Hüzünlü, kahverengi gözleriyle dik dik baktı.</p>
				<p>“Sizin gibi sert erkeklerin en büyük sorunu sabırsız oluşunuz,” dedi. “Bunun da nedeni B vitamini eksikliği. Beslenme rejiminizde tahıllara biraz daha ağırlık verirseniz, çok daha sakin olabilirsiniz. Bu kadar sabırsız olmazsınız. İşleri kendi haline bırakabilirsiniz. Kendinizi de genel akışa kapıp koyabilirsiniz.”</p>
				<p>“Genel akış mı?”</p>
				<p>“Doğanın akışı.”</p>
				<p>“Bu evrenle bütünleşmek gibi bir şey mi?”</p>
				<p>Kız birden ciddileşti: “Pek öyle değil. O kadar kozmik bir şey değil. Bu daha çok kendi bedeninizle, organlarınızın işlevleriyle iletişim kurmak gibi bir şey.”</p>
				<p>“Ben başkalarının bedenleriyle iletişim kurmayı yeğlerim,” dedim. </p>
				<p>Beni dikkatle süzdükten sonra öfkeyle başını salladı.</p>
				<p>“İşte, görüyorsunuz ya,” dedi. “Önemli bir şeyden söz etmeye başlıyorsunuz, sonra mahcup olup bunu örtmek için esprilere sığınıyorsunuz.” Tekrar başını salladı. “Kötü. Çok kötü.”</p>
				<p>Beni kendi yoluna çekmekten umudu kestiği için olsa gerek, benimle ilgilenmekten vazgeçti. Yeniden okumaya başladı; sağ eliyle de bir dilim havuç alıp ağzına attı. Havucu çiğnerken çıkardığı sesler odayı doldurdu.</p>
				<p>Briles’ın odasının kapısı açıldı; blucinli, ekose gömlekli bir genç çıktı. Koltuğunun altında kitaplar, defterler vardı. Yüzündeki ifadeyi gören, ancak altı aylık ömrü kaldığını o an öğrenmiş olduğunu sanırdı.</p>
				<p>Yanımdan geçerken, “Aldırma,” dedim, “alt tarafı tek bir ders.”</p>
				<p>Başını kaldırdı, beni görünce şaşırdı, gülümsemeye çalıştı. “Bunu sakın Profesör Briles’ın yanında söylemeyin,” dedi.</p>
				<p>Başı önünde, herhalde yaz tatilini okulda geçirmenin nasıl bir şey olacağını düşünerek odadan çıktı.</p>
				<p>Briles, odasının kapısında göründü. Kırk yaşlarında, yaklaşık bir seksen beş boyundaydı. Yeniden moda olan ince, bağa çerçeveli gözlük takmıştı. Briles, parlak ve üretken bir yazar olarak tanınırdı. Fahişeler, hırsızlar, eşcinseller, kumarbazlar gibi toplumun marjinal kişilerini işlediği kitaplarıyla ün yapmıştı. Çağdaş bir Mayhew sayılırdı. Kitaplarından birkaçını okumuş, epey etkilenmiştim. Saygılı, ürkek öğrencileri karşısına alıp biraz da şov yapar gibi ders veren profesörlerden biri olduğunu, ağzından çıkan her söze değer verdiğini, bu yüzden de, az önce çıkan çocuğun halinden anlaşıldığı gibi biraz acımasız olduğunu tahmin ettim. Süperstar rolünü benimsemiş bir akademisyen. Her üniversitede böyle birkaç kişi çıkar.</p>
				<p>“Mr. Klein?” diyerek eliyle beni içeri davet etti. İkimiz de odaya girdikten sonra kapıyı kapattı; sırtı çubuklu, hantal bir tahta sandalyede yer gösterdi. Oda kitap ve kâğıt yığınlarıyla doluydu. Duvarlar, bir santim boş bırakmamacasına kitap raflarıyla kaplıydı. Pencerelerden giren güneş ışığı Briles’ın gözlüklerine vurduğu için gözlerini göremiyordum. Bu, onu biraz insanlıktan uzaklaştırıyor, gözleri olmayan bir yaratık izlenimi uyandırıyordu. Beş kat aşağıda, öğrenciler yemeklerini bahçede yemek üzere kampusün ortasında toplanmaya başlıyorlardı, aralık pencereden frizbi oynayan birinin sesini, bir köpeğin havlamasını, giderek hareketlenen günün uğultusunu duyuyordum.</p>
				<p>Briles koltuğuna kurulup azametli bir tavırla, “Kim olduğunuzu bilmiyorum,” dedi; “pek de umurumda değil. Ama bu sabah telefonda Miss Gross’la konuşurken takındığınız tavrın açıklamasını bekliyorum. Biz burada uygar insanlarla karşılaşmaya alışığız ve açıkçası sizin gelişinizi münasebetsiz bir baskın olarak görüyorum.”</p>
				<p>“Açıklaması basit,” dedim. “Kız bana doğru dürüst yanıt vermeyince, ben de ona bağırdım. Benim yerimde olsaydınız, eminim siz de aynı şeyi yapardınız.”</p>
				<p>Briles, bir hilkat garibesiymişim gibi baktı bana. Yüzünü tiksintiyle buruşturarak, “Peki, ne istiyorsunuz?” diye sordu.</p>
				<p>“George Chapman hakkında görüşmek istiyorum,” dedim. Özel dedektiflik belgemi çıkarıp gösterdim. “Kendisinin tehlikede olduğuna inanmamı gerektiren bazı nedenler var.”</p>
				<p>“George Chapman mı?” Briles çok şaşırdı. “George Chapman’la ilgili ne anlatabilirim ki?”</p>
				<p>“Yedi-sekiz yıl önce onunla birlikte kitap yazdınız; o yüzden ben de onun hakkındaki düşüncelerinizi söyleyebileceğinizi düşündüm.”</p>
				<p>“Mr. Klein, her şeyden önce son on iki yıl içinde on bir kitap yayınladım, “Spor ve Toplum” bunların içinde en önemsizi. Kayda değer bir kitap değil. Hatta ilginç bile değil. Ben Darthmouth Üniversitesi’nde hocalık yaparken, George Chapman öğrencimdi. Ligde oynamaya başladıktan bir yıl sonra, profesyonelliğin sporcular üzerindeki etkilerini irdeleyen bir kitap yazmamızı önerdi. O alandaki ilişkileri nedeniyle, George sporculara kolayca ulaşıp röportaj yapabildi. Ben de o röportajların yorumunu ve kendi görüşlerimi yazdım. George röportajları yapmak için çok çalıştı, ben de onun topladığı malzemeyi derleyip toparlamak için elimden geleni yaptım. Ama kitap biraz aceleye geldi. Yayıncı, George’un ününden yararlanabilmek için kitabın, ertesi beyzbol mevsimine yetişmesini şart koştu. Kitap çok iyi sattı. Ama iyi bir kitap sayılmazdı. O zamandan beri de George’la yakın ilişkim olmadı. Yılda bir-iki kez karşılaşırız, hepsi o kadar.”</p>
				<p>Manidar bir tonlamayla, “Hepsi o kadar mı?” diye sordum.</p>
				<p>“Neyin peşinde olduğunuzu merak etmeye başlıyorum Mr. Klein. Bana öyle geliyor ki, George Chapman’a pislik atacak bir şeyler bulmak için buraya geldiniz. Ben bu pisliğe bulaşmayı reddediyorum. Niyetiniz nedir; senato adaylığını engellemek için adına kara çalmaya mı çalışıyorsunuz? Yoksa sırf pislik olsun diye mi böyle yapıyorsunuz? Adamcağız zaten yeterince acı çekmedi mi?”</p>
				<p>Konuşmanın dizginleri elimden kaçıyordu. Briles’la açık konuşmak niyetindeydim, ama o buna yanaşmıyordu. Yine de pes etmeyecektim. Şu anda ondan bir şeyler koparamazsam, kendime açmaya çabaladığım yol kapanır ve soruşturmanın sonuna kadar Briles’dan hiçbir yardım göremezdim. Stratejimi değiştirmeye karar verdim.</p>
				<p>“Evet,” dedim; “George Chapman’ın yeterince acı çektiği konusunda size katılıyorum. Ama şimdi birtakım sorunları var, ben de ona yardım etmeye çalışıyorum.”</p>
				<p>“Ne demek istiyorsunuz?”</p>
				<p>“Sizden yardım istiyorum. George Chapman hakkında, herkesin gazetelerde okuduğundan fazla bir şey bilmiyorum. Oysa onu bu beladan kurtarabilmek için daha fazla bilgi edinmem, beni sorunun temeline ulaştıracak bir şeyler öğrenmem gerek.”</p>
				<p>Briles, “Ve pek tabii ki, bu belanın ne olduğunu bana açıklayacak durumda değilsiniz,” dedi. “Mr. Klein, inanın ki George’u severim ve ona yardım etmek için elimden geleni esirgemem. Ama olup bitenleri öğrenmedikçe size yardımcı olamam.”</p>
				<p>“Bu konuda konuşmam meslek ahlakına sığmaz, bunu takdir edersiniz profesör. Ben yalnızca boş yere vakit kaybetmemek için çıkış noktası yapabileceğim birtakım bilgiler edinmek istiyorum. Ama bu bilgilerden hareketle nereye varacağım konusunda size açıklama yapamam, yalnızca sözüme güvenmenizi isteyebilirim.”</p>
				<p>“Bakın, şöyle açıklayayım Klein. George Chapman bu şehirde ve bu ülkede yaşayanların gözünde çok önemli biridir. Önemli kişiler, özel yaşamlarında da, toplum içindeki yaşamlarında da istedikleri kadar dürüst, kusursuz olsunlar, yine de kolayca yıpratılabilirler. Şu âna kadar sizin ya da hesabına çalıştığınız kişinin, şu ya da bu şekilde George’u yıpratmak niyetinde olmadığınıza beni inandıracak bir şey söylemediniz. Sözünüze güvenmemi istiyorsunuz. Peki ama buraya geldiğinizden beri anlattıklarınızın yalan olup olmadığını nereden bileyim?”</p>
				<p>“Hakkımda bilgi almak istiyorsanız, neden Bölge Savcılığı’ndaki Dave McBell’i aramıyorsunuz? Onunla birlikte çalıştık. Son beş yıldır ne tür işleri kovaladığımı bilir. Dürüstlüğüme kefil olur.”</p>
				<p>Briles dersini bilemeyen bir öğrenciyi azarlayan hoca tavrıyla, “Mr. Klein,” dedi; “geçmişte dürüstçe çalışmış olduğunuzdan hiç kuşkum yok. Ama geçmişteki çalışmalarınızın, şu andaki konumuzla ne ilgisi olduğunu anlayamıyorum. Sizin mesleğinizdekiler, çeşitli baskılarla ya da vaatlerle karşılaşabilirler; siz de para, güç ya da değer verdiğiniz her neyse o konudaki vaatlere pekâlâ kanmış olabilirsiniz.” Briles arkasına yaslanıp parmak uçlarını birleştirerek sözünü tamamladı: “Kusura bakmayın Mr. Klein, ama bu konuşmayı burada bitirmek zorundayım.”</p>
				<p>Doğrusunu söylemek gerekirse, Briles haklıydı. Chapman’ın iyiliği için çalıştığımı gösterecek herhangi bir somut kanıt vermemiştim. Chapman’ın siyasal girişimleri nedeniyle özellikle şu günlerde kolayca yıpratılmaya açık olduğu da doğruydu. Ama öte yandan da, Briles’a çok özel bir soru da sormamıştım, onu zor durumda bırakacak bir şey de istememiştim. Genellikle insanlara tanıdıkları birinin başının belada olduğunu söylediğinizde, hemen yardım etmek isterler. Oysa Briles baştan beri terslenmiş, konuşmayı saptırıp Chapman’dan söz etmek yerine, benim niyetlerimi sorgulamıştı. Konuşmaktan kaçınmakla kalmamış, üstelik yalan söylemişti. Hem de yalanı yüzüne gözüne bulaştırmıştı.</p>
				<p>Ayrıntılar, rastgele yapılmış bir hareket, ağızdan kaçırılan bir sözcük çok şeyi açığa vurur. Birtakım şeylerin aslında göründükleri gibi olmadığını anlamak için sürekli tetikte olmanız, en ufak bir tutarsızlığı, en ufak ipucunu yakalamanız gerekir. Ufacık bir şey bulabilmek için bir yöne doğru gidersiniz; ama orada sizi bambaşka bir yere yönelten bambaşka bir şey bulursunuz. Çok dikkatli davranmazsanız, başka insanların yaşam labirentinde kaybolur, çıkış yolunu bir daha bulamazsınız. Ama bunlar göze alınması gereken risklerdir. İnsanlara ilişkin bir iş yapıyorsanız, hiçbir zaman düz yolda ilerleyemezsiniz.</p>
				<p>“Etkileyici bir insansınız Profesör Briles,” dedim. “Alanınızda otoritesiniz, tam on bir kitap yazmışsınız, üniversitenin önde gelen kişilerinden birisiniz. Ama unutmayın ki, ben de Weber’in <em>Protestan Ahlakı</em> kitabı konusundaki görüşlerinizi soran ürkek bir öğrenci değilim. On beş dakikadır benimle kedinin fareyle oynadığı gibi oynamaya kalktınız; en basit sorularıma bile karşılık vermek istemediniz. Buna hiç gerek yoktu. Ben buraya sizin yardımınızı rica etmeye geldim. Ama şimdi aklıma başka şeyler geliyor; sanki iz üstüne düştüm sanıyorum. Bin dokuz yüz altmışlarda dedikleri gibi, ya çözümün bir parçası konumundasınızdır ya da sorunun. Siz bana bir çözüm önermeye pek hevesli görünmediniz. Doğrusunu isterseniz, sizin kadar beceriksiz bir yalancıya hiç rastlamadım profesör. George Chapman’la yakın arkadaş olduğunuzu, sayfiyedeki evine gidip hafta sonlarını onunla ve karısıyla birlikte geçirdiğinizi, onlarla operaya gittiğinizi, birkaç ay önce konuşma yapması için Chapman’ı Columbia Üniversitesi’ne davet ettiğinizi bilmeyen yok. Chapman’la ancak şöyle bir tanışıyormuşsunuz gibi yaptınız; oysa bu konuda konuşmak istemediğinizi söyleyebilirdiniz. Bunu anlayışla karşılardım. Ama bir şeyleri saklamaya çalışmıyorsanız, baştan yalan söylemenin, ardından da konuşmaktan kaçınmanın bir anlamı olamaz.”</p>
				<p>Briles, kılını kıpırdatmadan, en ufak bir duygu belirtisi göstermeden öylece oturuyordu. Sonunda, “Bitti mi?”dedi. Sesi bir makineninki kadar mekanikti.</p>
				<p>“Bitti. Ama sonra kapınızı yeniden çalabilirim.” Ayağa kalktım. “Beni geçirmek için zahmet etmeyin.”</p>
				<p>Onu, güneş ışığı içindeki odasında, masasının başında bıraktım.</p>
				
				</div>
  </body>
</html>