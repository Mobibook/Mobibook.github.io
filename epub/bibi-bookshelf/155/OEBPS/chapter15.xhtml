<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Köşeye Kıstırmak</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter15">
<div class="html5_section">
				<h1>15</h1>
				<p>Her şeye yeni baştan başladım. Son birkaç gün içinde öğrendiklerimi, aldığım dersleri unutmaya, sıfırdan başlamaya karar verdim. İşin başından beri ilerlemek yerine, daireler çizerek dolandığımı, bir kısırdöngünün içinde koştuğumu fark ettim. Chapman elinde bir tehdit mektubuyla bana gelmiş; onun öldürülmesinden sonra ben de mektubu yazanla katilin aynı kişi olduğu varsayımıyla hareket etmiştim. Oysa bu fazlasıyla basit bir çözümdü. Olanların tek kişinin başının altından çıktığını gösteren bir şey yoktu ortada. Mektubu yazan, Chapman’ın açığa vurulmasını istemediği bir sırrını öğrenmiş olmalıydı. Bu sırrı bir kişi biliyorsa, bir başka kişinin de bilmesi olasıydı. Hatta olasılıktan da öte, bir başka kişinin de bildiği kesindi. Tehdit mektubu pazartesi günü gelmişti ve –paniğe kapılmak için henüz erken sayılacak bir süre içinde– aradan yalnızca üç gün geçtikten sonra Chapman zehirlenmişti. Mektubu yazanın o kadar çabuk harekete geçmesi olanaksızdı. Öyleyse Chapman bir başka taraftan da sıkıştırılıyor, aynı anda başka bir şeyler oluyordu. Chapman hakkında öğrendiklerimden sonra, bu olasılık akla yakın görünüyordu. Chapman, çok tarakta bezi olan, çok kişiyi tanıyan çok düşman edinmiş biriydi. Bunlardan herhangi birisi onun ölmesini isteyebilirdi.</p>
				<p>İşime en çok yarayacak şey, Chapman’ın sırrıydı. Light ve Contini’yle ilk konuşmalarım sırasında neyin peşinde olduğumu bilmiyordum; ama artık bildiğime göre beni atlatmalarına fırsat vermeyecektim. Bu arada biraz yol almak istedim. Haritayı dikkatle incelersem, çarşambadan beri dolandığım çıkmaz patikadan düze çıkacak bir yol bulabilirdim belki. O patikada toz yutmak canıma tak etmişti.</p>
				<p>Saat iki buçukta kesekâğıdına bir paket sigara, iki sandviç, birkaç bira koyup büroma gittim. Masamın başına oturdum, öğle yemeğimi önüme serdim ve peş peşe telefon etmeye koyuldum.</p>
				<p>Önce Abe Callahan’ı aradım. Chapman ölünce apar topar New York’a dönmüştü; benimle görüşmek isteyeceğini sanıyordum. Callahan’ın ilk sözü, beni Banks davasından anımsadığını söylemek oldu. Anlaşılan herkes beni Banks davasından anımsıyordu ve sanki son beş yıldır hiç yokmuşum gibi davranıyorlardı. Dünya Ticaret Merkezi’ne tırmanan bir dağcı ya da Brooklyn Köprüsü’nü ellerinin üzerinde geçen biri gibi, ben de birkaç gün gazetelerde haber olmuş, sonra da unutulup gitmiştim. Herhalde yakında adım, gazetelerdeki “Şimdi Neredeler?” yazılarından birinde yer alırdı.</p>
				<p>Callahan beni anımsadığına memnun olup olmadığından söz etmedi, ben de üstelemedim. Chapman davası üzerinde çalıştığımı söyledim.</p>
				<p>“Chapman davası diye bir şey yok,” dedi. “Yoksa gazeteleri okumuyor musun? Adamın karısı dün tutuklandı, herkes polisin ne büyük bir iş başardığından söz ediyor. Yani benden başka herkes demek istiyorum. Bu ülkenin uzun zamandır görmediği kadar yakışıklı bir adayı kaybetmekle kalmadık, aynı zamanda mükemmel bir insanı kaybettik.”</p>
				<p>“Gazeteleri okuyorum. Ama dediğim gibi, Chapman davası üzerinde çalışıyorum.”</p>
				<p>“Yoksa sen şu kayıp davalara inananlardan biri misin?”</p>
				<p>“Kendime sıfatlar yakıştırmayı sevmem. Ben işimi sonuna kadar götürürüm. Şu anda da işin sonuna gelmiş değiliz. Sizden bilgi almak için aradım.”</p>
				<p>“Ne gibi bir bilgi?”</p>
				<p>“Gizli bilgi. Son birkaç ay içinde Chapman’la ilgili bir güvenlik soruşturması yaptırıp yaptırmadığınızı, yaptırdınızsa kuşkulu bir şeye rastlayıp rastlamadığınızı öğrenmek istiyorum.”</p>
				<p>Telefonda bir an sessizlik oldu. “Böyle bir bilgi için sağ kolunu kesmeye hazır yığınla gazeteci çıkar. Onlara bilgi vermeyi aklımın köşesinden geçirmezken, ne diye sana vereyim?”</p>
				<p>“Çünkü bir gazeteci parlak manşet atmaktan başka bir şey düşünmez; çünkü bana anlattıklarını kimseye aktaracak değilim. Çünkü bu işi çözmek istiyorum, çünkü fazla zamanım yok.”</p>
				<p>Bir sessizlik daha oldu, Callahan’ın karar vermekte bocaladığını seziyordum. Biramdan bir yudum daha içtim. “Pekâlâ Klein, işine yararsa al sana bilgi: Bir soruşturma yaptırdık, ama bunu yalnızca politik koşullar öyle gerektirdiği için yaptık. Beş-altı yıl önce olsaydı, böyle bir şey aklımızdan geçmezdi. Ama bugün en ufak bir skandal sızıntısı olsa, neler olduğunu görüyorsun. Bir siyasi parti çok tedbirli, çok ihtiyatlı olmak zorundadır. Bir bakıma, bizler temsil ettiğimiz kişilere kötülük ediyor sayılırız.”</p>
				<p>“Uzun uzadıya girizgâh yapmanıza gerek yok. Durumunuzu biliyorum. Siz aldığınız bilgileri anlatın yeter.”</p>
				<p>“Peki, bilgileri anlatayım. George’un, Americans takımının başkanı Charles Light’la bir sözleşme yüzünden tehlikeli sonuçlar doğurabilecek bir anlaşmazlığa düştüğünü öğrendik.”</p>
				<p>“Bunu biliyorum. Başka bir şey var mı?”</p>
				<p>“Seçim kampanyasının tam ortasında, George’la karısının boşanmalarının patlak verebileceğini de öğrendik.”</p>
				<p>“Evliliklerinin nasıl gittiğini artık herkes öğrendi. Ben, ne pahasına olursa olsun gizlenmesi gereken bir şey olup olmadığını merak ediyorum. Belki bir suç ya da en azından Chapman’ın itibarına leke sürecek kuşkulu bir durum.”</p>
				<p>“Hayır, öyle bir şey çıkmadı. Demin sözünü ettiğim iki konu yeterince ciddiydi. Ama bunlardan biri gündeme gelecek olursa, George rahatça üstesinden gelebilir diye karar verdik.”</p>
				<p>“Soruşturmayı kim yaptı?”</p>
				<p>“Dampler Dedektiflik Bürosu’nda çalışanlardan birisi yaptı. Wallace Smart adında biri. İyi de iş çıkardı. Bir aydan çok çalıştı.”</p>
				<p>“Chapman’ın seçimi kazanacağına gerçekten inanıyordunuz, değil mi?”</p>
				<p>“Şöyle söyleyeyim. Yaptırdığımız kamuoyu yoklamalarının hepsi, Chapman’ın, en güçlü cumhuriyetçi adaydan yüzde altmış üç puan ileride olduğunu gösteriyordu. Bu hiç görülmemiş bir sonuç. George’un kazanması doğaldı. Kazanmak için gerekli bütün güdülere, bütün dürtülere sahipti. Günün birinde Başkan adayı olsa hiç şaşırmazdım.”</p>
				<p>“İlginç.”</p>
				<p>“Ne ilginci; bu düpedüz trajedi. Gaddarca bir trajedi.”</p>
				
				
				<p class="sub-section">Dampler Dedektiflik Bürosu’nu aradım, Wallace Smart’la görüşmek istediğimi söyledim. Mr. Smart üç hafta önce işten ayrıldığı için görüşemeyeceğimi söylediler. Kendisini nerede bulabileceğimi biliyorlar mıydı? Hayır, dedektiflik işini tamamen bırakmıştı. Kendisine ufak bir miras kalmış, o da işi gücü bırakıp bir başka yere yerleşmeye karar vermişti. Hawaii’ye gittiği söyleniyordu. Burada adresini alabileceğim akrabası var mı, diye sordum. Hayır, Mr. Smart’ın karısıyla çocukları on-on iki yıl önce araba kazasında ölmüşlerdi. Hiç akrabası yoktu.</p>
				<p>Masamın çekmecesinden boş bir kâğıt çıkartıp Wallace Smart’ın adını büyük harflerle yazdım. Chapman’ın sırrını bilenlerin sayısı şimdi üçe çıkmıştı. Smart sözümona mirasa konduğu için işini gücünü bırakmıştı; bunun açıkçası, Chapman hakkındaki bildiklerini, istediği fiyatı ödeyebilecek kadar parası olan birine satmış demekti. Örneğin Charles Light’a. Hiçbir yerden sonuç alamazsam, Smart’ın peşine düşebilirdim. Mr. Wally Smart: eski dedektif, eski New Yorklu, sır taciri. Zuladaki son kozum.</p>
				<p>İkinci sandviçimi de yedikten sonra Charleston, Güney Carolina’daki tatlı bir santral memuresiyle beş dakika çene çaldım. Kız, Randy Phibbs’in Lokantası’nın adını rehberde sabırla tarayarak bana yardımcı oldu. Bu arada New York’ta havaların nasıl olduğunu soruyor, bana “şekerim” diyor, duyduğu en iyi aksanın bende olduğunu, tıpkı televizyondaki aktörlerin sesine benzediğini söylüyordu. Kız öyle şirin, öyle cana yakın konuşuyordu ki, telefonu kapatmak içimden gelmiyordu. Lumbago ağrıları çeken altmış yaşında bir büyükanne bile olsa vız gelirdi.</p>
				<p>Randy Phibbs, beş yıl önce Americans takımında yedek iç saha oyuncusuydu. Takımdaki onca oyuncunun içinde Chapman’la az çok dostluk kurabilmiş tek kişi oydu. Phibbs hemen hemen bütün maçlarda yedek kulübesinde otururdu; ama gerekirse birkaç hafta ikinci devre, kalesinde iş görebilirdi. Beş yıl önceki Dünya Kupası’nda son üç maçta oynamış, dört-beş iyi kurtarış yapmış ve iç sahada parlak oyunlar çıkarmıştı. Bu performansı, sporculuk yaşamını bir mevsim daha uzatmıştı. Yeteneğiyle değil, hırsıyla oynayan bir oyuncuydu. Avurduna tütün doldurmasını, eski zamanlardaki oyuncular gibi eldivenini yumruklayışını, boyun damarları kabarıncaya kadar hakemlere bağırmasını izlemek hoşuma giderdi. Phibbs ve Chapman taban tabana zıt iki arkadaştılar. Ama Phibbs, takımdaki oyuncular içinde, Chapman’ın üniversite bitirmiş bir entelektüel olmasından, günün birinde Ünlüler Müzesi’ne girmeyi hak edecek olmasından eziklik duymayan belki de tek kişiydi. O, bütün bunların hiç önem taşımadığı bir âlemden geliyordu. Phibbs sıkı delikanlıydı, onun gözünde Chapman da sıkı delikanlıydı.</p>
				<p>Kendisini neden aradığımı kavraması birkaç dakika aldı. Chapman’ın öldürüldüğünü bir akşam önce televizyondan öğrenmişti, bugünkü radyo haberlerinde de Judy’ nin tutuklandığını duymuştu. Onun örnek bir kadın olduğunu düşünüyordu ve neden zavallı George’un hesabını görmeyi istediğini anlayamıyordu. George onun en iyi arkadaşıydı, her yıl birbirlerine Noel kartı gönderirlerdi.</p>
				<p>“Beş yıl önce George’un oynadığı son mevsimi anımsamanı istiyorum Randy.”</p>
				<p>“Tamam arkadaş,” dedi. “Beş yıl önce, George’un her atışta tam tur yaptığı yıldı.”</p>
				<p>“Sen onun en yakın arkadaşıydın Randy; o yüzden öğrenmek istediklerimi en iyi bilecek kişi sensin.”</p>
				<p>Phibbs çok doğal bir şeyden söz edercesine, “Ben onun yalnız en yakın arkadaşı değildim,” dedi; “o koca takımdaki tek arkadaşıydım. Geri kalanlarla iki çift laf ya eder ya etmezdi, onlarla birlikte olmayı istemiyormuş gibi davranırdı. George sıkı adamdı. Kimseye yüz vermezdi. Ama biz ikimiz çok iyi anlaşırdık. Benim konuşma tarzımdan hoşlanırdı sanırım.”</p>
				<p>“O son yıl George’un davranışlarında bir tuhaflık olup olmadığını anımsayabiliyor musun? Kafasını bir şeyler kurcalar gibi bir hali var mıydı?”</p>
				<p>“George’un kafasını her zaman kurcalayan bir şeyler olurdu beyim. Aklı büyük adamlardan biriydi, ne demek istediğimi anladın mı, kafasının içine giren her şey orada rahat eder, uzun süre yerleşirdi. Benim tanıdıklarım içinde iki kişiyi bir araya getirsen George kadar düşünemez.”</p>
				<p>“Ama o son yıl özellikle dikkatini çeken bir şey oldu mu? Eskisinden daha düşünceli, daha dalgın görünüyor muydu?”</p>
				<p>“George her zaman derin düşünürdü. Beyzbolu bile ciddiye alır, oyun değilmiş de gerçek bir işmiş gibi görürdü. Beyzboldan fazla zevk aldığını da sanmıyorum, oynamak için iyice kendini sıkardı. Oysa ben kalın kafalı olduğum için sahaya çıkmaktan keyif duyardım.”</p>
				<p>“Demek o son yıl George’da göze çarpan bir değişiklik olmadı?”</p>
				<p>“Bilmem, düşünüyorum da... acaba senin gibi bir dedektif için dişe dokunur bir şey sayılır mı bilemiyorum. Ama George arada bir tuhaf davranırdı. Daha sezon yarılanmadan, maçtan önce bana gelir, ‘Randy bugün bir atışta üç kale koşacağım,’ derdi ve iki kale koşarsa kendi kendini yerdi. Bir keresinde dokuzuncu vuruşta ikilik bir atış yaptı, sonra kulübeye gelince tam turluk atış yapması gerektiğini söyledi.”</p>
				<p>“Onun için kendi performansı takımın aldığı sonuçtan daha mı önemliydi?”</p>
				<p>“Yok, pek öyle diyemem. George da maçı kazanmayı ötekiler kadar isterdi. Ama çıtayı yüksek tutardı, sanki bütün takımı kendi omzunda taşımak ister gibiydi. Şimdi düşünüyorum da, gerçekten de bütün takımı o omuzlardı.”</p>
				<p>Bir süre sustuk. Sonra, “Lokanta işi nasıl gidiyor Randy?” diye sordum.</p>
				<p>“İyi, çok iyi. North’da oynarken kendimi buralılara sevdirmiştim, onlar da Randy Phibbs’i hiç unutmadılar.”</p>
				<p>“Charleston’a gelirsem, lokantana uğrayıp yemek yerim.”</p>
				<p>Phibbs coşkuyla, “Mutlaka gel,” dedi. “Sana öyle bir kaburga kızartması hazırlarım ki, bu dükkâna ayağını atmış en mutlu Yankee olursun.”</p>
				
				
				<p class="sub-section">Charleston’dan sonra San Diego’yu arayıp Chapman’ın ailesinin yanında çalışan Meksikalı hizmetçiyle konuştum. Telefon dün sabahtan beri susmak bilmediği için, Chapman’ın annesi de babası da artık telefonlara çıkmıyorlardı. Benimle konuşurken bir yandan da, ah ne korkunç bir şey, diye ah vah eden hizmetçiden, cenazenin California’ya götürüleceğini ve cenaze töreninin San Diego’da yapılacağını öğrenebildim.</p>
				<p>Daha sonra Minnesota’ya telefon ettim. Görünüşe bakılırsa, Chapman’ın hiç gerçek dostu, sırlarını açabileceği kimsesi yoktu. Bloomington’da doktorluk yapan ağabeyi Alan’la görüşüp görüşmediğini merak ediyordum. Alan, Chapman’ın muayenehanesindeki hemşire, doktorun bir akşam önce San Diego’ya gittiğini söyledi. Ailenin başına bir felaket geldi, dedi. Ben de kulağıma öyle bir şeyler çalındığını söyledim.</p>
				<p>Telesekreterimde iki mesaj vardı. Biri <em>Post</em> gazetesinde çalışan Alex Vogel’den gelmişti. İkincisi ise büroya gelmemden birkaç dakika önce arayan Brian Contini’nin mesajıydı. Anladığım kadarıyla, Vogel benim adımı emniyetteki bir tanıdığından almış ve Chapman’ın cesedini nasıl bulduğumu öğrenip yazmak için aramıştı. <em>Post</em>, birinci sayfayı dolduran kanlı haberlerin gerisindeki öyküleri işlemeye çok önem verirdi. Her cinayeti, her yangını, her soygunu kıyamet habercisi bir felaket olarak yansıtmayı iş edinmişti. Ben de bu gazeteden uzak durmayı ilke edinmiştim. Vogel benimle konuşmak istiyorsa, çok uğraşacak demekti.</p>
				<p>Aradığımda Chip bürosundan çıkmıştı. Sekreteri dönmeyeceğini söyledi. Beni neden aradığı konusunda bir bilgisi olup olmadığını sordum. Kız, o canı sıkkın, ben-işimden-başka-şeye-karışmam havasındaki tipik sekreter tonuyla bilgisi olmadığını söyledi. Chip’le babasının, hafta sonunu ailecek Westport’da geçirmek üzere erkenden çıktıklarını tahmin ettim. Chip’in, Judy’nin savunmasıyla ilgili bütün hazırlıkları Burleson’a bırakması beni hayal kırıklığına uğratıyordu. Artık onun için hukukçuluk, belgeler, sözleşmeler, el sıkışmalardan ibaret bir sığınak haline gelmişti ve bu dünyanın dışına çıkmaktan ürker olmuştu. Göbeğini çevreleyen et yığınları gibi, beyninin çevresini de onu gerçek dünyadan koparan kat kat yağ sarmıştı. Bir zamanlar, Hukuk Fakültesi’ni bitirir bitirmez, Yasal Yardıma Muhtaç Kişilere Hizmet Derneği’nde çalışmaktan söz eden adam işte bu hale gelmişti. Damarlarının ne zaman kireçlenmeye başlayacağını merak ettim.</p>
				<p>Bir yeri aramak için ahizeye uzandığım sırada, telefonun zili avucuma titreşim dalgaları yayarak çaldı. Son bir buçuk saattir onca yere telefon ettikten sonra, birinin beni araması neredeyse tuhafıma gitti. <em>Post</em>’un muhabiri olmasa diye dua ettim; duam kabul olundu. Arayan Boğuk Ses’ti.</p>
				<p>“Kolay kolay pes etmiyorsun, değil mi?” dedim.</p>
				<p>“Sen de öylesin Klein. Bütün gün izlendin, anladığım kadarıyla sana söylenileni yapmaya niyetli görünmüyorsun.”</p>
				<p>“Büroma geldiğimden beri seyahat acentelerinin broşürlerini inceliyorum. Bugünlerde Amerika içi turlarla ne kadar çok yere gidilebileceğini duysan şaşarsın. Ama gözün aydın, sonunda kararımı verdim. Tatilimi, Anchorage, Alaska’da geçirmek istiyorum. Tek sorun, oraya yalnızca New York’tan hareket edip Panama Kanalı’ndan geçen şileplerle gidilebilmesi. İlk şilep, ancak altı ay sonra kalkacak.”</p>
				<p>“O zaman tatilini geçirmek için başka bir yer seç.”</p>
				<p>“Seçtim bile. New York. Orada yaşayanlar hallerinden pek hoşnut olmasalar da, New York’un gezmek için harika bir yer olduğu söyleniyor.”</p>
				<p>“Kalmaya karar verirsen, zaten yaşayacak yer aramana gerek olmayacak.”</p>
				<p>“Sinirlerine hâkim olamayan tiplerdensin herhalde. Bunu bu sabah da söyledin. Boyuna yinelersen, kafama daha iyi dank edecek değil.”</p>
				<p>“Öyleyse neden denileni yapmıyorsun?”</p>
				<p>“Çok geçerli iki nedenden ötürü: Burada yapmam gereken işler var ve senden korkmuyorum.”</p>
				<p>“Bunu söylediğine pişman olacaksın. Bu uyarıyı sakın unutma.”</p>
				<p>“Şimdi hemen gider, bir ip alıp parmağıma bağlarım.”</p>
				<p>“Şimdiden sonra sokaklarda gezinmen tehlikeli olur. Attığın her adım son adımın olabilir.”</p>
				<p>“Sokaklarda dolanmak fahişeler için de tehlikeli, ama pekâlâ da beceriyorlar. Belki benim şansım da yaver gider.”</p>
				<p>“Olamaz Klein. Senin şansın sona erdi.”</p>
				<p>“Bunu söylediğine sevindim. Yarın at yarışı oynamaya niyetim vardı, ama belki de o zahmete girmem artık.”</p>
				<p>“Pek çok şey için zahmete girmene gerek kalmadı Mr. Klein. Önündeki gelecek öylesine kısaldı ki, bir cücenin yanında bacak kadar kalır.”</p>
				<p>“Güzel bir benzetme. Günün birinde yerini düşürüp ben de kullanırım,” dedim.</p>
				<p>Ama Boğuk Ses beni duymadı. Telefonu çoktan kapatmıştı.</p>
				
				
				<p class="sub-section">Masamın üstündeki ekmek kırıntılarını topladım, sandviç kâğıtlarıyla bira kutularını çöpe attım. Dördü çeyrek geçiyordu. Boğuk Ses kapının önünde bekliyorsa diye 38’liğimi almak için kasaya davrandım, ama artık silahım olmadığı aklıma geldi. Silahımı dün gece almışlardı ve taşocağında bir yerlerde kaybolmuştu. Silahın hayaleti peşimden gelir mi acaba, diye düşündüm.</p>
				<p>Sokakta pusuya yatmış kimse yok gibi görünüyordu, ben yine de tedbirli davranmak için taksiye binmeye karar verdim. Sekizinci Sokak Kitabevi’ne varmam yirmi dakika sürdü. Gotham Kitabevi ve şehirdeki öteki birkaç kitapçı gibi Sekizinci Sokak Kitabevi de, kitapların kendilerine özgü ömürleri olduğuna ve ilkbaharda yeni yayınların listesi çıkınca eskilerin yok oluvermediğine inanan yerlerden biriydi. Beverley Hills’de yaşayan kadın romancı kılığına girmiş bir bilgisayarın son döktürdüğü dokuz yüz sayfalık destana para bastırmak için koşturmazdınız o dükkâna; istediğiniz kitabı seçmek için giderdiniz. Doğru alıcının gelmesini bekleyerek altı-yedi yıl raflarda sürünen şiir kitaplarını orada bulabilirdiniz. Kitabevi, iyi kitapların ömrü hepimizinkinden uzundur görüşündeydi.</p>
				<p>Kitaplara bakarak oyalanacak zamanım olmadığına karar verdim ve doğruca tarih, sosyoloji ve psikoloji konusundaki kitapların bulunduğu üçüncü kata çıktım. William Briles’ın on bir kitabından altısının karton kapaklı baskıları vardı. Adlarına bir göz attıktan sonra, üçünde karar kıldım: “Bir İçeri Bir Dışarı: Profesyonel Bir Hırsızın Yaşamı”, “Hukukun Öteki Yüzü: Suçlu Davranışlarının İncelemesi” ve “Gri Flanel Kostümlü Gangster: İşadamı Kılığındaki Mafya Babası”.</p>
				<p>Yazarkasanın başındaki delikanlının sırtında askerliğinden kalma bir gömlek, yüzünde de işe yeni başlamışların her an tetikte duran ifadesi vardı. Seçtiğim kitaplar tuhafına gitmiş görünüyordu. Herhalde ona araştırmacı bir tip gibi gelmemiştim.</p>
				<p>“Suç işlemeye karar verdim. İşe başlamadan önce de bu konuda biraz fikir edineyim dedim.”</p>
				<p>Çocuk gülümseyerek espriye katıldı. “İlk işiniz ne olacak?”</p>
				<p>“”Banka soymayı düşünüyorum. Ne dersin?”</p>
				<p>Delikanlı olmaz gibilerden başını salladı. “Fazla riskli olur. Ben olsam daha saygın bir şey seçerdim. Örneğin şantaj.”</p>
				<p>“Ama onun için önce bir kurban bulman gerek, o da çok iş çıkartır.”</p>
				<p>Kolunu dükkândaki herkesi içine alacak gibi açtı. “Herkes bir kurbandır,” dedi. “İstediğini seç. Bu koca şehirde gizleyecek hiçbir şeyi olmayan tek kişi bulunmayacağına bahse girerim.”</p>
				<p>“Az önce bir Jimmy Cagney filmi izlemişe benziyorsun.”</p>
				<p>Aval aval bakarak başını salladı. “Evet, sinemaya çok giderim.”</p>
				<p>Kitaplar on beş dolardan fazla tuttu. Bunun kaçta kaçının Briles’ın cebine gireceğini düşündüm ve kitap parasını masraf listesine geçiririm, diye kendimi avuttum.</p>
				<p>Kırk dakika sonra bir pizza, birkaç kutu bira ve kitaplarla donanmış olarak büroma döndüm. Kanepeye uzandım, birkaç saat kitap okudum. Gürültü ve trafik sokaktan el ayak çekmeye başlayınca akşamın yaklaştığını anladım. Batı Broadway gündüzleri işlek olan bir yerdir, akşam yemeği saatinde karanlık ve ıssızdır. Artık şehrin varlığını hissetmiyor, yıl sonu sınavına çalışan bir öğrenci hızı ve dikkatiyle okuyordum.</p>
				<p>Saat dokuz buçuk olunca, bugünlük bu kadar okuma yeter, dedim. Yıkandım, ceketimi fırçaladım ve dışarı çıkmaya hazırlandım. Charles Light’a beklenmedik bir ziyaret için uygun bir saatti.</p>
				<p>Hava serinlemişti, bir an önce taksi bulmaya dua ederek hızlı hızlı yürümeye koyuldum. Daha İkinci Sokak başına gelmeden önce ilk kurşun kulağımın dibinden vınlayarak geçti, solumdaki tuğla duvara saplandı. Sanki kurşun atıldıktan sonra siper alırsam vurulmayacakmışım gibi, hiç düşünmeden kendimi kaldırıma attım. Panik, kimi zaman gövdenin beyinden talimat almadan harekete geçmesine neden olur. İkinci kurşun atıldığında hâlâ yerdeydim ve kalkıp oradan uzaklaşmam gerektiğini düşünüyordum. Kurşun, kaldırımın kenarına çarptı ve parçalanan betonun tozları yüzüme sıçradı. Yuvarlanarak kendimi binanın gölgesine attım ve üçüncü kurşunun tepemdeki vitrini delip geçtiğini duydum. Kırılan camlar üzerime indi ve içeriden bir hırsız alarmı çalmaya başladı. Belki de canımı kurtaran bu alarm zili oldu. Saklanabileceğim bir yer yoktu, silahı atan üzerime gelecek olsa işim bitmişti. Ama alarm sesinden korkup kaçtı. Koşan ayak seslerini duydum ve uzaklaştıklarına bir an inanamadım. Sonra ses kesildi. Otuz saniyeden kısa sürede yaşamdan ölüme, ölümden yaşama gidip gelmiştim. Vitrini kırılan elektrikli cihazlar dükkânının sahibine dua ettim. Boğuk Ses yanılmıştı. Talihim henüz sona ermemişti. Bunun en canlı kanıtı da güm güm atan kalbimdi.</p>
				</div>
  </body>
</html>