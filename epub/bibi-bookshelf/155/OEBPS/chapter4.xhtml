<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Köşeye Kıstırmak</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter4">
<div class="html5_section">
				<h1>4</h1>
				<p>Broadway’de bir taksi çevirip, şoföre beni Batı 71. Sokak’a götürmesini söyledim. Şoförün adı J. Daniels’di; külüstür düldülünü bir önceki yaşamında başarısız bir at terbiyecisiymiş havasında sürüyordu. Elli yaşlarındaydı. Dişleri çarpık çurpuktu. Gür kaşları, alnında bitmiş iki küçük orman gibi kabarıyordu. Her yanından ayrı ses gelen araba sarsıla sarsıla ilerlerken, sabahleyin bir şeyler atıştırmış olduğuma şükrettim.</p>
				<p>110. Sokak’ın köşesinde kırmızı ışıkta durduğumuz zaman, “Sormayacak mısın?” dedi.</p>
				<p>“Neyi sormayacakmışım?”</p>
				<p>“Bu arabaya binen her on kişiden dokuzunun sorduğunu.”</p>
				<p>“Konuştuğunu duyuyorum. Ama parazit yapan radyo dinler gibi hiçbir şey anlamıyorum.”</p>
				<p>Bunda anlaşılmayacak ne var dercesine konuştu: “J. Daniels’deki J.nin ne olduğunu sormayacak mısın? Herkes bunu merak eder. Gerçekten sormak istemiyor musun?”</p>
				<p>“Pek merak etmedim.”</p>
				<p>“Hadi canım, bir tahminde bulun bakalım. Vaktin nasıl geçtiğini anlamazsın, canın da sıkılmaz.” Yeşil yandı, hareket ettik.</p>
				<p>“Peki,” dedim. “Ne olduğunu bulamayacağım, pes ediyorum.”</p>
				<p>“Hayır olmaz. Hadi at bir şey. Tahmin etmeye çalışmazsan işin keyfi çıkmaz.”</p>
				<p>Baktım, adam dediğini yaptırtana kadar vazgeçmeyecek, bari gönlünü hoş edeyim dedim. Bir yandan da, keşke Briles’a soru sorarken bu adam kadar ısrarcı olsaydım diye düşünüyordum.</p>
				<p>“Herkesin ilk aklına gelecek tek bir ad var,” dedim. “O zaman adın o olamaz. Ve eğer Jack değilse, çok değişik, tuhaf bir ad olmalı.” Bir an durdum. “Jeremiah’a ne dersin? Çünkü her şeyden yakınan birine benziyorsun.”</p>
				<p>Adam bir kahkaha patlatarak, “Bilemedin!” dedi. “Kaybettin. J ile başlayan bir adım yok. Adım yalnızca J nokta. Anam babam olacak zırtapozlar bana takacak ad bulamamışlar.” Feylesof bir tavırla sözünü sürdürdü: “Ziyanı yok. Umurumda bile değil. İstersen bana Jack diyebilirsin. Bir sürü insan öyle diyor.”</p>
				<p>Yolun geri kalan bölümünü sessizlik içinde geçirdik, ben de ona herhangi bir adla hitap etmedim. New York’taki taksi şoförleri bir deryadır diye dilden dile dolaşan efsane, benim için hiçbir zaman fazla anlam taşımadı. Taksi şoförleri de insandır ve konuştukları zaman bütün öteki insanlar gibi aptalca sözler söylerler. J. Daniels konuşmaya ötekilerden farklı, orijinal bir sözle başlamıştı; ama işin şaka tarafı bittikten sonra, repertuvarının gerisini dinlemeye hevesli değildim. 71. Sokak’ta arabadan inerken, J. Daniels açık pencereden kafasını uzatıp son esprisini patlattı.</p>
				<p>“Biliyor musun beyim, tam yirmi üç yıldır direksiyon sallarım, J.nin ne anlama geldiğini bir bilen çıkmadı.” Bir kahkaha daha atıp benden sonraki kurbanını aramak üzere New York’un trafik cangılına dalarak doğu yönünde uzaklaştı.</p>
				<p>Batı Yakası’nda, klasik mimarisi olan ve her cinsten New Yorkluyu barındırdığı için Nuh’un Gemisi’ne benzeyen apartmanlardan birinde oturuyordum. Apartmanda beyazlar, siyahlar, sarılar ve ara tonlarda bir alay insan vardı. Aileler, birlikte yaşayan kadın ve erkekler, birlikte yaşayan erkekler, birlikte yaşayan kadınlar ve yalnız başına yaşayanlar. Serbest meslek sahipleri, ücretliler ve çalışmayanlar. İçlerinden biri şair, biri gazeteci, biri yüz elli kiloluk bir soprano, ikisi Juilliard’da okuyan obua öğrencisi, biri eşcinsel bir Zenci, biri galerici, biri kuru temizleyici, biri postanede memur, biri sosyal hizmet görevlisi, biri de özel dedektifti. Apartmanın yönetimi, Porto Rikolu şişko kapıcı Arthur’daydı. Arthur’un dört çocuğu ve tuhaf bir espri anlayışı vardı. İşini de fazlasıyla ciddiye alırdı. Hep ortalıklarda dolaşır, elinde bir beyzbol sopasıyla lobide ya da kapının önünde dikilip içeri girmek isteyen her yabancıyı tepeden tırnağa süzerdi. Noel’de bahşişe boğulurdu.</p>
				<p>Lobideki posta kutumdan faturaları ve doğru çöpe gidecek birkaç ilanla broşürü alıp kahverengi-beyaz benekli asansöre bindim, gıcırdaya gıcırdaya dokuzuncu kata çıktık. Dairem, avluya bakan iki loş oda ile ancak nefesimi tutarsam girip çıkabileceğim büyüklükteki mutfaktan ibaretti. Buraya her ne kadar mutfak yavrusu diyorlarsa da, mutfak aralığı demek daha doğruydu. Son birkaç yıldır, gelecek hafta daha iyi bir daire arayacağım deyip duruyordum; ama henüz aramaya bile kalkışmamıştım. Belki de buraya iyiden iyiye bağlanmıştım da o yüzden çıkmayı istemiyordum.</p>
				<p>Mozart’ın Haydn’a adadığı kuartetlerinden birinin plağını pikaba koydum; çavdar ekmeğine gravyerli, Boston marullu ve Poupon hardallı bir sandviç yaptım. Buzdolabından bir şişe Beck’s birası çıkardım ve hepsini oturma odasındaki yuvarlak masaya taşıdım.</p>
				<p>On dakika sonra Dave McBell’i aradım.</p>
				<p>Dave, “Hiç nefes aldırmıyorsun,” dedi. “Tam yemeğe çıkıyordum.”</p>
				<p>“Yemek senin neyine?” diye karşılık verdim. “Yemek dediğin şey insanlar içindir. Savcılık bürosunda yalnızca makinelerin çalıştığını bilmiyor musun sen?”</p>
				<p>“Bu makinenin de biraz yağlanmaya ihtiyacı var, belki pası temizlemek için de birkaç şişe bira gerekir.”</p>
				<p>“Bir haber çıktı mı?” diye sordum.</p>
				<p>“Ayıp ettin. Senin Pignato’nun birkaç sabıkası var. Ama büyük çapta değil. Ufak tefek üçkâğıtçılıklar. Biraz da kafadan çatlak galiba. Herhangi bir şiddet olayına karışmamış. Son dört-beş yıl içinde birkaç kez tımarhaneye girip çıkmış. Karısı ve üç çocuğu var.”</p>
				<p>“Peki, Contini’yle ilgili bir şeyler var mı?”</p>
				<p>“Sabırlı ol. Sabırlı ol. Ona da sıra gelecek. Pignato, Chapman kazasından sonra hiçbir şeye bulaşmamış. Şoförlük yapıyor. Son kez farı çalışmayan bir kamyon kullandığı için tutuklanmış.”</p>
				<p>“Bu pek ciddi bir suç sayılmaz.”</p>
				<p>“Öyle. Ama kamyonu açtıklarında, Kuzey Carolina’dan gelen yirmi bin dolarlık kaçak sigara bulmuşlar. Tabii ortaya yeterli kanıt çıkmamış, ama anlaşılan herif Contini hesabına çalışıyormuş. On beş yıldır ondan ücret alıyormuş.”</p>
				<p>“Peki ondan önce?”</p>
				<p>“Sıradan işler. Birkaç araba hırsızlığı. Birkaç soygunda da şoför olarak kullanılmış. Çocukluğunda ıslahevine girip çıkmış. Üç kez hapse düşmüş, ama hiçbirinde birkaç aydan fazla yatmamış.”</p>
				<p>“Adresi var mı?”</p>
				<p>“Eski kasabasında, Irvingville’de oturuyor. 17. Sokak, 115 Numara’da. Karısının adı Marie.”</p>
				<p>“Sağ ol Dave. Sanırım bu kadarı yeterli olur.”</p>
				<p>“Güzel. Midem gövdemden çıkıp gırtlağıma sarılmadan buradan çıkabilirim herhalde.”</p>
				<p>“Yediklerine dikkat et!”</p>
				<p>“Sen de kendine dikkat et Max! Contini belki yaşlandı, ama hâlâ yabana atılacak gibi değil.”</p>
				<p>“Beni merak etme,” dedim. “Ben dokuz canlı Yahudilerin sonuncusuyum.”</p>
				<p>Yerimden kımıldamadım. Birkaç dakika öyle oturup pencerenin dış pervazında gezinen bir çift güvercini seyrettim. Erkek olanca azametiyle kabarmış, ötekinin üzerine abanmaya çalışıyor; ama her atağında dişi usta bir çalımla onu savuşturuyordu. Güvercinler arasındaki arzu, duygusuz ve robot gibidir. Ne yaptıklarının bilincine hiç varmadan ömürleri boyunca aynı şeyi defalarca yapmaya mahkûm gibidirler. Serçelerdeki gerçek aşk, güvercinlerde görülmez. Güvercinler tipik birer New Yorkludur ve şehrin en belirgin özelliklerini taşırlar: duygusuz cinsellik, oburluk, hayasızlık ve hastalık. Fransa’da güvercinleri özenle besler ve leziz bir yiyecek olarak yerler. Eh, ne de olsa Fransızların yaşamdan tat almayı bizden iyi bildikleri söylenir.</p>
				<p>Şimdilik işler yolunda gidiyordu. İlk kozumu oynamıştım, durum fena görünmüyordu. Önemli olan, öğrendiklerimden sonuç çıkartmakta aceleden kaçınmaktı. Başlangıçta Chapman’ın geçirdiği kazanın suikast girişimi olduğu aklımı kurcalamıştı; oysa şimdi buna ancak bir olasılık gözüyle bakıyordum. Sezgi hiçbir zaman kanıt değildir ve benim elimde de elle tutulabilir bir kanıt yoktu. İşte tam bu noktada Chapman’ın verdiği parayı hak etmeye başladım.</p>
				<p>Chapman’ın verdiği listedeki adları taradıktan sonra, onun senatör adayı olmasını destekleyen Demokrat Parti liderlerinden Abe Callahan’ı aradım. Callahan, tıpkı eski kuşaktan olanlar gibi giyinen, onlar gibi davranan, onlar gibi kokan, sözümona yeni kuşaktan biriydi. Sekreteri, Callahan’ın Washington’da olduğunu ve pazartesiye kadar dönmeyeceğini söyledi. Adımı verdim, tekrar arayacağımı söyledim.</p>
				<p>Sonra Americans takımının başkanı Charles Light’a telefon ettim ve sekreteri aracılığıyla ertesi sabah için randevu aldım. Randevuyu bu kadar kolayca aldığıma şaşırdım; ama bunu telefondaki ses tonumun dayanılmaz çekiciliğine verdim. Şanslı günümdeydim.</p>
				<p>Büromun numarasını çevirip telesekreterde mesaj olup olmadığına baktım. Tek bir mesaj vardı. Mrs. Chapman aramış, hemen görüşmemiz gerektiğini belirtmişti. Saat iki buçukta büromda beni bekleyecekti. Büromu hiç kilitlemezdim; sekreterim de olmadığı için, telemesaj servisindeki kadını randevularımı ayarlamakla görevlendirmiştim. Saate baktım. İki olmak üzereydi. Hemen yola çıkarsam, ancak varırdım.</p>
				<p>Yemek tabağımı mutfağa götürüp dönüşte hepsini yıkarım diye musluktaki öteki kirli tabakların yanına bıraktım. Hamamböcekleri buna çok sevineceklerdi, ben de kiracılarımla aramın bozulmasını istemezdim doğrusu.</p>
				<p>Banyoya girdim, yüzüme soğuk su çarptım, kravatımı düzelttim, yeşil kadife ceketimin üzerindeki ekmek kırıntılarını silkeledim, saçımı taradım. Aynadaki yüzüm heyecanlı, hevesli bir yüzdü; sevgilisiyle buluşmaya hazırlanan bir delikanlının suratına benziyordu. Judith Chapman’la karşılaşacağım için heyecanlı olduğumu düşündüm. Ama iş o kadarla bitmiyordu. Soruşturma asıl şimdi başlıyordu ve duyduğum gerginlik midemin ortasında koca bir yumruk gibi büyüyordu. Adrenalinim yükselmişti.</p>
				<p>Tam çıkmak üzereyken kapı çalındı. Bu, tuz istemeye gelen bir komşunun çaldığı türden nazik bir vuruş değil; tam tersine ne yaparsam yapayım iki buçuktaki randevuya yetişemeyeceğimi gösteren gümbür gümbür bir yumruklamaydı. Kapıdakiler benim evde olduğumu biliyor ve bekletilmek istemiyorlardı. Kapıyı açmadan önce aklımdan son geçen, gelenlerin, Arthur’a yakalanmadan nasıl yukarı çıkabildikleri düşüncesi oldu.</p>
				<p>İki kişiydiler; hep öyle olur zaten. Biri çok irikıyımdı; öteki yalnızca irikıyım. Çok İrikıyım kırmızılı lacivertli ekose bir Madras ceket, sarı ucuz gömlek, açık yeşil pantolon giymiş, mor kravat takmıştı. Kıyafet kâbus gibi bir bileşimdi; bunamış bir sirk çığırtkanının elinden çıkmışa benziyordu. Aynalı gözlüğü vardı. Anlamsız, etli suratına yayılan sırıtış, yaptığı işten çok hoşnut olduğunu gösteriyordu. İrikıyım olanı ise kendine biraz daha çekidüzen vermişti. Kahverengi sentetik kostümü, Sears’ın reyonlarında hiç değilse birkaç saniye düşünmüş olduğunu; gök mavisi “Amerika’nın İki Yüzüncü Yıldönümü” kravatı da en azından yurtseverliğini gösteriyordu. Ama gözleri hoşuma gitmedi. Gözleri kravatıyla aynı renkteydi ve her şeyi gördükten sonra dahasını isteyen aç gözlerdeki o katılık vardı. Böyle bir şeyin bu kadar çabuk olacağını beklemiyordum; bayağı ürktüm. Bu tip adamlar şöyle bir geçerken uğramazlar. Belli bir amaçları vardır ve istediklerini almadan da kolay kolay gitmezler. Durum tehlikeliydi, gafil avlanmıştım. Sakin olmaya çalıştım.</p>
				<p>Sessizliği bozan İrikıyım oldu. “Max Klein sen misin?” diye sordu. Bu, Pulasky yoluyla doğruca Newark’tan gelmiş ve Onuncu Cadde’nin trafiğinde kaybolmuş bir sesti.</p>
				<p>“Kusura bakmayın. Ben yalnızca temizlikçi kadınım,” dedim. “Mr. Klein Avrupa’da tatilde.”</p>
				<p>Çok İrikıyım, “Matrak bir herif,” dedi. Bu durum hoşuna gitmişti, sanki gelişinden daha çok keyif alacak gibiydi.</p>
				<p>“İzninizi istiyorum beyler,” dedim. “Randevuma gecikiyorum. Üç yıl sonra gelseniz nasıl olur? O zaman oturur konuşuruz.”</p>
				<p>Kapıdan çıkmak için hamle yaptım; ama Paskalya Adası’ndaki heykeller gibi kıpırdamadan kapıda dikiliyorlardı.</p>
				<p>İrikıyım, “Yalnızca birkaç dakikanı alacağız Mr. Klein,” dedi. İşini yapmaya kararlıydı ve bana hiçbir seçme hakkı tanımıyordu. </p>
				<p>Sonunda, “Pekâlâ,” dedim. “İçeri gelin. Sakın sigaralarınızı yere atıp söndürmeyin.”</p>
				<p>Çok İrikıyım saf saf, “Biz sigara içmeyiz,” dedi.</p>
				<p>Onları içeri aldım. İrikıyım kanepeye oturdu; ben de masanın başına geçtim. Çok İrikıyım odada geziniyor; kitaplara, plaklara bakıyordu. Onu ters yola sapıp kendini yanlışlıkla müzenin önünde bulan bir kamyon şoförüne benzettim.</p>
				<p>İrikıyım, “Senin kim olduğunu biliyoruz,” diye söze başladı. “Onun için bizimle oyun oynamaya kalkma. Birkaç yıl önceki Banks davasında savcılıkta nasıl olay çıkardığını biliyoruz. İstifa ettiğin zaman işin içyüzünü gazetecilere nasıl öttüğünü biliyoruz. Bu şehirde pek dostun kalmadığını da biliyoruz.” Sözlerini küçük kartlara yazıp oradan ezberlemiş gibi konuşuyordu.</p>
				<p>“Bunları bildiğinize sevindim,” dedim. “Sizden gizli kapaklı bir şeyim olsun istemem. Ama bütün bunların Bronx’daki pizza fiyatlarıyla ne ilgisi olduğunu çıkaramadım.”</p>
				<p>“Bu, bizim senden daha çok dostumuz var demek oluyor, Klein. Yani bizimle işbirliğine yanaşmazsan aptallık edersin demek oluyor.”</p>
				<p>“Öyleyse ötün bakalım. Meraktan ölüyorum.”</p>
				<p>İrikıyım kanepede arkasına iyice yaslandı ve bir kaplanı olduğu yere çiviler dedikleri türden bakışlarını bana dikti. Doğrusu bunu iyi beceriyordu. Neyse ki ben kaplan değildim.</p>
				<p>Kuru, tekdüze bir sesle, “George Chapman’dan uzak dur,” dedi.</p>
				<p>Alaycı bir tavırla, “Ha, şimdi anladım,” dedim. “Demek kapıma dayanıyor, kiminle görüşüp kiminle görüşmeyeceğimi söylüyorsunuz; benden de hay hay deyip doğru yolu gösterdiğiniz için teşekkür etmemi bekliyorsunuz.”</p>
				<p>“Onun gibi bir şey.”</p>
				<p>Çok İrikıyım, köşedeki stereonun başında durmuş, az önce çaldığım Mozart plağına bakıyordu. Plağın kapağını eline alıp Mozart’ın resmini göstererek, “Kim bu herif?” diye sordu. “İbne bozuntusu biri.”</p>
				<p>“Senin deyiminle o herif, neredeyse iki yüzyıl önce öldü,” dedim. “Daha üç buçuk yaşındayken onun dizkapağındaki akıl, senin goril beynindekinden daha fazlaydı.”</p>
				<p>Çok İrikıyım, “Bok canına. Ağzın bayağı bozukmuş,” dedikten sonra plağı kabından çıkardı, iki yüzüne de dikkatle baktı ve plağı iki parçaya böldü. Parçaları da yere fırlattı.</p>
				<p>“Böyle yaptığın için cehennemin dokuzuncu dairesinde tam bin yıl döneceksin,” dedim.</p>
				<p>Şaşırmış gibi yaparak avuçlarına baktı. “Kusura bakma, elimden kaymış olmalı,” dedi.</p>
				<p>İrikıyım’a döndüm, “Pekâlâ,” dedim. “Arkadaşını alıp git buradan. Ben mesajı aldım. Daha fazla konuşacak bir şey yok.”</p>
				<p>Adam, “Tabii ki var,” diye yanıt verdi. “Ben sana mesajı ilettim, ama sen yanıtını vermedin.”</p>
				<p>Çok İrikıyım kitaplığa gitti; birkaç kitabı çıkarıp yere attıktan sonra, aradaki boşluktan kolunu soktu ve tek bir hareketle raftaki kitapların hepsini yere indirdi. Kitaplar pikabın plastik kapağına toslayarak yere saçıldı. İrikıyım bu numaralara aldırış etmiyordu. Hoşlanmış ya da öfkelenmiş gibi görünmüyordu. Onun işi başkaydı, ortağının işi başka.</p>
				<p>Çok İrikıyım, “Hey Tanrım,” dedi. “Bugün bir tuhaflık var üzerimde. Gitgide sakarlaşıyorum.”</p>
				<p>Anlaşılan Çok İrikıyım’ın içdekoratör olmak gibi bir özlemi vardı. Boş akşamlarında yeni fikirler edinmek için <em>House Beautiful</em> dergilerini karıştırıyor olmalıydı. Birkaç dakikada oturma odamı yeni baştan dekore etmişti ve işi bittiğinde oda tam istediği gibi olacaktı herhalde. Buna, dağınık yaklaşım akımı deniyordu. Odaya ancak çok lüks evlerde görülebilecek samimi bir hava veriyordu.</p>
				<p>Hiç oralı olmadım. Hiçbir şeye sinirlenmemeye kararlıydım. Bu benim şanslı günümdü, kaderle oyun olmazdı. Boş yere Yahudi olarak doğmamıştım. Biz daha ufak yaştan iyiyle kötüyü bir arada yaşamasını öğreniriz. Sayı saymasını da biliriz. Hangi açıdan bakarsam bakayım, bire karşı iki, yeterince ikna edici bir tartışma olarak görünüyordu.</p>
				<p>Çok İrikıyım, çalışmasını ikinci rafta sürdürürken, İrikıyım’a, “Konuyu bir de şöyle ele alalım,” dedim. “Dediklerinizi neden yapacakmışım? Daha bu sabah çalışmaya başladığım bir müşterimi bırakmamı istiyorsunuz, ama sizin kim olduğunuzu bilmiyorum. Ekmek paramı kazanmak zorunda olduğumu, bir davayı üstlenip ardından işi bırakamayacağımı unutuyorsunuz. Ekmeğimi elimden alacaksanız, onun yerine pasta ikram etmeniz gerekir.”</p>
				<p>İrikıyım sırıttı. İşte şimdi onun anlayacağı dilden konuşmaya başlamıştım. İkimiz de profesyoneldik; belki birbirine karşıt taraflarda çalışıyorduk ama ahlaksızlıkta, son söz hakkını her zaman paraya tanıyan felsefede birleşiyorduk.</p>
				<p>Adam, “Senin akıllı avukat tipinde biri olduğunu tahmin etmiştim,” dedi. “Çok iyi para alacak olman hiç hoşuma gitmiyor. Ama ben yalnızca elçiyim.” Başıma konan talih kuşuna gıpta ediyormuş gibi yutkundu. “Chapman’dan uzak durursan beş bin dolar var. Soru da sormayacaksın.”</p>
				<p>“Peki bu para nereden geliyor?”</p>
				<p>“Dediğim gibi, soru sormak yok. Beş bin kâğıt bütün soruları yanıtlamaya yeter.”</p>
				<p>“Pekâlâ, soru sormak yok. Parayı nasıl alacağım?”</p>
				<p>“Nakit olarak. Her şey ayarlandı.”</p>
				<p>“Ya kabul etmemeye karar verirsem?”</p>
				<p>“Sen karar filan vermeyeceksin. Yalnızca denileni yapacaksın. Bilmem anlatabiliyor muyum?”</p>
				<p>“Pek anlatamıyorsun. Git patronuna benden selam söyle, o beş bin doları kıçına soksun, dersem ne olacak?”</p>
				<p>“Bacaklarının kırılmasını istemiyorsan böyle bir şey söylemezsin.” </p>
				<p>“Hem de üzerine basa basa söylüyorum.”</p>
				<p>İrikıyım afalladı. Böyle bir önerinin reddedilebileceğini aklı almıyordu. Az önceki bir anlık görüş birliğimiz sona ermişti ve şimdi adam beni nereye koyacağını kestiremiyordu. Onun gözünde yeniden yabancı biri olmuştum.</p>
				<p>“Hayır mı diyorsun? Hayır diye kestirip atıyor musun?” Sesi tam bir oktav yükselmişti.</p>
				<p>“Evet, hayır diyorum. Mesajımı vermeyi de unutma. Kıçına soksun. Beş bin doların tamamını soksun kıçına.”</p>
				<p>Büyük bir riske giriyordum, bunu bana ödeteceklerini de biliyordum. Ama bu işin içinde kimin olduğunu öğrenmemin tek yolu parayı reddetmekti. Biri, beni Chapman’dan uzak tutmaya kararlıydı; bu da sandığımdan da az vaktim olduğunu gösteriyordu. Elimi çabuk tutmazsam, Chapman’ın yaşamı, iptal edilmiş bir pulun üzerindeki damga mürekkebi kadar bile değer taşımayacaktı.</p>
				<p>İrikıyım, “Kendini ölmüş bil,” dedi. “Avlanma alanına biletini kendin kestin.”</p>
				<p>Çok İrikıyım, kırıp dökme operasyonuna ara vermiş, saldır emrini bekleyen bir köpek ifadesiyle İrikıyım’a bakıyordu. Bir işaret bekliyordu.</p>
				<p>İrikıyım, “Hadi Angel, gidelim,” dedi. “Bu piç kurusu New York’un en geri zekâlı herifi olmalı.”</p>
				<p>Angel, “Evet, farkındayım,” diye karşılık verdi. “Matrak bir herif. Geldiğimizde de söyledim sana Teddy.” Angel sırıtarak bana doğru yürümeye başladı. “Bana o kocaman, kırmızı burunlu palyaçoları hatırlatıyor. Ne demek istediğimi anlıyor musun Teddy? Tam bir Bozo.” Bir anda beni yakalayıp havaya kaldırdı ve bir plaj topu gibi yerdeki kitapların üstüne savurdu. “Maymun gibi komiklik yapıyor. Tıpkı televizyondaki <em>stand-up</em>’çılar gibi. Ama ayakta bile duramıyor.” Soluk almama fırsat bırakmadan tekrar üstüme çullandı, çekip ayağa kaldırdı. İki büklüm olup kendimi korumaya çalıştım; ama o benden önce davrandı, ben omzumu öne çıkarmayı akıl edene kadar, o sağ yumruğunu var gücüyle karnıma gömdü. Bağırsaklarımın içinden raydan çıkmış bir metro treni geçiyormuş gibi oldum. Yere yıkıldım; ne soluk alabiliyor ne de hareket edebiliyordum. Gözüm kararmaya başladı, görebildiğim tek ışık da yağmurda yanmaya çabalayan bir mum alevi gibi titrekti.</p>
				<p>Teddy, “Bu kadar yeter Angel,” dedi. “Gitme vakti geldi.”</p>
				<p>Angel, yumrukları hâlâ sıkılı olarak tepemde dikiliyordu. “Bu ibne başına geleceklerin şöyle bir tadını tatsın istedim. Bir daha numara yapmaya kalkışacağı zaman bu tadı hatırlasın istedim.”</p>
				<p>Adamların gidişini fark edemedim. Okyanusun dibinde, çelik ciğer arıyordum. Yeniden soluk alabildiğimde, adamlar herhalde çoktan arabalarına atlamışlar, gecikmiş öğle yemeklerini yemişler ve Brooklyn yolunu tutmuşlardı. Ya da her nereden geldilerse oranın yolunu.</p>
				</div>
  </body>
</html>