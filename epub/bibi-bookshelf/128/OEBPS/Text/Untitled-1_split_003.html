<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Untitled-1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <p class="baslik">V</p>

    <p class="normal">Sonunda bir gün İzak, “Rumen Piyadesi”nde göründü. Sakin sakin. Hem de tam öğleyin, dükkânın en civcivli zamanında. Yüzü huzur içinde, boyunbağsız, çenesinde üç aylık bir sakal, üstü başı pis ve yıpranmış, askılar, kapanlar, yumurta sepetleri, ızgaralar gibi bir sürü işporta eşyası yüklenmişti.</p>

    <p class="normal">Mutlu bir insan adımlarıyla yürüyor, aceleci Araplar tarafından sağa sola itilip kakılıyordu. Ama buna aldırdığı yoktu. Çok açık olan gözleri ve dimdik boynu, ona sanki yürek sızlatıcı bir tavır veriyordu.</p>

    <p class="normal">Tabii uzaktan kimse tanımadı onu, ancak lokantanın kalabalık taraçasında durduğu zaman, bütün ağızlardan bir dehşet çığlığı koptu.</p>

    <p class="normal">Binder:</p>

    <p class="normal">_ Sen misin İzak? diye bağırdı.</p>

    <p class="normal">_ Merhaba... Benim ya... Bana bir rakı verin.</p>

    <p class="normal">Garson bir kadeh doldurup uzattı. İzak, yükünü bir köşeye bırakıp tezgâha dayanarak, leblebi mezesiyle rakısını içmeye koyuldu.</p>

    <p class="normal">Binder, kollarını göğsü üstünde kavuşturmuş, acı bir hayretle ona bakıyordu.</p>

    <p class="normal">_ Nasılsınız, Mösyö Binder? diye kayıtsız bir tavırla sordu İzak.</p>

    <p class="normal">Meyhaneci uzun uzun onu süzdü, sonra:</p>

    <p class="normal">_ Hiç de iyi değiliz, be İzak, baksana ne halde dönüyorsun bize! Kim seni bu hale getirdi? Yusuf mu? İftihar edebilir doğrusu!</p>

    <p class="normal">_ Neden? Hırsız mıyım ben?</p>

    <p class="normal">Şaşkın bir halde, Binder‘in gözlerinde sorusuna bir cevap okumaya çalışıyordu, ama bakışları, onu da aşarak uzaklara dalıp gidiyordu.</p>

    <p class="normal">Birçok eski dostları çevirdi etrafını çocuğun; onlar da, bu yeni İzak‘ın yürek paralayıcı halini sessizce izliyorlardı. Öteki İzak‘ı öylesine sevmişlerdi ki, bu yenisine inanmak istemiyorlardı bir türlü.</p>

    <p class="normal">_ Peki ama, ne oldu sana? diye sordu Binder baba.</p>

    <p class="normal">İzak kızdı:</p>

    <p class="normal">_ Ne mi oldu?.. Size göre sürekli bir şeyler olması gerekiyor olmalı... Hiçbir şey olmadı. Yoksa utanıyor musunuz halimden?</p>

    <p class="normal">Binder:</p>

    <p class="normal">_ Hayır, utanmıyoruz, ama acıyoruz sana! cevabını verdi.</p>

    <p class="normal">İzak, ayaklarındaki Arap pabuçlarına bakarak omuz silkti:</p>

    <p class="normal">_ Acımak... Fena değil... Belki de acınmaya gereksinim duyuyorum... Hem de çok zamandan beri... Bana bir rakı daha verin.</p>

    <p class="normal">Binder boğulurcasına:</p>

    <p class="normal">_ Sana rakı satamam! diye bağırdı. Sen bir ayyaş olmuşsun artık, besbelli!</p>

    <p class="normal">_ Ayyaş da insan değil midir, mösyö Hermann?</p>

    <p class="normal">_ Benim için değildir! Tanrı adına insanı kurban eden Yusuf için belki!</p>

    <p class="normal">_ Kimi kurban etti?</p>

    <p class="normal">_ Seni!</p>

    <p class="normal">_ Doğru değil, mösyö Binder, haksızlık ediyorsunuz. Yusuf beni huzura kavuşturdu. Öyle sandığınız gibi tam bir insan değildim ben. Verin bana bir rakı!</p>

    <p class="normal">_ Yok rakı!</p>

    <p class="normal">_ Peki mösyö Binder... Sizin halis rakınızdan içmek istiyordum. Gider başka yerde kötüsünü içerim...</p>

    <p class="normal">_ Ne halin varsa gör, salak! Senin iyiliğini istiyorum, ama ne yazık ki elimden bir şey gelmiyor.</p>

    <p class="normal">İzak gülümsedi:</p>

    <p class="normal">_ İyiliğimi mi?.. Hıh! Allahın işine karışılmaz!</p>

    <p class="normal">Binder, ellerini çırparak:</p>

    <p class="normal">_ Tamam! dedi. Azoy’un bu oğlanı Tanrı hesabına kuşa benzetmiş olmasından korkuyorum: Bakın hele; bizim İzak, dindar olmuş şimdi, dindar bir ayyaş!</p>

    <p class="normal">İzak eşyalarını toplamaya giderken:</p>

    <p class="normal">_ Yusuf’u rahat bırakın, diye söylendi.</p>

    <p class="normal">Binder baba, onun kolunu yakaladı:</p>

    <p class="normal">_ Karnını doyurmak istemez misin?</p>

    <p class="normal">Satıcı bir an düşündü, sonra:</p>

    <p class="normal">_ Hayır, eksik olmayın, dedi; karnım tok.</p>

    <p class="normal">_ Karnın tok mu? Haydi saklama, dinî perhiz yaptığını da itiraf et!</p>

    <p class="normal">_ Olabilir a...</p>

    <p class="normal">Ağır ve ürkek adımlarla, boynu dimdik, yürüyüp gitti.</p>

    <p class="normal">İyi yürekli Binder yüzünü elleriyle kapayarak karısına koştu.</p>

    <p class="normal">İzak’ın gidişinden az sonra Yusuf çıkageldi. O saf tavrı, fakat tilki bakışıyla, biletlerini uzatarak bağırdı:</p>

    <p class="normal">_ <span class="ideitalik">Avusturya, Yunan, Heluan, İsmailiye piyangoları!</span></p>

    <p class="normal">Motrogan yerinden fırladı:</p>

    <p class="normal">_ Çabuk tüy Yusuf! Binder seni eline geçirirse sakalının son üç kılını da yolar! İzak şimdi buradan çıktı.</p>

    <p class="normal">_ Azoy? Peki İzak‘la sakalım arasında ne gibi bir ilişki var?.. Binder neden yolacakmış sakalımı?</p>

    <p class="normal">Tam o sırada meyhaneci, sapsarı bir yüzle tekrar içeri girince satıcının yakasına sarıldı:</p>

    <p class="normal">_ Ulan kerata! Bizim zavallı İzak‘ı bu hale koyan sensin demek! Ahlâksız herif! Defol buradan, gözüm görmesin bir daha! Katil!</p>

    <p class="normal">Öteki çırpınıyordu:</p>

    <p class="normal">_ Binder! Binder!.. Dinle... Dinle.</p>

    <p class="normal">Kendini meyhanecinin elinden kurtarınca bar bar bağırdı:</p>

    <p class="normal">_ Neden katil oluyormuşum, neden ahlâksız kerata oluyormuşum? Ne suçum var? Yolunu şaşırmış bir ruhu kurtardım, dinimizin emrettiği yola götürdüm! Ölmek isteyen bir umutsuza yaşaması için yeni bir geçim kaynağı sağladım! Bu mudur katillik? Rakı satan ben değilim, sensin! „Rumen Piyadesi“... „Rumen Piyadesi“ymiş!.. Binder, bu ettiklerinin cezasını çekeceksin bir gün!</p>

    <p class="normal">_ Defol buradan, ahlâksız!</p>

    <p class="normal">_ Gidiyorum... Ama görceksin: Bak işte karın döşeklere serildi!..</p>

    <p class="resim">*</p>

    <p class="normal">Bu olaylar 1906 Ağustos‘una, yani Rumen hükümetinin dört yeni gemisinin sefere girmesi tarihine rastlıyordu. Duygusal bir yurtsever olan Binder, gemilerden her biri, o kar beyazlığıyla limanda göründükçe, yanına bir fotoğrafçı alıp resimlerini çektirmeye gitti. Böylece, dükkânının duvarına asılı büyütülmüş resimlerde onları doya doya seyretti. Gemilerin ilkiyle gelen Rumen konsolosu bile kesinlikle ondan fazla duygulanmamış, ondan fazla iftihar etmemiştir. Gel de çık işin içinden çıkabilirsen.</p>

    <p class="normal">Uzakta kalmış yurdun üç renkli bayrağı birkaç ay, tabelasının üstünden hemen hiç eksik olmadı. Erkenden ağarmış sakalıyla Binder, o sevgili gemilerden inip de dükkânını şereflendirenlere hep kollarını açıyordu. Kırık burnunu ve yaralı yüreğini unutarak iyi ve kötü yurttaşların istihbarat bürosu, sığınağı, bankeri ve „enayi“si haline geldi.</p>

    <p class="normal">Bu ziyaretçiler arasında yalnız bir tanesi ne iyi, ne kötü bir yurttaş, ama adalete susamış bir dünya yurttaşı, sevdiği ve nefret ettiği şeyleri açık açık söylemesini bilen bir arkadaş da vardı. Binder ona hemen ısındı. Bu adam, Daçya‘nın sert ve sadık kilercisi, Perlmutter‘lerin canciğer dostu, yaşlı gemici Sotir‘ di.</p>

    <p class="normal">„Sakallı“ Sotir, askere gittiği tarihten, yani aşağı yukarı beş yıldan beri İzak‘ı görmemişti. Perlmutter ailesi içinde de _Ester‘den sonra_ en çok İzak‘ı severdi. Sessiz oğlan da ona içten bir sevgiyle bağlıydı. Aradan geçen süre içinde İzak, askerden ve yurdundan kaçmış, manen yıkılmıştı. Kilerci bu ilk kaçıştan ve sebebinden haberdardı: Nişanlısının hasretine dayanamayarak ona kavuşmak için Mısır‘a gittiğini biliyordu. Ama çocuğun içine düştüğü ruhsal bunalım hakkında, İskenderiye‘ye gelinceye kadar hiçbir bilgisi yoktu. Bununla birlikte öğrendikten sonra da Köstence‘de çocuğun annesiyle babasını her ziyaretinde onlardan bu felâketi özenle gizledi.</p>

    <p class="normal">İskenderiye‘ye ilk inişinde, âdet edindiği biçimde adımlarını sıklaştırarak uğradığı Binder‘in dükkânında Sotir‘in ne büyük bir hüsranla karşılaştığını göz önüne getirmek kolay olsa gerek.</p>

    <p class="normal">İzak da, büyük dostunun geleceğini babasının bir mektubundan öğrendiği için „Rumen Piyadesi“ etrafında dolaşıyor, daha az dalgın bir göz ve daha hareketli bir boyunla, kalabalığı kolaçan ediyordu. Ama ikisi de birbirlerini tanıyamadılar ve Sotir, dükkâna bir yabancı gibi girdi. İki saat sonra, özel bir odaya kapanan meyhaneci ile tayfa kardeşçe içip teklifsiz bir söyleşiye dalmışlardı. Oysa daha bir gün önce birbirlerinin varlığından haberleri yoktu. Ama işte sıradan insanların bilmedikleri bir mutluluktur bu, candan insanlar böyle bir güce sahiptirler. İncil‘de yazılı dokuz mutluluktan sonra onucusuydu bu, daha iyi bir dünyanın İncil‘inde en başta yazılmaya lâyık bir mutluluk. <span class="ideitalik">İlk görüşte birbirlerini sevip coşkun yüreklerinin bütün sevinç ve kederlerini paylaşanlar mutlu insanlardır</span> _çünkü aynı cömert Tanrının evlatlarıdır ki, o inanılmayacak sonsuzluğun tüm belirtileri arasında kolayca birbirlerini tanırlar!</p>

    <p class="normal">Bütün felaket dolu kaderlerin görünmez kitabında yazılmıştır ki, sıradan ölümlüler için telaşlı bir mutluluk olan aşk, yufka yürekli soylu ruhlar için bir cehennem ateşi olur... İzak’ın kaderi de buydu!</p>

    <p class="normal">Münzevi rahipleri andıran başını geriye atan Sotir:</p>

    <p class="normal">_ Onu uslu akıllı bir çocuk olarak tanımıştım, sıkılgan bir nezaketi vardı. Bir kız gibi her hareketinde temiz ve erdemliydi. Çelimsiz mekanizmasına nasıl bir kum tanesi düştü de, onu, bana anlattığın hale sokabildi?</p>

    <p class="normal">«Annesini, babasını düşünüyorum, bunun nedenini soyağacıyla açıklamak istiyorum! Bir kurban kesiciler, yani bilginler ailesi. Ama Avrum, başdöndürücü cürette bir atılgan ve yaman bir çapkındı, dikiş makinesinin önünde canı sıkılınca, yirmi beş yaşlarındayken dam döşeyicisi olmuştu.</p>

    <p class="normal">«Bütün çocukları her biri bir başka türlü, ona benzediler. Yalnız İzak annesi gibi, sakin, uysal bir insan görünüyordu. Ailenin tek umuduydu, eve dönüp yerleştiğini görmek için tezkere almasını dört gözle bekliyorlardı, birdenbire kaçtığını öğrenerek yıldırımla vurulmuşa döndüler. Bundan da ahmakça bir kaçış olamazdı, çünkü üç koca yıllık hizmet devresini tamamlamaya yalnız otuz günü kalmıştı.</p>

    <p class="normal">«Bu hareket ve nedeni hakkında kimse açıkça bilgiye sahip değil. Galatz’lı bir mücevhercinin kızını seviyormuş, kız güzelmiş diyorlar... Şimke’nin anlattığına göre, göstericileri dağıtmaya gönderilen bir müfreze arasında İzak da varmış, nişanlısının haince dövüldüğünü görmüş! Kız, ailesiyle birlikte Mısır’a göçünce, İzak da hemen bir gemiye atlayıp peşine düşmüş. İşte bütün felaket bundan doğmuş...</p>

    <p class="normal">«Peki, sonra burada neler olup bitti?»</p>

    <p class="normal">_ Biz de hep bunu sorardık ona, ama üzüntüsünün nedenini anlatmaya bir türlü yanaşmadı. Şimdi o Yusuf softasıyla dostluğu yüzünden mahvoldu gitti çocuk.</p>

    <p class="normal">Sotir:</p>

    <p class="normal">_ Herhalde yavuklular bozuşmuş olmalılar! dedi.</p>

    <p class="normal">_ Öyle bile olsa ne çıkar sanki? Karı mı kalmadı dünyada? diye haykırdı Binder. Bir kadın yüz çevirdi diye aklını oynatmak reva mı?</p>

    <p class="normal">_ Ben de o fikirdeyim, ama bil ki insanın iyisi çeliğin iyisi gibidir: Çabuk kırılır. Yaşam onların derilerini yüzer alır. Tanrının onları da öteki insanlar gibi türlü belâlarıyla karşı karşıya bırakması hatadır.</p>

    <p class="normal">Tam o sırada İzak birdenbire odaya girdi, bir anlık bir duraksamadan sonra Sotir’in kollarına atılırken bağırıyordu:</p>

    <p class="normal">_ Sotir! Kurtar beni! Kurtar beni! O, bana «kaçak» dedi!</p>

    <p class="normal">Bu, İzak’ın, derdinin nedenini biraz olsun çıtlatacak tek feryadı oldu. Sotir, çocuğun içini dökmeye hazır olduğunu sanarak, onu bağrına bastı:</p>

    <p class="normal">_ Olur... Olur... Seni kurtaracağım, diyordu... Anlat bana derdini... Söyle...</p>

    <p class="normal">İzak şaşkın şaşkın onun yüzüne baktı:</p>

    <p class="normal">_ Ne derdi?.. Bir şeyim yok benim... Bana rakı verin.</p>

    <p class="normal">Sotir sevimli bir hoşnutsuzluk hareketiyle yüzünü buruşturarak, yaşama yenilmiş doğuştan çelimsiz bu insan bozuntusunu uzun uzun izledi.</p>

    <p class="normal">_ İyi ama... Nasıl olur, be İzak... Beni kurtar, diyorsun. Demek ki içini kemiren bir derdin var. Söyle bana! Anlat, ne oldu?</p>

    <p class="normal">Zavallı çocuk durmadan kadehini ağzına götürüyor, yan tarafa bakıp susuyordu. Ama Sotir‘in son sorusu üzerine titredi:</p>

    <p class="normal">_ Ya... Sen de canımı sıkmaya başladın artık... Herkes neler olup bittiğini merak ediyor? Ne olacak: Bir adam aradığı huzura kavuştu. Hepsi bu kadar!</p>

    <p class="normal">Kalktı, dükkâna girdi, tam o sırada garsonla çekişen Yusuf‘un sesi duyuldu:</p>

    <p class="normal">_ Bırak gireyim, İzak‘ı arıyorum!</p>

    <p class="normal">Satıcının üzerine yürüyen Binder.</p>

    <p class="normal">_ Defol! diye haykırdı. Defol, yoksa kafanı kırarım!</p>

    <p class="normal">Sotir, onu yatıştırmak için araya girdi. Yusuf onu nefretle süzdü ve meyhaneciye:</p>

    <p class="normal">_ Binder! dedi. Irkına hakaret etme! Yahudi, her zaman Yahudi kalır.</p>

    <p class="normal">_ Senin Yahudinden başlarım şimdi, defol, katil!</p>

    <p class="normal">Kilerci atıldı:</p>

    <p class="normal">_ Bana bakın, Yusuf, bu çocuğa iyilik etmemişsiniz, kötülük, hem de büyük kötülük etmişsiniz!..</p>

    <p class="normal">_ Azoy! Şimdi de iyiliği, kötülüğü kalkıp bir “goy”la mı tartışacağım. Sen bir “goy”sun, elini sürme bana!</p>

    <p class="normal">Sotir’e arkasını dönen bilet satıcısı, elini kaçağın omuzuna koydu:</p>

    <p class="normal">_ İzak! Bir “goy”la yolunu şaşırmış bir Yahudinin sözlerine kanma sakın! Sen bu dünyanın nimetleri için yaratılmamışsın, öbür dünyanın hazları bekliyor seni! Haberin var mı?</p>

    <p class="normal">Öteki, hırdavatını omuzlayarak:</p>

    <p class="normal">_ Evet, dedi... Sonsuz yaşamı istiyorum.</p>

    <p class="normal">Sotir fena halde kızarak:</p>

    <p class="normal">_ Bu yobazı adamakıllı bir ıslatmalı! diye söylendi.</p>

    <p class="normal">Bir adımını sokağa atmış olan Yusuf dönüp dilini çıkardı:</p>

    <p class="normal">_ Öyle mi, bay “goy”! Beni dövebilirsin, ama yine ben senden güçlüyüm! Gel, İzak!</p>

    <p class="normal">İşportacı, uysal uysal biletçinin peşinden gitti, ikisi birlikte kalabalığa karışıp kayboldular.</p>

    <p class="normal">O günden sonra İzak, Binder’in dükkânına çok ender uğrar oldu. Ayda bir iki kez göründüğü zamanlarda daha kapının eşiğinden seslenirdi:</p>

    <p class="normal">_ Bana bir rakı verin, ama akıl istemiyorum ha!</p>

    <p class="normal">Binder, çok kere İzak’ın aklını böyle hor görüşüne kızarak ona rakı da vermezdi. Bununla birlikte, salt ne durumda olduğunu görüp anlamak için meyhaneci, ara sıra bir rakı vermeye razı olurdu, İzak da hiçbir zaman bunu parasız kabul etmezdi. Her zaman tezgâha kolunu dayayarak kuruşu uzatır, para kasanın deliğinden girip kaybolmadıkça kadehe elini sürmezdi.</p>

    <p class="normal">Her gün biraz daha zayıf, biraz daha bitkin, mallarının iyi satıldığı söylenmesine karşın, üstü başı biraz daha hırpani bir halde, açlık ve sefaletten harap olmuş görünüyordu. Daha yirmi beş yaşında yaşlıydı, solgun yüzü kırışık içindeydi. Kumral saçları, gözlerine, yanaklarına dökülüyordu. Elleri ve ayakları kirliydi. Gözleri her gün biraz daha dalgınlaşıyor, soluğu biraz daha sıklaşıyordu.</p>

    <p class="normal">Bazen, Binder’in artık soru sormadığını görerek, sönük sesiyle kendiliğinden konuşmaya başlardı:</p>

    <p class="normal">_ Bana acımak anlamsız... Böyle daha rahatım ben... Huzurluyum... Asıl felâket insana dışarıdan gelmez, kendi içinden gelir. Hem sonsuz yaşama kavuşmak için bu dünyanın boş gösterişlerine kapılmamalı insan!</p>

    <p class="normal">Binder’in artık dükkâna gelmesine ses çıkarmadığı Yusuf atılıyor ve onaylıyordu:</p>

    <p class="normal">_ İzak’ın selâmetini ben üstüme alıyorum!</p>

    <p class="normal">Bu ateşli iddia üzerine İzak yerinden hoplardı:</p>

    <p class="normal">_ Öyle değil mi Yusuf, sonsuz yaşama kavuşacağım, değil mi?</p>

    <p class="normal">_ Tabii, be İzak’cığım, tabii! Yalnız sen yolundan şaşma: Allah, O’na bel bağlayanlarıl sever.</p>

    <p class="normal">Binder, bazen de Sotir, bu felsefeyi dinliyor, omuz silkiyor, olupbitti karşısında boyun eğiyorlardı.</p>

    <p class="normal">Ama günün birinde, tuhaf bir haber herkesi derin bir üzüntüye düşürdü. Meyhanenin sürekli müşterilerinden birisi, elinde bir altınla içeri girdi, altını Binder’e göstererek:</p>

    <p class="normal">_ Bu parayı nereden kazandım, biliyor musunuz? dedi. O dostunuz olan satıcı, demin Nubar sokağında beni durdurdu, “Alın bunu, sizin olsun,” diyerek elime sıkıştırdı. Sonra da ben ağzım bir karış açık arkasından bakarken savuşup gitti. Sizin İzak böyle olur olmaz yere altınlar dağıtacak kadar zengin mi oldu? Altını burada bırakıyorum. Belki kendisine verebilirsiniz. Zavallı adam... Sonu kötü olacak. Bana gelinceye kadar kimbilir daha kimlere aynı şeyi yapmıştır!</p>

    <p class="normal">Binder altına şaşkın şaşkın bakarak:</p>

    <p class="normal">_ Neden öyle sefalet içinde yüzdüğünü şimdi anlıyorum, dedi.</p>

    <p class="normal">Öğle vakti, meyhanenin en dolu zamanıydı, derken Yusuf göründü:</p>

    <p class="normal">_ Heluan lot...</p>

    <p class="normal">Meyhaneci altını göstererek seslendi:</p>

    <p class="normal">_ Bana bak Azoy! Sersem kafalı!</p>

    <p class="normal">_ Ne var yahu! Ağzını bozmadan lâf edemez misin sen?</p>

    <p class="normal">_ Hay Allah kahretsin seni! Senin gibi bir salağa da nazik davranacak değiliz ya! İzak’a yaptıklarının sonucuna bir bak: Zavallı çocuk, gelene geçene altın dağıtıyor.</p>

    <p class="normal">_ Azoy! Çok güzel!</p>

    <p class="normal">_ Nasıl “çok güzel”, sersem! Yemiyor, içmiyor, sırtına bir partal almıyor, altınlarını sokağa serpiyor! Bunu da ona sen mi öğrettin?</p>

    <p class="normal">_ Ben kimseye bir şey öğretmem. Ben “haham” değilim! Ama İzak paraya değer vermiyorsa bu iyi bir şeydir. Onun Tanrıyla birlikte olduğunu gösterir.</p>

    <p class="normal">_ Sen de olsana, ne duruyorsun, herkese dağıtsana paralarını, koca öküz!</p>

    <p class="normal">Yusuf, arkasını döndü, kapıdan seslendi:</p>

    <p class="normal">_ Hermann! Benim ne yaptığımı, verip vermediğimi öğrenmek sana düşmez. Yalnız şunu bil ki iyi Yahudi, kötü bir insan olmaz!</p>
  </div>

  <div class="calibre2" id="calibre_pb_4"></div>
</body>
</html>
