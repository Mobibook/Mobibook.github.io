<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Untitled-1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_2">II - ŞİMKE PERLMUTTER</h1>

    <p class="baslik">I</p>

    <p class="normal">Perlmutter‘lerin çocukları içinde en çok zulme uğrayanı Şimeon olmuştu. Çünkü hem üniversite öğrencisi, hem de Yahudi olduğu için hepsinden fazla göze batmış, Yahudi düşmanlığının kurbanı olmuştu.</p>

    <p class="normal">Uzun süre kendisini gerçekten bir Rumen yurttaşı olarak bildiği için uğradığı haksız davranış onu daha çok isyana yöneltmişti. Ecdadının dini hakkında birtakım çocukluk anılarından başka bir bilgisi yoktu. Bükreş‘teki Hıristiyan bir lisenin derslerini de izlemiş olduğundan, Yahudilikle pek alışverişi kalmamıştı. Haklıydı da. Başka bir ırktan görünmesine karşın gerçek bir „yurttaş“tı. Yahudi sözcüğü onun görüşüne göre modası geçmiş bir kavramdan başka bir şey değildi.</p>

    <p class="normal">Sık sık evde, tepesi atarak söylenirdi:</p>

    <p class="normal">_ Profesörlerimle sınıf arkadaşlarımın neden bana kin beslediklerini anlamak için bunca kafa yoruyorum ve bir türlü anlam veremiyorum: Nerem <span class="ideitalik">Yahudi</span> benim, niçin beni bir <span class="ideitalik">vatan düşmanı</span> olarak görüyorlar? Romanya’da doğdum, yabancıların nefret ettikleri birçok şeylere yürekten bağlandım, yurdumun yükselip gelişmesini gönülden isterim. O halde? Nedir günahım? Yoksa doğduğum zaman bedenimden bir parça deriyi kesip attılar diye midir bunca gürültü? Buna doğrusu bir şey gelmez elimden!</p>

    <p class="normal">İşte bu coşkunluğu ve soylu isyanı yüzünden Şimeon bir gün ailesini de, tahsilini de bırakıp Bükreş’ten ayrılmak, yurdundan kaçıp yabana gitmek zorunda kaldı...</p>

    <p class="normal">Şimke, tahsiline Moldavya’nın hükümet merkezi Yaş’ta başlamıştı. Annesinin bir kuzeni, evlatsız olduğu için, birdenbire talihi dönen zavallı Avrum’un yükünü biraz hafifletmek için çocuğu yanına çağırmıştı.</p>

    <p class="normal">Genç Bükreşli son derece güçlü, bir kaplan kadar çevik, Yahudilerde eşine çok az rastlanır derecede cesurdu. Bununla birlikte bütün gerçek _güçlülerde görülen bir özellik_ Şimke hiç de kurumlu değildi, kesin bir zorunluluk olmadıkça güce başvurmazdı. Boyunun çok uzun, bedeninin dıştan oldukça gösterişli olmayışı birçok profesyonel kavgacıları yanıltmıştı. Esnek olduğu kadar da gergin bedeninden başka bir güzelliği olmamakla birlikte, sevimli oğlandı. Güçlü çeneleri vardı. Açık ve dürüst bakışlı gözlerinde ilk dürtmeyle ateş almaya hazır bazı kin parıltıları da eksik değildi. İyi yürekli, zekî ve çalışkan olduğu için Yaş’ta hemen bütün sağduyu sahibi insanlara kendisini sevdirmişti. Yaş, Romanya’nın öğrencisi en bol kentidir ama, sabun köpüğü kadar boş, kalın kafalı ve ruhsuz bir profesör olan softa bozuntusu Buza’nın tahrikleri yüzünden Yahudi düşmanlığı en çok bu kentte yaygındı. Şimke de, sırf zekâsı yüzünden, bu yılandan “tehlikeli bir Yahudi” damgası yedi. O günden başlayarak Buza’nın çömezleri zavallı çocuğu o denli rahatsız ettiler ki, günün birinde bir saldırıya uğrayan Şimke kendini korumak zorunda kaldı.</p>

    <p class="normal">Pek de öyle sert davranmamıştı, ama arslan, kurtları kuyruğuyla öldürür. Şimke de, elleri ceplerinde, dudaklarında bir hakaret gülümsemesi ile, yalnız ayaklarını kullanarak birkaç kişinin karnını kalbura çevirmişti.</p>

    <p class="normal">Sonuç: Üniversiteden kovuldu. O yüzden Yaş’tan ayrılmak, dayısının konukseverliğini teperek doğduğu kent olan Bükreş’e gidip oranın üniversitesine yazılmak zorunda kaldı. Ancak ailesi çok önce Köstence’ye taşınmıştı. Ester o “yabancı”nın evinde, kimbilir nerelerde oturuyordu. Yalnız Konstantin adını almış olan Hayim orada, büyük bir gazetenin muhabirliğini yapıyordu. Ancak sokaklarda boksörle birlikte görünerek “adını çıkarmak” istemeyen kardeşinin kurnazca kalleşliğinden iğrenerek ondan uzaklaşmıştı, sonra da kendisiyle ilişkiyi büsbütün kesti. Böylece, bir kulübede yatıp berbat aşevlerinde karnını doyuran Şimke, dersler verip isudan ucuza ünlü kitapları çevirerek sefaletle acı bir savaşıma girişti. Her ne pahasına olursa olsun başarılı olmak istiyordu. Ama Yaş’ta olduğu gibi burada da antisemit ahtapotu kollarına, ayaklarına dolanmıştı. En büyük haksızlıklara tanık oluyor, Yahudi öğrencilerin her gün uğradığı hakaretleri ve saldırıları görüyor, dişlerini sıkıp yumruklarını cebinde saklıyor, kışkırtıcı öğrenciler kulakları dibinde vızıldamaya başlayınca duymazlıktan geliyordu.</p>

    <p class="normal">Çaresizdi! Akıntıya kürek çekilmez; kader sizi çevirmen yapmak niyetindeyse doktor olmak için çırpınmanız boşunadır.</p>

    <p class="normal">Günün birinde Şimke, profesörün, kürsüsünden Yahudi bir kız öğrenciye:</p>

    <p class="normal">_ Çıfıt, defol buradan! diye haykırdığını duydu.</p>

    <p class="normal">Kendini kaybederek önündeki hokkayı kaptığı gibi herifin kafasına fırlattı. Sınıfın yarısından fazlası üstüne çullandı. Şimke eline geçenlerin hakkından geldi ve burnu bile kanamadı.</p>

    <p class="normal">Ama bilek gücüyle haysiyetini koruyan bu maddi güç, Yahudi için ayrı bir felaket kaynağıdır... Yahudinin pazuları olmasına kimse dayanamaz...</p>

    <p class="normal">Ertesi gün bu üniversiteden de kovulduğu Şimeon Perlmutter’e tebliğ edildi. Artık Romanya’da hiçbir yüksek okula devam edemezdi. Yükselmesine set çekilmişti. Üç yıllık kışla hizmeti de gelip çatmış olduğu için, müthiş bir şaşkınlığa uğradı. Ne yapacağını bilemeden, büsbütün başka bir dünyanın kalabalığı içine tepeüstü dalarak, adını ve geleceğini sonsuza dek unutmak istiyordu.</p>

    <p class="normal">Kader bu konuda ona yardım etti.</p>

    <p class="resim">*</p>

    <p class="normal">Her genç Yahudiyi kökünden zorla koparıp Okyanuslar ve kıtalaraşırı savuran o gizemli, o çekici güç nedir acaba?</p>

    <p class="normal">Evde bir türlü gizemini çözmeyi başaramadığı garip kaderden fırsat kollayarak bilinmeyenin dayanılmaz çağrısını güçlü bir biçimde duyan genç Yahudi, ailesini hiç düşünmeden ezici bir geçmişi sırtından silkip atar; ailesinin sevgisini feda ederek coşkun yaşama, yalansız yaşama, cömertçe yaşama konusundaki sonsuz isteğini tatmin etmek için, gençliğin soylu hamleleriyle, ufukları geniş dünyaya verir kendini!...</p>

    <p class="normal">Ancak ne yazık ki çok geçmeden o geniş dünyanın kendisini istemediğni farkeder ve derin bir acıya kapılır! O, herkesin sakındığı bir sığıntıdan başka bir şey değildir. En soylu, en içten hevesleri alaya alınır. Soylu, cömert ve insan olma hakkı ondan esirgenir.</p>

    <p class="normal">Öte yandan çok eski ve kesin geleneklere bağlı yuvasını bırakıp gitmesi cezasız kalmaz. Artık o, geniş dünyada olduğu kadar, dar Yahudi evinde de bir yabancı olup çıkmıştır... Genç Yahudi böylece İsrail’le dünya arasında, acı bir şaşkınlık içinde askıda kalır, o ele geçmez ruhunun peşinde, ülkeden ülkeye dolaşır...</p>

    <p class="normal">İnsanların dayanılmaz hale getirdikleri Allahın topraklarına böylece dağılan genç Yahudiler, daha iyi bir dünya özlemiyle dolaşır dururlar. Bu hasret bazen zararsız bir sanatçının hicivleri, bazen de bir soylunun ayaklanması biçimindedir. Başkaları da, uğradıkları hakaretin intikamını almak için, sonsuz bir ihtirasla, para yoluyla maddi refaha erişmek sevdasına düşer, bir yandan da ruhlarının sefaletini alaya alırlar, çünkü Yahudi zevahire aldanmaz.</p>

    <p class="normal">Şimke ne sanatçıydı, ne de soylu, ihtirası da yoktu. Yahudi düşmanlarının saldırılarından da usanmıştı artık! Tam o sıralarda Romanya’da bir “spiritizma” salgını baş göstermişti. Şimke de, başka bir şey yapamadığından, masaları yerinden oynatarak gönül avutuyordu.</p>

    <p class="normal">Kasvetli bir Nisan akşamı, Dimbovitza rıhtımında can sıkıntısını gezdirirken görünüşünden doğulu olduğu anlaşılan bir bey, kendisine yaklaştı, teklifsizce bir tavırla Yahudiye:</p>

    <p class="normal">_ Yahudisiniz, değil mi? diye sordu.</p>

    <p class="normal">_ Maalesef! dedi Şimke. Yanılmıyorsam siz de öylesiniz.</p>

    <p class="normal">_ Evet. Rus Yahudisiyim, profesyonel gözbağcıyım!</p>

    <p class="normal">_ Tamam, tanıdım sizi, geçen akşam “Efori” salonunda spiritizma gösterisi yapan siz değil miydiniz?</p>

    <p class="normal">_ Siz de orada mıydınız?</p>

    <p class="normal">_ Tabii; doğaüstü olaylarla çok ilgilenirim! _ Mükemmel, mükemmel; ama anlaşmalıyız, dostum! Yaptıklarımda ne sihrin, ne de kerametin en küçük bir payı yoktur, yalnızca birtakım aletlerin de yardımıyla el çabukluğu marifet!</p>

    <p class="normal">_ Demek siz bir şarlatansınız?</p>

    <p class="normal">_ Hayır, ben de kendimce bir tür idealistim, ama yalnız patatesle yaşamak ve yurdumdaki Yahudi düşmanlığının kurbanı olmak istemeyen bir adamım. Bence Tanrıya şükran borcumuzu ancak, kimseye kötülük etmeden, yaşamdan olabildiğince tat almakla ödeyebiliriz. Öyle mi?</p>

    <p class="normal">_ Öyle... diye Şimke başını eğdi. Galiba felsefeniz yanlış değil, ama sözü nereye getirmek istiyorsunuz?</p>

    <p class="normal">_ Şuraya: Ama ilkin tanışalım: Leyb Fischer, topluma yararlı bir adam olmasına olanak verilmeyen eski bir öğrenci, senin anlayacağın “zoraki şarlatan”!</p>

    <p class="normal">Şimke, bu kadar benzerlik karşısında titredi, gözbağcının elini bağırtacak kadar sıktı ve dedi ki:</p>

    <p class="normal">_ Ben de Şimeon Perlmutter, sizin gibi doktor çıkmasına izin verilmeyen eski bir tıp öğrencisi ki belki yine sizin gibi bir “zoraki şarlatan” olup çıkacaktır!</p>

    <p class="normal">Bütün soğukkanlılığına karşın bu kez de Fischer titredi. İki eski öğrenci, aynı talihsizliğin kurbanı iki kardeş gibi kucaklaştılar.</p>

    <p class="normal">Fischer:</p>

    <p class="normal">_ Galiba tam aradığım adamsınız, dedi. Bana yardımcı olarak zekî, becerikli, güçlü bir arkadaş gerek. Bu görevi kabul ederseniz, bu geceden başlayarak saraylarda yaşayacak, dünyanın en güzel kentlerini gezeceksiniz.</p>

    <p class="normal">_ Şu ülkeden çıkayım da ne isterseniz yapmaya hazırım.</p>

    <p class="normal">_ Tamam! Bu gece gelin, Splendid otelinde yemeği birlikte yeriz.</p>

    <p class="normal">Ertesi sabah, iki arkadaş, birinci mevki kompartımanına yan gelip Sofya’dan başlayarak İstanbul’da sona erecek olan bir «Eşsiz gösteriler» turnesine çıkıyorlardı. İstanbul’dan da Port Sait yoluyla Hindistan’a geçeceklerdi.</p>

    <p class="normal">Fischer:</p>

    <p class="normal">_ Yoksul ülkeler göreceğiz, yeni ve sansasyonel numaralar için repertuarımızı genişletme olanaklarını yerinde inceleyeceğiz, diyordu.</p>

    <p class="normal">Ancak Şimke’nin mizacı, saçma bir toplum düzenine aykırı yanı bulamasa da, bu gözbağcılık hünerleri içinde hapsolup kalacak türden değildi. Britanya’nın en büyük sömürge toprağına daha ayağını atar atmaz Şimke, yüreğinde, dize getirilmiş Hintlilere karşı derin bir acıma duydu. Sonunda, gördüklerine dayanamayarak altı ay sonra Fischer’den ayrıldı.</p>

    <p class="normal">Şimke, Hindistan’da iki yıl kaldı, birkaç dil öğrendi, ezilen Hintlileri inceledi, durmadan yürüyüp ülkeyi dolaştı. Günün birinde cebinde iki bin rupi’den başka para kalmadığını farkedince, bir gemiye atlayıp Anvers’de karaya çıktı. Yarım kalmış tıp öğrenimine bir Belçika üniversitesinde devam etmek istiyordu. Taş kırıp kuru ekmek yeme pahasına da olsa bunu istiyordu.</p>

    <p class="normal">İstiyordu ama...</p>

    <p class="normal">Ah şu acımasız kader. Bizim arzularımızla, tasarılarımızla, geleceğimizle nasıl eğlelnirsin!..</p>

    <p class="normal">Anvers’den Brüksel’e gitmeye karar verdiği ve bu Belçika limanında son yemeğini yediği sırada, bir kadın gelip masasına oturdu. Genç, güzel, neşeli, konuşkandı ve namuslu bir kadına benziyordu. Helene Guldi adında Romanyalı bir İtalyandı. Yemeği birlikte yediler ve hemen samimi oldular. Şimke trenini düşünüyordu:</p>

    <p class="normal">_ Zararı yok! Yarın giderim...</p>

    <p class="normal">Bu kadar neşeli bir kadının yanında kim başka türlü hareket edebilirdi ki! Hem yirmi dört saatlik bir gecikmenin ne önemi olur?</p>

    <p class="normal">Ama, gelgelelim işin sonu başka türlü gelişti: Akılsız Helene bir görüşte Şimke’ye âşık oluverdi, zavallı oğlan gece yarısından önce bunun farkına vardı, ertesi gün öğleye kadar birlikte kaldıkları otel odasında bundan iyice emin oldu, İtalyan kızının aşkına ilk ve şiddetli bir aşkla karşılık verdi. Bununla birlikte, tahsil işini anımsayarak kıza sordu:</p>

    <p class="normal">_ Ne işin var burada?</p>

    <p class="normal">_ Hiç, yolcuyum..</p>

    <p class="normal">_ Neyle geçiniyorsun?</p>

    <p class="normal">_ Romanya’dan gelen küçük bir gelirim var.</p>

    <p class="normal">_ Küçük gelirini Anvers’den başka yerde yiyemez misin?</p>

    <p class="normal">_ Neden olmasın? Niye sordun?</p>

    <p class="normal">_ Çünkü hemen Brüksel’e gitmek zorundayım: Ben tıp öğrencisiyim.</p>

    <p class="normal">_ Ya! Demek tıp öğrencisisin ha?</p>

    <p class="normal">_ Şaşırdın mı?</p>

    <p class="normal">_ Yok ama...</p>

    <p class="normal">Bir hafta beklemeleri gerekti, çünkü kızcağız «parasını» bekliyordu. Sonra «birlikte gidip Brüksel’de sevişirlerdi».</p>

    <p class="normal">İyi. Şimke bir hafta sabretti, gerçi hafta tam yirmi üç gün sürdü, ama ona yirmi dört saat gibi geldi, çünkü damarlardan bu henüz tadılmamış alevle birlikte akan zaman, hep kısa gelir insana. Farkına varmadan bekledi ve hesapsızca para harcadı.</p>

    <p class="normal">_ Vay canına! dedi bir sabah: Topu topu beş yüz frankım kalmış!</p>

    <p class="normal">O sabahın akşamı, dostuyla kısa bir ayrılıktan sonra oteline dönerken Şimke, masasının üstünde bir zarf buldu. İçinde bin franklık bir parayla şu mektup vardı:</p>

    <p class="normal"><span class="ideitalik">“Sevgilim! Benimle birlikte, benim uğrumda harcadığın parayı sana ödüyorum ve senden ayrılıyorum, çünkü seni çok seviyorum, oysa sana layık bir kadın değilim. Bu satırları okuduğun sırada ben İskenderiye’ye doğru açık denizde olacağım, orada çalışacağım: Bir anlık aşkını unutarak kaderin sana çizdiği yola git. Seni hiç unutmayacağım.</span></p>

    <p class="normal"><span class="ideitalik">Helene.”</span> Şimke, şaşkın bir halde düşündü:</p>

    <p class="normal">_ Kaderimin çizdiği yol hangisi acaba? Bu koşullar altında yerin dibine batsın böyle tahsil! Herkesi hasta eden sümsük bir doktor olmaktansa güneşin tadını çıkaran bir serseri olmak daha iyi!</p>

    <p class="normal">Üç gün sonra, denize açılıyordu, “bir anlık aşkı” onu acımasız bir dünyanın hizmetinde geleceği olmayan bir çevirmen yapacaktı.</p>
  </div>

  <div class="calibre2" id="calibre_pb_7"></div>
</body>
</html>
