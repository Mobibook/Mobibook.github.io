<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Untitled-1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <p class="baslik">VII</p>

    <p class="normal">İzak’ı ele geçirip de bir altın armağan ettiği müşteriyle yüzleştirdikleri gün, işportacı insanlıkla arasındaki son bağları da koparıp attı. Birdenbire içkiyi bıraktı, ağzını açmaz oldu. Yusuf da dahil olmak üzere, dostlarından, arkadaşlarından hiçbirini tanımıyormuş gibi davranmaya başladı.</p>

    <p class="normal">Karşılaştırma kısa ve kesin oldu. İzak müşteriyi hiçbir yerde görmediğini, tanımadığını söyleyerek delilikle itham etti, ki aslı yoktu. Ancak o gün, bir olay daha oldu.</p>

    <p class="normal">Günün büyük bir kısmında aylak dolaşan Motrogan’a Binder, İzak’ ı izleyip suçüstünde yakalama görevini verdi.</p>

    <p class="normal">_ Tam parayı vereceği sırada yapış bileğine, ne yaptığını sor! diye uyardı.</p>

    <p class="normal">Yusuf karşı koydu:</p>

    <p class="normal">_ Yapma bunu, Motrogan, istersen peşinden git ve yaptığı işi gör, ama el sürme ona.</p>

    <p class="normal">Binder’in karısına bakan ve yüzleştirmede hazır bulunan bir doktor:</p>

    <p class="normal">_ Yusuf’un hakkı var, dedi. İzak, bir nevi uyurgezer halinde yaşıyor: Şiddetli bir sarsıntı onu öldürebilir ya da aklını oynatmasına neden olabilir. Yüreğinin çok zayıf olduğunu biliyor musunuz?</p>

    <p class="normal">Motrogan, bütün gün İzak’ın peşinden gitti ve alışverişten başka bir şey yaptığını görmedi, ama akşam karanlık basarken akla hayale gelmez bir sahnenin biricik tanığı oldu.</p>

    <p class="normal">İzak, “Kızkardeşler” sokağındaki bir mağazanın önünden geçerken, şişmanca bir bayın kolunda güzel ve genç bir kadın mağazadan çıktı ve işportacıyla burun buruna geldi. İkisi de, şaşırarak hayretle irkildiler; sonra güzel kadınla dostu, kendilerini bekleyen bir arabaya atladılar.</p>

    <p class="normal">O zaman Motrogan, İzak’ın çok heyecanlı ve sıkılgan bir tavırla:</p>

    <p class="normal">_ Roza! Ben hâlâ “kaçak”ım! diye mırıldandığını duydu.</p>

    <p class="normal">Araba dörtnala uzaklaştı. İzak yol kenarına çöktü, sırtındaki yükle, başı dizlerine dayalı tâ ortalık kararıncaya kadar orada öylece kaldı.</p>

    <p class="normal">Motrogan, beklemek akıllılığını gösterdi. Zavallı adam kalkıp yoluna devam edince, o da peşine düştü. Bu ısrarı boşa gitmedi, çünkü o gece, çocuğun kaldığı yeri keşfetti.</p>

    <p class="normal">İzak, bir sarhoş gibi yalpalayarak yürüyordu. Şeker kamışı, hurma, hindistancevizi, kirli böreklerle dolu el arabasını iten Arapların kaynaştığı girintili çıkıntılı sokaklarda İzak, sırtındaki eşyaların sürekli çarptığı yolculardan türlü küfürler işiterek kendisine yol açmaya çalışıyordu. Her şeye kayıtsızdı, hiç cevap vermiyordu. Sonunda bir Arap kenar mahallesi olan Attarin sokağında, bir avlu kapısından içeri daldı.</p>

    <p class="normal">Motrogan bir hamlede ona yetişti ve yakından izlemeye başladı.</p>

    <p class="normal">Harap, leş kokulu ve karanlık bir baraka olan evin tek bir katı ile üstünde bir tavanarası vardı. İşte Yusuf’un odası o tavanarasındaydı...</p>

    <p class="normal">Kemancı, ayaklarının ucuna basarak geri döndü ve yetmiş yaşında bile âşık olan o çingene içtenliğiyle:</p>

    <p class="normal">_ Herkes gibi sevmesini bilseydi bütün bunlar başına gelmeyecekti! diye düşündü.</p>

    <p class="normal">Hendek sokağında bu haber işitilince, üzüntü son haddini bulmuştu. Binder, İzak’ın aklını oynatmak üzere olduğunu düşünüyordu. Ağır hasta olan karısı gece gündüz ağlıyordu. Ama içlerinde en acınacak durumda olan Sotir’di.</p>

    <p class="normal">_ Anasına babasına ne söyleyeceğimi bilemiyorum, diye sızlanıyordu. Üç aydır İzak’tan hiç haber alamıyorlar, öldüğünü itiraf et, diye beni sıkıştırıp duruyorlar. Ölüden de beter olduğunu söylemeye nasıl dilim varır? Onun için her dönüşümde yanlarına gitmiyorum; gidince de öyle yalvar yakar beni soru yağmuruna tutuyorlar ki, deliye dönüyorum.</p>

    <p class="normal">Kilerci, İzak’ı bu “anlamsız cömertlikleri” sırasında suçüstü yakalamak için kaç kez girişimde bulundu ama, İzak son zamanlarda Daçya’nın limanda kaldığı üç gün süresince kasıtlı olarak hiç görünmediği için bu araştırmalar boşuna oldu.</p>

    <p class="normal">Zavallı çocuğu daha mantıklı bir hale getirmesi için Yusuf’u kandırmaya çalıştılar. Yobaz, bu sözlerini makaraya aldı:</p>

    <p class="normal">_ İzak’ı daha mantıklı hale getirmek mi? Mantıklıdan ne anlıyorsunuz siz? Kendi haliniz mi? Domuz yiyerek mi mantıklı olacak? Siz, ne sonsuz yaşama hak kazanmak için şu yeryüzünde çile çekmesini bilirsiniz, ne de öbür dünyayı düşünmeye gerek kalmayacak kadar mutlu olabilirsiniz; aç karnına kuşkular içinde kıvranır durursunuz. Bir de kalkmış İzak’ı “mantıklı hale getirmek”ten sözediyorsunuz ha? Güleyim bari!</p>

    <p class="normal">İzak’ın artık Yusuf’u bile tanımamaya başladığını gördükleri zaman, kavga edip etmediğini sordular. Yusuf cevap verdi:</p>

    <p class="normal">_ Hayır, ama artık bana gereksinimi yok: Kendi ayakları üzerinde yoluna devam ediyor.</p>

    <p class="normal">Ne yazık ki, bu “yol” hayli uzun olmalıydı; çünkü sonsuz yaşam hasretlisinin ayakları artık bedenini taşımaz olmaya başlıyordu.</p>

    <p class="normal">İzak’ın “Rumen Piyadesi” meyhanesinde görünmelerinin şimdi artık tek bir amacı vardı: Uyumak! Ne rakı istiyor, ne konuşuyor, ne de ağzını açıyordu... Dudakları kavrulmuş, gözleri yarı kapalı, sendeleyerek, en tenha zamanlarda çıkageliyor, tek sözcük söylemeden, dipte, büfenin maskelediği bir köşeye gidip çöküyordu. Orada, bir iskemle üzerinde, kolları mermer masa üzerinde kavuşturarak başını usulca kollarına bırakıyor, bir iki, bazen üç saat, hatta daha fazla hiç kımıldamaksızın o halde kalıyordu.</p>

    <p class="normal">Artık hiç kimse ona takılmaya ya da onunla konuşmaya cesaret edemiyordu. Hatta kendisini uyandırmamak için alçak sesle konuşanlar bile oluyordu.</p>

    <p class="normal">Uyandığı zaman, başı, aynı yavaşlıkla kalkıyordu. Gövdesi doğruluyor, bedeni zayıf denebilecek bir hareketle ayağa kalkıyordu. Ayakları tekrar işlemeye başlıyordu. İzak, geldiği gibi gidiyordu.</p>

    <p class="normal">Nereye giderdi? Her yere. Aynı sokaklar, aynı mahalleler, aynı müşteriler, ama satıcının dayanma gücü gibi mallarının çeşidi ve sayısı da günden güne azalıyordu. İzak artık çok ender tel örüyordu.</p>

    <p class="normal">Artık gözünden düşmüş olan bu dünyaya dağıttığı paralar da aynı ölçüde azalıyordu. Sık sık oğlanın peşine düşen Motrogan o garip ve ısrarlı bağışlarını bir sterlinden bir talere, sonra bir şiline, sonunda da bir kuruşa indirdiğini görmüştü. İzak‘ın kafasının gelişigüzel seçtiği yabancıların hepsi hemen parayı ceplerine atıp sıvışanlardan ibaret değildi. Bazen İzak‘ın „Alın, sizin olsun!“ cümlesiyle durdurulan yabancı kızardı:</p>

    <p class="normal">_ Beni ne sandın? Dilenci miyim ben?</p>

    <p class="normal">Tepeden tırnağa dilenci kılığındayken isteyecek yerde veren İzak, kızmazdı. Bir an şaşalar, gözleri kirli parmaklarındaki paraya dikili olarak anlaşılmaz sözler kekeler, sonra yoluna devam ederdi.</p>

    <p class="normal">O yıkıcı melankolisinin son safhası geldiğinde, artık mal namına elinde bir ızgara, bir kapan, bir şişe temizleyici gibi bir iki eşyadan başka bir şey bulunmuyor, hareketsiz duran elleri bunları hayali müşterilere boşuboşuna uzatıp duruyordu.</p>

    <p class="resim">*</p>

    <p class="normal">Bu öldürücü yaşam tam üç yıl sürdü. Sonra...</p>

    <p class="normal">Bir gün İzak, her zamanki gibi Binder‘in dükkânına girdi ve başını mermere dayadı.</p>

    <p class="normal">Temmuz ayının kavurucu bir öğleden sonrasıydı. Boş sokakta, tozlar gözleri ve boğazı yakıyordu. Binder, dükkânında tek başına oturmuş gazete okuyordu. Zavallı İzak‘ın görünüp kayboluşlarına pek alışkın olduğundan, her zamanki köşesine doğru gittiğini görünce hiç aldırış etmemişti.</p>

    <p class="normal">Daçya‘nın o sabah geldiğini bildiği için, meyhaneci, Sotir‘i sabırsızlıkla bekliyordu. Kilerci neredeyse neşeli bir yüzle göründü ve hemen:</p>

    <p class="normal">_ Sana güzel bir haberim var dostum Hermann, dedi; İzak‘ı ülkesine göndereceğiz!</p>

    <p class="normal">_ Nasıl?</p>

    <p class="normal">_ Anlatayım: Zavallıcık için bizim kaptana ricada bulundum. Kaptan, dostu olan Savunma bakanından zavallı kaçağa resmî bir af kararı çıkarılmasını sağladı. İzak‘ı götürmeye geldim!</p>

    <p class="normal">Sevincinden deliye dönen Binder, Sotir‘in boynuna sarıldı, onu kucaklayıp iki yanağından öptü.</p>

    <p class="normal">Tam o sırada Yusuf dükkânın eşiğinde göründü, iki dostun kucaklaştıklarını görünce sakin sakin onları seyretti.</p>

    <p class="normal">Binder:</p>

    <p class="normal">_ Gözün aydın, Azoy! diye seslendi. İzak‘ı Romanya‘ya gönderiyoruz.</p>

    <p class="normal">_ Azoy! Gönderiyor musunuz? Bakalım gitmek istiyor mu?</p>

    <p class="normal">_ İsteyecek elbet, dedi meyhaneci ve bir kadeh doldurarak ekledi:</p>

    <p class="normal">_ Uyanır uyanmaz ona haberi vereceğiz.</p>

    <p class="normal">Binder, Sotir’le kadeh tokuşturdu.</p>

    <p class="normal">Yusuf, İzak’ın uyuduğu köşeye, büfenin arkasına gitti, masasında oturdu ve geniş bir gülümseyişle onu uzun uzun inceledi. Sonra, uyuyan gencin başını tutup kaldırdı. İzak’ın başının mermere dokunduğu yerde kızıl bir leke meydana çıktı. Gözkapakları kapalı, yüzü mum gibi sarı, dudakları kanlıydı.</p>

    <p class="normal">Yusuf, ellerinde tuttuğu başa doğru boynunu uzatıp usulca fısıldadı:</p>

    <p class="normal">_ Seni Romanya’ya göndermek istiyorlar. İzak, yakında annenle babana kavuşacaksın...</p>

    <p class="normal">Sonra masanın üstüne bir taş gibi düşen başı elinden bırakarak korkunç bir çığlık attı:</p>

    <p class="normal">_ İzak ölmüş! Şimdi artık asıl yurdunda o, sonsuz yaşam dünyasına kavuştu.</p>

    <p class="normal">Şaşkına dönen Binder ile Sotir koştular, üçü birlikte, dehşetten büyümüş gözlerle, cesedi yandaki odaya taşıdılar. Yusuf durmadan Tevrat‘tan ayetler okuyordu.</p>
  </div>

  <div class="calibre2" id="calibre_pb_5"></div>
</body>
</html>
