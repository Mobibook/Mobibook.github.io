<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Untitled-1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <p class="baslik">II</p>

    <p class="normal">Yaşamın en tatlı duygusunun en büyük acılarla birlikte gelmesinde anlam var mı? Birlikte getirdiği acılar olmasaydı aşk yine güçlü, yine güzel olmayacak mıydı?</p>

    <p class="normal">Şimke, İstenderiye’nin irili ufaklı bütün dükkânlarını, eğlence yerlerini gezdikten sonra yorgunluktan bitkin bir durumda kendini yatağa atarken:</p>

    <p class="normal">_ Yazıklar olsun! diye sızlanıyordu.</p>

    <p class="normal">Hep şu düşünceler kafasında dönüp duruyordu:</p>

    <p class="normal">_ Onu kötü bir yaşamdan kurtarmalıyım, gereksinimlerini karşılamak için taş da taşımak gerekse yine yapmalıyım bunu! O güzel, o sevimli kız! Hem de dürüst! Belki de önüne gelen itin koynuna girmeye mecbur kalıyordur!</p>

    <p class="normal">Sonunda bir hafta uğraştıktan sonra Helene’i bir “İngiliz bar”ında buldu. Viski içiyor ve işgal gücü askerleriyle her tür sivillerle çevrili olarak durmadan saksağan gibi gevezelik ediyordu. Tam içeri girdiği sırada yakışıklı bir yabancı eğilip onu boynundan öpmeye kalktı. Helene geri çekildi ve elindeki viskiyi adamın yüzüne fırlattı, Şimke daha iyisini yaptı, herifi bir yumrukta, masasında sakin sakin içkisini içen bir müşterinin üstüne yıktı.</p>

    <p class="normal">Helene, sapsarı kesilip titreyerek, fakat mutlu bir halde, âşığının peşinden gitti, dayak yiyen adam daha kendini toplamaya zaman bulamadan bir arabaya atlayıp uzaklaştılar. Hiçbir kadının kendilerine karşı duramayacağını düşünen tiplerden biriydi herif. Bu kez karşı koyma öylesine güçlüydü ki, herkesi kendisine güldürmüştü. Şimde de derhal sempatik, fakat çekinilen bir adam oluvermişti.</p>

    <p class="normal">Araba, iki sevgiliyi Helene’in hayli zarif olan dairesinin bulunduğu apartmana getirdi. Şimke apartmanda baştan başa Helene Guldi’lerin oturduğunu farketti. Öylesine bir üzüntüye kapıldı ki, artık kötülüğü yenme konusundaki tüm umutları hemen sönüverdi. Helene’in kendine göre bir yaşam kurmuş olduğunu, bütün profesyonel orospulukların temelini oluşturan tembelliği feda etmeye artık razı olamayacağını anladı.</p>

    <p class="normal">Ama ne yazık ki bu inanç kıza olan sevgsini azaltmadı. Üstelik kızcağız onu sadık bir sevgiyle seviyor, tahsilini tamamlaması için kendisine yardıma hazır olduğunu bile söylüyordu.</p>

    <p class="normal">Şimke onun yanından çıkarken:</p>

    <p class="normal">_ Paranın kokusunu alan adamlar tanırım ben. Belâlı olmaktansa cellât olmayı yeğlerim..</p>

    <p class="normal">Kederli, bitkin, kara kara düşüncelere dalmış, başı önünde, elleri pantolonunun ceplerinde, gelişigüzel yürüyor, zaman zaman “ölümlük kalımlık” cebinde kalan on Sterlin lirasını tekrar tekrar sayıyordu.</p>

    <p class="normal">Birden başını kaldırınca Binder’in tabelasıyla karşılaştı:</p>

    <p class="normal">_ Vay! dedi, “Rumen Piyadesi” ha... Olur şey değil doğrusu! Böyle bir mantıksızlığı ancak saf bir Yahudi yapabilir, çünkü piyadelikten kaçmış olanlardan başka hangi piyadeyi çekecek bu tabelayla dükkânına?</p>

    <p class="normal">Bir Ağustos günü ikindi vaktiydi, sıcakların, müşterileri öğle uykusuna davet ettiği saatler. Meyhanede, Binder’le Motrogan’dan başka kimsecikler yoktu, iki dost, ceketlerini çıkarmış, soğuk içeceklerle serinliyorlardı.</p>

    <p class="normal">Şimke girdi, selamladı ve Rumence:</p>

    <p class="normal">_ Özür dilerim, baylar! dedi, yanılıyor muyum, bilmem, ama şu sıralarda Romanya, Mısır’ın mandasını İngiltere ile paylaşıyor olmalı herhalde!</p>

    <p class="normal">Meyhaneci ile kemancı kahkahayla güldüler:</p>

    <p class="normal">_ Romanya’nın Mısır’da konsolosu bile yok, dedi Binder, fakat hayretinizi anlıyorum. Tabelam ticari bir zihniyetle yazılmış değildir. Sırf kendi zevkim içini yazdırdım. Askerlik hizmetini dürüstçe yapmakla bir Yahudinin Romanya’da ırkının yaşamasını kolaylaştıracağına inandığım zamanların bir anısıdır o.</p>

    <p class="normal">_ Demek artık inanmıyorsunuz?</p>

    <p class="normal">_ Tabii inanmıyorum. Onun için astım bu tabelayı: Rumenler için bir vicdan azabı olsun diye, tabii vicdanları olanları kastediyorum.</p>

    <p class="normal">Şimke, bu Yahudinin, sandığı kadar ahmak olmadığını anladı ve ona kanı kaynadı.</p>

    <p class="normal">Öte yandan, Motrogan gittikten sonra, Binder de bu sempatik yurttaşına her zamanki coşkunluğuyla sarıldı, onu bir soru yağmuruna tuttu ve içini dökmeye mecbur etti. Bu candan adamın samimi davranışı karşısında Şimke çabucak açıldı, zaten büyük bir ruh sarsıntısı geçiriyordu. Meyhaneciye yaşamının bütün safhalarını, mücadelelerini, umutlarını, yenilgilerini anlattı ve sonunda Helene’e nasıl delice âşık olduğunu itiraf etti:</p>

    <p class="normal">_ İşte İskenderiye’ye gelişimin sebebi bu, dedi. Şimdi insafsız kaderimin önünde boyun eğerek ekmeğimi alnımın teriyle kazanacak bir iş aramam gerekiyor. Bu çareyi de buldum, hoşlanmadığım bir iş de değil, çünkü serbest yaşamama olanak sağlıyor, yalnız... Burada da işte talihsizliğim peşimi bırakmıyor... Ne yazık ki asıl istediğim olmuyor...</p>

    <p class="normal">Şimke, acı bir üzüntüyle sustu. Gözleri sokağa daldı gitti. Zavallı çocuğun sözlerini can kulağıyla dinleyen Binder, onu devam etmeye iteledi:</p>

    <p class="normal">_ Söyleyin, söyleyin, bir ağabeye anlatır gibi bana bütün içinizi dökün...</p>

    <p class="normal">Duygulanan ve karşısında sevgiyle titreyen bir yürek bulduğunu gören Şimke, konuşmasını sürdürdü:</p>

    <p class="normal">_ Burada çevirmenlik işinin bol para getirdiğini ve adama hayli boş zaman bıraktığını gördüm. Onun için bu işi benimsedim. İskenderiye’de bulunan birçok çevirmen kadar, hatta onlardan daha fazla dil bilirim, ama Arapça bilmem; bir de buraları iyi tanımıyorum. Birkaç ay hazırdan yemek, Kahire’ye, Lüksor’a, hatta Assuan’a kadar yurdu dolaşmak, turisti ilgilendirebilecek her şeyi öğrenmek ve ona Arapça hizmet etmek gerekli. Bir rehber-çevirmen, işini bilen turistin saygısını çekmek istiyorsa, bir kılavuz kitaptan daha çok bilgi verebilmelidir. Müşterinin kulağına: “Buna piramit denir. Bu da Sfenkstir. Şimdi bir katakomba ineceğiz...” diye maval okumakla bu iş yapılmış olmaz...</p>

    <p class="normal">Şimke gitmek için ayağa kalktı ve azimli bir sesle:</p>

    <p class="normal">_ Bu tür bir papağan sayılma olasılığı öyle ağırıma gidiyor ki, böylesi bir duruma düşmektense bir lokantada bulaşıkçılık etmeyi yeğlerim.</p>

    <p class="normal">Binder:</p>

    <p class="normal">_ Biraz durun! dedi.</p>

    <p class="normal">Bir dakika ortadan kaybolduktan sonra elinde küçük bir çıkınla geldi, çıkını Şimke’nin avucuna sıkıştırdı.</p>

    <p class="normal">_ İçinde elli sterlin var. Dilediğinizi yapın. Bir gün parasız kalacak olursanız bana hemen çekinmeden telgraf çekin.</p>

    <p class="resim">*</p>

    <p class="normal">Altı ay sonra, bir alay turistin başında Hendek sokağından geçen, onlara kentin her yanını gezdiren, hatta bazen turistlerle birlikte bütün bir hafta ortadan kaybolarak onları Yukarı Mısır’a kadar götüren bu adam kimdi? Kim olacak canım, “Bütün Mısır’ı ve tarihini ezbere bilen tek rehber” çevirmen Şimke işte!</p>

    <p class="normal">Dükkânının eşiğinden, iyi yürekli bir insanın haklı gururuyla Şimke’nin dostça selamına yanıt veren de kimdi? Kim olacak, Binder, şu mert Binder, insan Binder...</p>

    <p class="normal">Bunlar, insanlığa onur veren olaylardır.</p>

    <p class="normal">Daha başkaları da var.</p>

    <p class="normal">İskenderiye’de çevirmenler, turistleri yeni gelen gemilerden+ toplarlar. Gemiye ilk önce onlar çıkar, vapurun her yanına dağılır, şanslarına ya da becerikliliklerine göre, kolay avlanır her yolcuyu, ama tercihen “kodamanlar”ı avlarlar. O zaman, bu gevşek tavırlı tosunlar, birdenbire bir sincap kadar atılgan, kızgın maymunlar gibi serapa sinir kesilirler. Gündeliği doğrultma davasıdır bu, şaka değil! En alçakgönüllüsüne varınca her biri, kendilerini Kahire’ye ve hatta daha uzaklara, “kendisinin bile ayak atmadığı yerlere” götürmesini isteyecek olan mangizli bir grubu ele geçirmek hülyasındadır!</p>

    <p class="normal">Ama hülyalar her zaman gerçekleşmez; hayal edilen grup bulunmayınca bir sterline, üç talere fit olurlar, daha da olmazsa, Kahire Ekspresinin nerede durduğunu göstermek için iki şilin ödeyen yolcuyla bile yetinirler. Sonra, o hırpani üniformalı, gülünç “çevirmen” hemen kapağı meyhanesine atar, akşama kadar sigara tellendirip kâğıt oynar.</p>

    <p class="normal">“Buna piramit derler...”</p>

    <p class="normal">Bizim Şimke bunlardan değildi, çünkü kendisi gibilere turistlerin, parasını çekmekten başka bir yararı olmayan bir çapulcu sürüsü gözüyle baktığını bilir. O yüzden, turist de asıl gemiden ineceği zaman kendini korumak için gözünü dört açar ve en sevimli çevirmenin bile önerilerini reddeder.</p>

    <p class="normal">Ciddi, kendine hakim ve işinin ehli bir adam olan Şimke, yeni gelen gemilere, sırf görevini yapmak için yanaşırdı. Telaş etmez, kimseyi rahatsız etmezdi. Sessiz ve dürüst bir tavırla yolcular arasında dolaşırdı. Kendiliğinden bir düşen olursa iyi, olmazsa...</p>

    <p class="normal">Olmazsa, kentin en lüks otel ve gazinolarına gider, müşterisini bir bakışta ayırdeder, onun yanına sokulur, dereden tepeden laf açar, hiç oralı değilmiş gibi görünerek, “dürüst, ehliyetli bir rehber bulduğuna memnun” turisti hemen her zaman ele geçirirdi.</p>

    <p class="normal">“Eşsiz rehber” ünvanının onu her türlü maddi sıkıntıdan kurtardığı ve bu tür hilelere başvurmasına gerek bırakmadığı zamana kadar bu böyle sürdü gitti. İşe başladığının daha ikinci yılında, İskenderiye’nin, hatta Kahire’nin bütün otelleri onu kapışıyorlardı.</p>

    <p class="normal">Bu “kodamanlar”ın Şimke’siydi. Ama bir de ayak takımının Şimke’si vardı ki, asıl eşi bulunmaz, asıl şaşırtıcı olan oydu. Bu Şimke’yi her anışında o ayak takımı “Allah ondan razı olsun” diye duacı olacaktır.</p>

    <p class="normal">Oysa öyle pek olağanüstü şeyler de değildi yaptığı. Yalnızca gemilerin ambarlarında taşıdığı insancıkları, ceplerinde bir çek karnesi ve bir Cook bileti ile gelmeyenleri, hatta çıkarken memurlara gösterecek bir pasaportu bile bulunmayanları, bir çevirmenden korkacak bir şeyleri olmayanları da düşünürdü.</p>

    <p class="normal">Şimke’nin, böylelerini görecek gözleri, ruhsal deneyimi ve geniş ilgisi vardı. Sürüden ayrılan, devekuşu gibi gizlenen ve dışarı çıkmak için merdivenin altında polislerin gitmesini bekleyen zavallıları gözetlerdi. “Bu da bizimkilerden” diye bir kanıya vardı mı, sanki kırk yıllık dostuymuş gibi yanına teklifsizce sokulur, adama kendi diliyle:</p>

    <p class="normal">_ Nereden geliyorsun? diye sorardı.</p>

    <p class="normal">Karşısındakinin ne biçim bir adam olduğunu kestiremediği için zavallı yolcunun korkudan gözleri büyürdü.</p>

    <p class="normal">_ Korkma! Ben polis değilim. Kaçak mısın? Yoksa yalnızca bir serseri mi?</p>

    <p class="normal">Adam sıkılgan bir tavırla durumunu ve nereden geldiğini açıklar, kğıtları olmadığını itiraf ederdi.</p>

    <p class="normal">_ Canım kafana bir tayfa şapkası geçirip polislerin önünden kurumlu kurumlu geçmeyi de mi akıl edemedin? Haydi gel benimle. Ama telaşa gerek yok ha!</p>

    <p class="normal">Polislerin önüne geldikleri zaman Şimke, numaralı pirinç plakasını cebinden çıkarır, “serseri”siyle birlikte çıkarken dudaklarının ucuyla:</p>

    <p class="normal">_ Beraberiz... derdi.</p>

    <p class="normal">_ Tamam, hauaga Şimeon!</p>

    <p class="normal">Gerçekten iyiydi. O mert Mısır çavuşlarından da Tanrı razı olsun, çünkü iyi yürekli çevirmenin yaptığı yolsuzluklara göz yumuyorlarsa bundan ülkelerine hiçbir zarar gelmeyeceğinden de emindiler. Zaten asıl büyük kötülüklerin diplomatik pasaportla yolculuk yapan o tek gözlüklü kişilerden geldiğini bilirlerdi.</p>

    <p class="normal">Evet: Savaş öncesi Mısır’ın o misafirsever topraklarında dürüst bir serserinin, hatta bir kaçağın serbestçe yaşamasına olanak sağlamakla, Şimke de, çavuşlar da bir hayır işlemiş oluyorlardı, ama bu yeterli değildi, çünkü daha fazlasını da yapmak olasıydı. Roman Rolland dememiş mi: “Kahramanlık yalnız bir türlüdür: Elinden gelen her şeyi yapmak.”</p>

    <p class="normal">Şimke, <span class="ideitalik">Jean Christophe</span> yazarının bu insanca sözünü bilmezdi ama, yine de sapına kadar insan ve kahramandı.</p>

    <p class="normal">İki çift çorap, iki mendil, bir buçuk gömlek ve bir o kadar dondan oluşan çıkınını koltuğu altına sıkıştırmış adamla birlikte yürürken ona yaşamı, neler yapmayı düşündüğü hakkında ve insanların bir parça sormayı akıl etmedikleri daha bir sürü şeyler sorardı. Böyle konuşaraktan Hendek sokağına gider, Binder‘in dükkânına girerek iki mükellef yemek ısmarlardı; „Eşsiz rehber“in yeni getirdiğini merak ederek yaklaşan meyhaneciye:</p>

    <p class="normal">_ Bak Hermann, derdi... Sana bir tane daha getiriyorum!</p>

    <p class="normal">Motrogan öteden alay ederdi:</p>

    <p class="normal">_ Zaten başka türlüsünü getirdiğin yok ki!</p>

    <p class="normal">Öyleydi ama, Binder gene hoş karşılardı bu gelenleri.</p>

    <p class="normal">Yeni geleni bir yere yerleştirmeye çalışırlar, bu iş oluncaya kadar geçinmesi için kredi açarlar, yatacak yer temin ederlerdi.</p>

    <p class="normal">Adam yer, kendisi hakkında konuşulanları dinler, ve Tanrı‘ya inanmaya başlardı.</p>

    <p class="normal">Bazen Yusuf da bu görüşmelere katılırdı. Günün birinde Tulcea‘ dan kaçıp gelen yarı Rumen, yarı Rum bir adama yatacak yer bulamıyorlardı bir türlü. Azoy, hemen onu evine almayı teklif etti:</p>

    <p class="normal">_ Gelsin benimle, yerim var!</p>

    <p class="normal">Binder, kızararak bağırdı:</p>

    <p class="normal">_ Ulan, dinine yandığım, anlayan biri gelsin! Bu adam gâvur, sense inanmış bir Musevisin; nasıl oluyor da çatının altına bir gâvuru sokabiliyorsun?</p>

    <p class="normal">Yusuf işaret parmağını havaya kaldırıp patlak gözlerini yumarak:</p>

    <p class="normal">_ Sana her zaman demez miyim be Hermann, „İyi bir Yahudi, kötü adam olmaz diye!“</p>

    <p class="normal">Ve „gâvur“, Yahudi‘nin çatısı altında barınmaya giderken: „Tanrı senden razı olsun!“ diye dua ederdi.</p>
  </div>

  <div class="calibre2" id="calibre_pb_8"></div>
</body>
</html>
