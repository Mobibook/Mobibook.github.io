<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Untitled-1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <p class="baslik">III</p>

    <p class="normal">İzak‘ın hiç beklenmedik bir sırada İskenderiye‘ye çıkagelişi, altı yıldır görmediği küçük kardeşini pek az tanıyan Şimke‘yi duygulandırdı. Görmeyeli beri koca adam olmuştu İzak! O sevgi dolu merakıyla, kendi gürbüzlüğü yanında pek sıska kalan kardeşçiğiyle tanıştı. Çevirmenliğin verdiği görüş keskinliğiyle iyice bir tarttıktan sonra, İzak‘ın kendisine hiç benzemeyen bir kişilikte, sakin ve dürüst bir insan, ne de olsa kendi kanından bir insan olduğunu keşfederek göğsü kabardı. Son derece memnundu. Serserilik yıllarında aklından çıkmış olan ailesine birdenbire bir yakınlık hissetmişti. Hatta, mektup yazmayı bile akıl etmeyecek kadar onları nasıl unutabildiğine şaşıyordu şimdi.</p>

    <p class="normal">İki kardeş, İzak‘ın evlenmesinden sonra, anneleriyle babalarını İskenderiye‘ye getirtip yanlarına almayı bile düşündüler. Şimke öncelikle, Köstence‘ye bir havale gönderdi. Sonra küçük kardeşine çok yoksul bir şapkacının atölyesinde iyi bir iş buldu. İzak‘ ın, uğrunda yurdunu da, ailesini de bırakıp nişanlısının peşine düşmesi Şimke‘nin çok hoşuna gitmişti, bu hareketi kendi mizacına uygun buluyordu:</p>

    <p class="normal">_ İzak, sen bir kez yuvanı kurduktan sonra, bizim ihtiyarlarla Hanel yanımızda kaygısızca yaşayabilirler!</p>

    <p class="normal">Şimke, Binder‘in dükkânında yumruğunu mermere indirip ekliyordu:</p>

    <p class="normal">_ Hatta reb Zalmen de gelebilir. Her ne kadar bu adamın babamız üzerinde kötü bir etkisi varsa da...</p>

    <p class="normal">Çevirmen, sohbeti koyulaştırarak sürdürüyordu:</p>

    <p class="normal">_ Odun gibi kaskatı, dediği dedik, namuslu kadınlar gibi macerasız, „özgürlük!“ katili insanlardan hiç hoşlanmam. Ama yaşasın reb Zalmen! Her şeyden önce, hoşgörülü olalım!</p>

    <p class="normal">İki kardeş, böylece, birkaç hafta boyunca aynı sevgi dolu coşkunluk içinde tasarılar yaptılar. Ama mizaç ayrımından gelen anlaşmazlık kısa sürede ortaya çıkıverdi. Yavaş yavaş teklifsizlikleri kayboldu, birkaç ay içinde birbirlerine karşı adeta tam bir kayıtsızlık duymaya başladılar. Zaten kendine hiç güveni olmayan, imansız, sarsıntılı bir ruh yapısına sahip Şimke hiç kimseye uzun boylu bağlanamazdı. O iç kaygısı, hareketlerinde oluğu gibi, sevgilerinde de sürekliliğe engeldi. Dayanılmaz bir duygudan kendini bir türlü kurtaramıyordu; kendi benliğini kendisine yabancı gibi gördüğünden, her şey ona aynı derecede boş görünüyordu! Kardeşini de ötekiler gibi, bir yabancı olarak görüyordu. Ama bu, özveride bulunmasına engel değildi. Amaç ve prensip gözetmeden çevresindekilere iyilik ediyorsa, salt içinde homurdanan kaygıları susturmak, uyuşturmak içindi. Aslında, bir yabancı ona kendi kardeşinden daha yakın görünüyordu, çünkü o özellikle kendisine karşı yabancıydı.</p>

    <p class="normal">İzak, her zamanki gibi susuyor, fazla bir şey söylemiyordu. Onun gitgide artan sessizliğine fena halde içerleyen Şimke, Binder‘ e:</p>

    <p class="normal">_ Bu öküz adam olmaz, diyordu. Hep böyle içine kapanık birisiydi zaten; ama şu nişanlısının ardından ağlamaklı olduğundan beri tahammülüm kalmadı artık.</p>

    <p class="normal">Daha sonraları, zavallı çocuğun Yusuf‘un evinde kaldığı süre içinde, dostları İzak‘a karşı kayıtsızlığından dolayı kendisine çıkıştıkça Şimke şöyle yanıtlıyordu onları:</p>

    <p class="normal">_ Ne yapayım? Şimdi de „sonsuz yaşam“ diye sayıklayıp duruyor! Elimde değil ki çıkarıp vereyim! Para istese başım üstüne; ama parasını pulunu yoldan gelip geçenlere dağıtıyor. Delinin biri!</p>

    <p class="normal">Yaşamın ve çetin savaşımların çarkına kendini kaptıran Şimke, Yusuf‘un çömezini ta „sonsuz yaşam“a kavuşmasına kadar unuttu gitti. Cenaze günü Şimke, şaşkın ve harap bir halde koşup geldi. Yusuf‘un ısrarı üzerine mezarlıkta, ölenin ruhunu huzura kavuşturmak için, en yakın akrabası tarafından söylenen „Kadih“ duasını okudu.</p>

    <p class="normal">O gün Şimke, kardeşinin ruhu için, topluluğun türlü hayır işlerine ve yoksullara epey para dağıttı. Sonra yine masrafını ödeyerek Yahudice yazılarla güzel bir mezar taşı yaptırdı. Ondan sonra da sessizce „sonsuz yaşam“a göçen o inatçı ve uysal İzak‘ ı düşünmez oldu...</p>

    <p class="normal">Çünkü çevirmenin yapılacak başka işleri vardı. En başta çok sevdiği işi geliyordu. Lordundan tut, en kırtıpiline kadar toplumun her basamağından insanlarla ilişkide bulunarak, yaşamını serbestçe ve rahatça kazandıran bu meslek, dünkü tıp öğrencisi için hiç farkettirmeden herkesin iyi ve kötü taraflarını incelemesine olanak veren geniş bir deneyim alanı olmuştu. Mısır‘ın harikalarını göstermeye götürdüğü adam ister seçkin bir turist, ister yavan bir adam olsun, onun için aynı ilginçlikteydi: Biri anlayışıyla hayrete düşürüyor, öteki de ahmaklığıyla eğlendiriyordu.</p>

    <p class="normal">Bir gün, insan emeğinin en baş döndürücü harikasını küçümseyerek süzen bir „turist“:</p>

    <p class="normal">_ O büyük dedikleri Keops Piramidi <span class="ideitalik">bu</span> mu? diye sormuştu.</p>

    <p class="normal">_ Evet, bu efendim! Dört yüz ayak kadar boyu var.</p>

    <p class="normal">_ Ya... Oysa Eyfel Kulesi bunun iki katından fazla uzun! Harikalık neresinde bunun?</p>

    <p class="normal">_ Ben de şaşırıyorum, efendim; sizin gibi ben de Eyfel Kules‘ini yeğlerim!</p>

    <p class="normal">................</p>

    <p class="normal">Kavgadan yılmayan, sürekli haklı olarak dövüşen, bıçağa, tabancaya pabuç bırakmayan Şimke, zayıf hasmı ve „Arap işi“ arkadana vurmaları hor görürdü.</p>

    <p class="normal">Çevirmenlerin dil bilgilerini satmak için yaptıkları âdi gösterişlerden nefret ederdi. Bu konuda düşüncesi sorulduğunda:</p>

    <p class="normal">_ Eh, elimden geldiği kadarıyla idare ediyorum, derdi.</p>

    <p class="normal">Oysa Şimke, meslektaşlarına iyi davranırdı. Bir gün, bir meslektaşı yolcunun tekini onun elinden çalma nezaketsizliğini gösterdi. Bu ayıbı yüzüne vurulunca da, haddini bilmeden elindeki kadehi Şimke‘nın üstüne boşalttı. Bu, boksörün bir yumrukta yere serebileceği zavallı bir insandı; orada bulunanlar, adamcağızın yere düşüp böğürmesini bekliyorlardı, oysa hiç de öyle olmadı ve buna saldırganın kendisi bile şaştı. Bir an bocalayan Şimke, şaraba bulanan üstüne baktı ve:</p>

    <p class="normal">_ Tüh! Allah kahretsin!</p>

    <p class="normal">Diye yere tükürerek çıktı gitti.</p>

    <p class="normal">Bununla birlikte, kolunda „çevirmen“ bandrolünü taşıyan üniforması her zaman tertemizdi. Hatta durmadan üstünü başını silkelediği, kasketine çok özen gösterdiği, günün her saatinde cebinden çıkardığı bir kadife şeritle ayakkabılarını parlattığı için onu alaya bile alırlardı. Şimke, zaaflarını kabul ederek bu konuda hoşgörülü davranır, şakanın olabildiğince ileri götürülmesine ses çıkarmazdı...</p>

    <p class="normal">Mesleğine olan bu aşkından başka, Şimke‘nin Mısır‘da</p>

    <p class="normal">hemen hemen salgın bir hastalık halinde hüküm süren bir tiryakiliği daha vardı: Piyango. Kırk, elli, yüz sterlinlik ödül vaatleri, yaşamlarını bin bir güçlükle kazanan kimselerin yıkıcı umududur. Bunlar boğazlarından kestikleri bir kuruşu, olmayacak mutluluklar vâdeden bu biletlere verirler. Şimke here gün iki üç şilinlik, hatta çoğu kez bir sterlinlik bilet alırdı; iyi yürekli Yusuf, sık sık bilet satmaya kalkmayarak öğüt verirdi ona:</p>

    <p class="normal">_ Ağaçtaki serçeye tamah edip ne diye elindekini salıvelrirsin? Bu, hiçbir zaman yüz sterlini bir arada görmemiş yoksulların afyonudur, ama Asuan‘a yaptığı her yolculukta bu kadar para kazanan bir adamın böyle şeylere heves etmesini anlamıyorum, doğrusu!</p>

    <p class="normal">O sırada Şimke, telaşlı telaşlı çekiliş listelerini gözden geçirir, elindeki bilet tomarını birer birer yırtar; sonra güzel bir rüyadan yeni uyanan bir insan gibi, değişen yüzünü kaldırırdı:</p>

    <p class="normal">_ Ulan Azoy! Öğütlerini kendine sakla da ver bana elinldekileri: Numaraları kendim seçeceğim.</p>

    <p class="normal">_ Olmaz, sana satılacak malım yok.</p>

    <p class="normal">_ Canın isterse be! Ben de başkasından alırım.</p>

    <p class="normal">Yusuf o zaman Binder’e dönerdi:</p>

    <p class="normal">_ Görüyor musun? Tam İzak’ın kardeşi işte! Öteki içerdi, bu ise kumar oynuyor!.. Neydi dedelerinin işlediği günah acaba?</p>

    <p class="normal">Sonra, dürüst Azoy kızgın bir ifadeyle çıkar giderdi.</p>

    <p class="resim">*</p>

    <p class="normal">Piyango satıcısı doğru söylüyordu: Aslını ararsanız, Şimke’nin yaptığı, boşa çıkmış umutlarını perdelemek için bir tür kafa tütsülemekten başka bir şey değildi. Kaderinin, sevdiği hekimlik mesleğinden vazgeçmeye zorunlu kılmakla kendisini yenmiş olmasını bir türlü bağışlayamıyordu.</p>

    <p class="normal">O nedenle, görünüşün tersine, hiçbir şeye ve hiç kimseye bağlanmazdı; ne uzaktan koruduğu ve ender olarak ziyaretine gittiği Helene’e, ne Kahire’de antikacılık yapan ve arada bir dükkânına müşteri götürme bahanesiyle gördüğü kız kardeşi Ester’ e, ne onunla samimi bir dostluk kurmak isteyen Binder’e; ne de, her yolculuğunda kendisine bir sürü kimsesizler getiren ve bu yüzden saygı duyduğu Sotir’e yakınlık duyardı. İzak’ın ölümünden beri, artık ailesi de neredeyse var olmaktan çıkmıştı onun için. Ara sıra kendilerine para gönderirdi ama, iki satır bile yazmazdı.</p>

    <p class="normal">_ Neye yarar? derdi. Her birimiz kendi çılgınlıklarımız ve kendi düşüncelerimizle yaşıyoruz.</p>

    <p class="normal">Düşüncelerinin soylu ve cömert olduğunu herkes bilirdi, ama anlaşılmaz gariplikleri olan yaşamına da kimse akıl erdiremezdi.</p>

    <p class="normal">Çoğu kez gece yarıları, büyük gürültüler, kanlı dövüşler, İskenderiye’nin, hatta bazen Kahire’nin halkını tatlı uykularından ediyordu. Bu çıngarlardan Şimke hiç eksik olmazdı, hatta çoğunlukla elebaşı o olurdu. Kendisine çok saygısı olan polis, hiçbir zaman onu suçlu bulmaz, fakat Şimke’nin yumruklarıyla hırpalanan bir sürü kişi hastaneyi boylardı.</p>

    <p class="normal">Binder ona:</p>

    <p class="normal">_ Günün birinde şişleteceksin kendini, derdi.</p>

    <p class="normal">_ Düşündüğün şeye bak, derdi çevirmen. Yalnız Rumen gemilerinin zorbalarına karşı “piyade”ni savunmak zorunda kaldığın gün beni unutma. Neredeyse düşecekler çünkü.</p>

    <p class="normal">Binder’in aklı almazdı:</p>

    <p class="normal">_ Ne! Kendi evimde bana nasıl saldırabilirler?</p>

    <p class="normal">_ Ah! Hermann... Çok saf adamsın doğrusu. Sen onu bırak da garsona söyle, ızgaraya iki „fleyka“ ile bir düzine „mititey“ koysun.</p>

    <p class="normal">Her lokmasına bir o kadar biber katmayı ihmal etmeden yemeğini atıştırırken eklerdi:</p>

    <p class="normal">_ Hey mübarek Romanya, hey! Senin toprağına ve yemeklerine bayılırım, ama zorbalarını bekliyorum!</p>

    <p class="normal">O gün Şimke‘nin söyledikleri kehanetmiş meğer.</p>

    <p class="normal">İzak‘ın ölümünden altı ay sonraydı...</p>

    <p class="normal">Binder‘in yurdu olan Galatz‘lı bazı tayfaların _ne hikmettir bilinmez_ sinsi sinsi saldırgan bir Yahudi düşmanlığı besledikleri görülüyordu. Binder buna hiç aldırış etmedi, fakat Şimke bu meydan okumaya tahammül edemeyerek, günün birinde heriflere kafa tuttu:</p>

    <p class="normal">_ Görüşürüz, dostlarım! Burası Mısır!</p>

    <p class="normal">O günden sonra bu zorba tayfaların bulunduğu gemi ne zaman limana gelse, Şimke de Binder‘in meyhanesinden eksik olmadı.</p>

    <p class="normal">Günün birinde herifler _bunlar altı tane tüysüz delikanlıydı_ yarı sarhoş bir halde gürültü patırtı, çıkageldiler. Kasketler bir kulakları üstüne yıkılmış, üç renkli kokartlar göğüste, sigara ağızda, hava atıyorlardı. Izgaralar ısmarladılar, içtiler, şarkılar söylediler ve işine gücüne bakarak bir şeyin farkında olmayan meyhaneciyi de bir an gözden kaçırmadılar.</p>

    <p class="normal">Dışarıda bir masaya oturmuş olan Şimke, olup bitenleri görüyor, sigara içiyor ve yumruklarını kontrol ediyordu. Yumruklarına diyecek yoktu.</p>

    <p class="normal">Tayfalar onu iyi tanımıyorlardı, boksör olduğunun farkında değillerdi. Şimke de, sıçramaya hazır bir pars gibi, olduğu yerde büzüldükçe büzülüyordu. Göz ucuyla içerdeki hareketleri izliyor, heriflerin aralarında fısıldaştıklarını görüyordu. İçlerinde en yüzsüzü en sonunda kapı önüne çıkıp tabelaya bakarak haykırdı:</p>

    <p class="normal">_ Ne? „Rumen Piyadesi“ mi? Bu çıfıtın haddine mi düşmüş milletimizle alay etmek?</p>

    <p class="normal">Yerden bir taş alarak tabelaya fırlattı. Bu hareket derhal dükkânda korkunç bir tahripçiliğin işareti oldu. En pahalı içkilerin bulunduğu raflar bir şişe bombardımanına tutuluyordu.</p>

    <p class="normal">Ama aynı anda dışarıdaki tahrikçi, yüzü gözü kan içinde, yere serilmiş, kımıldamadan yatıyordu. İçerdekiler de, hep birden, tezgahla büfe arasında sıkışan Binder’in üstüne atılmışlardı. Üç zorba onu öküz siniri kırbaçlarıyla döverlerken öteki ikisi de kasayı açmaya çalışıyorlardı. İşin asıl garip tarafı, Binder de, bir yandan yüzünü korumaya gayret ederken, öte yandan yıllardan beri orada yatan tabancasını çıkarmak için kasayı açmak istiyordu.</p>

    <p class="normal">Şimke ceketini çıkarıp hepsinin birden üstüne atıldı, garsonlarla müşteriler de polis çağırmaya koşuştular.</p>

    <p class="normal">On dakika sonra polis dörtnala yetişti, ama sokağın ortasında yığılmış bir sürü kana bulanmış yaralı adamla karşılaştı. Ölen yoktu, altı zorba, yüz-göz, çene-kulak birbirine karışmış, tozlar içinde yuvarlanırlarken debelenip avaz avaz haykırıyorlardı.</p>

    <p class="normal">Şimke eşikte, yüzü hâlâ sapsarı, üstü başı kan içinde, kurbanlarını satırla doğramış bir cellat gibi dimdik duruyordu.</p>

    <p class="normal">Üç polisle şefleri dükkâna girip yapılan budalaca tahripleri izlediler: Hemen hemen hiçbir şey ayakta kalmamıştı, dükkân yerle bir olmuştu; cam, ayna ve şişe kırıkları bütün döşemeyi örten bir renksiz sıvı içinde yatıyordu!</p>

    <p class="normal">Bir iskemleye oturmuş olan Binder, yer yer şişmiş ihtiyar başını bereli elleriyle tutuyordu.</p>

    <p class="normal">Bu akla sığmaz eserin ortasında birden Yusuf belirdi. Tek gözü alabildiğine açılmış, rengi uçmuş, titriyordu. Binder ona baktı:</p>

    <p class="normal">_ Evet Yusuf, haklıymışsın: Yahudi her yerde yabancı kalmaya mahkûmmuş!</p>

    <p class="normal">_ Demedim mi, Hermann? Sen bir Musevisin, nasıl “piyade” olursun!</p>

    <p class="resim">*</p>

    <p class="normal">Bu olaydan iki ay sonra, yine Hendek sokağında, eskisinden yüz metre ilerde iki küçük odadan oluşan küçücük bir dükkânda Binder oturmuş, sakin sakin gazetesini okuyordu. Kısmen toprak düzeyinin altında olan bu dükkânda elinizi uzatsanız tavana değebilirdiniz.</p>

    <p class="normal">Artık ne tabela vardı, ne „piyade“, ne de lokanta: Yalnızca kahve ve yerli içki veriliyordu; ama insan ruhunun hayran olunacak özelliği: Rumen gemilerinin fotoğrafları, kral ailelerinin portreleri ve memleket gazeteleri yine yerli yerindeydi.</p>

    <p class="normal">Bir gün sabrı tükenen Sotir haykırmıştı:</p>

    <p class="normal">_ Bir de Yahudinin gâvura kin beslediğinden söz ederler!</p>

    <p class="normal">Binder:</p>

    <p class="normal">_ Ben kimseden nefret etmem, dedi. Yalnızca zorbalıktan nefret ederim.</p>

    <p class="normal">Şimke:</p>

    <p class="normal">_ İsabet ki o gün tabancası kilitliymiş, dedi, yoksa onu ellerine geçirselerdi ikimiz de hapı yutmuştuk!</p>

    <p class="normal">Orada bulunan dostların gülüşmeleri arasında Şimke devam etti:</p>

    <p class="normal">_ Hermann‘ın başına gelenler bana, belki de bildiğiniz şu fıkrayı anımsattı:</p>

    <p class="normal">„Hani Moldavyalı Yahudinin biri, topal bir beygirle üç meteliklik malını pazar pazar dolaştırmış da aklına gelmiş, `Bu böyle olmayacak, demiş, bir tüfek almalı. Bu ormanlardan geçerken olur ya, karşıma bir hırsız çıkar. Ne de olsa tüfek işe yarar.‘ Gerçekten de günün birinde bir ormanda tembel beygiriyle debelenirken bir haydut üstüne atlamış, arabayı araştırmış, işe yarar bir şey bulamamış, ama tüfeği keşfetmiş:</p>

    <p class="normal">_ Nedir bu, çıfıt?</p>

    <p class="normal">_ Tüfek, beyim!</p>

    <p class="normal">_ Ne işe yarar bu?</p>

    <p class="normal">_ Hırsızlara gerekebilir dedimdi de!</p>

    <p class="normal">_ Ha! Ben de hırsızım işte.</p>

    <p class="normal">_ Ya, öyleyse buyurun alın, sizindir!“</p>

    <p class="normal">Tüfeği hırsıza uzatmış. Bizim Hermann da tabancasını bulabilseydi zorbalara takdim edecekti. Hırsıza gerekebilir diye saklıyordu!“</p>

    <p class="normal">Bu hikâye hiç unutulmadı. İkide bir anımsayıp Binder‘e takılırlardı.</p>

    <p class="normal">Meyhaneci artık yaşlı bir adam olmuştu, ak pak olan saç ve sakalıyla yaşından fazlasını gösteriyordu. Müşterileri; işçiler, sakin tayfalar ve İskenderiye‘deki bütün çevirmenlerdi. Şimke, o saldırı olayından sonra Binder‘den ayrılmaz olmuştu. Kanserden ölüm halinde olan ve hastalığı son birikmiş paralarını da silip süpüren karısının yanında geçirdiği uykusuz geceler yüzünden bitkin düşen Binder bu yüzden ona minnet duyuyor, onu çocuğu gibi seviyordu. Dükkânın bütün hizmetini tek başına gördüğü için, Şimke bütün işlerinde ona özveriyle yardım ediyordu.</p>

    <p class="normal">Ama yaşlılığın bu son dayanağının da yıkılması yazılıymış kaderinde! Ani bir olay Şimke‘yi dünyanın geniş yollarında Tanrı bilir nereye sürükledi, onu ardında, dünyanın en günahkâr insanının olamayacağı kadar kederli ve yalnız bıraktı.</p>

    <p class="normal">Karısı yağmurlu bir ekim sabahı öldü ve kimseye üzüntü vermeden gömüldü, çünkü herkes biliyordu ki, yaşaması bir işkenceden başka bir şey değildi. Fakat az sonra patlak veren bir olay herkesi çok üzdü.</p>

    <p class="normal">Musevi geleneğine uyan Binder, ölen karısına saygı olarak bir haftadır kapalı tuttuğu dükkânı daha yeni açmıştı. O uğursuz günün öğleden sonra saat üçü sıralarında sokakta kopan büyük bir gürültü üzerine içerdekiler hep birlikte dışarı fırladılar. Aksi gibi orada bulunan Şimke hepsinden önce çıktı ve serseriliğiyle bilinen bir Arabın kan ter içinde kaçtığını, bir sürü dişinin de „Katil var! Katil var!“ diye haykırarak peşine düştüklerini gördü. Kadınlar onu görünce: „Şimke! diye bağırdılar, Şimke! Yakala onu! Helene‘i vurdu!“</p>

    <p class="normal">Şimke de onu kendi usulünce yakaladı, Arabı ele geçirince kaldırıp başı üstünde salladıktan sonra Binder‘in kapısı önünde yere fırlattı.</p>

    <p class="normal">Adam bir daha kımıldamadı ve o dakika öldü.</p>

    <p class="normal">Bir an korku dalgası esti, kimseden ses çıkmadı. Herkes birbirine bakıyordu. Şimke, bayıldı sanarak hareketsiz yatan adamın üstüne eğildi ve nabzını yokladı. Ayağa kalkarken, yüzü sapsarı:</p>

    <p class="normal">_ Gel biraz, Hermann, dedi.</p>

    <p class="normal">Dükkânın arkasındaki odada Hermann‘ın boynuna sarılarak onu kucakladı, sonra:</p>

    <p class="normal">_ Allahaısmarladık... dedi. Adam ölmüş! Allahaısmarladık Hermann‘cığım; bir saat sonra Fiume‘ye hareket eden bir Avusturya gemisine atlayacağım... Kısmet bu kadarmış, ne yapalım... Elveda, sevgili dostum!</p>

    <p class="normal">Bir saat sonra, İngiliz polisinin parlak üniformasını taşıyan bir yüksek memur, gevşek adımlarla geldi, ağır ağır cesede yaklaştı, önemsiz bir şeymiş gibi bakarak:</p>

    <p class="normal">_ Arapmış... diye mırıldandı.</p>

    <p class="normal">Sonra kalkarak toplanmış olan kalabalığa ve sokağa bir göz attı. Mısırlı jandarmaya da bir iki soru sorma zahmetinde bulundu. Öteki, baştan savma yanıtlar verdi.</p>

    <p class="normal">Bir araba geçiyordu. Zabıta memuru eldivenli elinde tuttuğu kırbacı şaklatarak seslendi:</p>

    <p class="normal">_ Hey, arabacı! Kaldır şunu bakayım!</p>

    <p class="normal">Soylu bir hareketle de, bir parmağını kasketine dokundurarak yavaş yavaş uzaklaştı. Soruşturma bitmişti.</p>
  </div>

  <div class="calibre2" id="calibre_pb_9"></div>
</body>
</html>
