<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Untitled-1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <p class="baslik">III</p>

    <p class="normal">Ezici bir sevginin ağırlaştırdığı adımlarını sürükleyen Sotir, daha sabahın sekizinden başlayarak Esbekiyeh bahçesi etrafında dolaşıyordu. Ester‘in antika eşya mağazasının bulunduğu Kamel sokağı hemen oracıkta... Fakat tayfa, oraya gitmek için vaktin henüz çok erken olduğunu düşünmekteydi. Endişeli bir sabırsızlıkla çarpan yüreği, içini heyecanla doldurmakta, yaşanmış bunca düşlerin anısıyla, kaybolmuş bunca umudun acısıyla dizleri titremekte, sırtı kamburlaşmaktaydı.</p>

    <p class="normal">Yüksek sesle:</p>

    <p class="normal">_ Bir kraliçe sonunda dükkâncı olsun çıksın! diyordu kendi kendine.</p>

    <p class="normal">Kendini de âdi bir kilerciden başka bir şey olmaya lâyık görürdü. Böyle bir yürek ve böyle bir kafaya sahipken, hayatın kendisine daha fazlasını vermesini beklerdi.</p>

    <p class="normal">Hayat ona...</p>

    <p class="normal">Sotir, büyük bir kahvenin taraçasına oturdu, bir nargile ısmarladı, fokurdatırken çevresini izledi. Turist kafileleri, çoğu eşek sırtında geçiyordu. Tarihî harikaları görmeye gidiyorlardı. Dimdik boyunlarında, soğuk tavırlarında, donuk yüzlerinde hiçbir ifade yok, hiçbir şey belli etmiyor bunlar. Her günkü gibi, sıradan işlerini görmeye giden işçiler sanırdınız.</p>

    <p class="normal">Yaşam bunlara neler borçluydu? Hiç. Yalnızca, yumruk zoruyla kendilerine bir yer açmışlar, o kadar. O beyaz sakalı ve sakin filozof yüzüyle yanlarından geçen şu kırtipil kılıklı yoksul Arap, yaşamını böyle mi bitirmeliydi? Hemen hemen çıplak bedeniyle masalar arasında izmarit toplayan ve bir köpek gibi boynunda numarasını taşıyan şu fellâh yavrusu yaşama böyle mi başlamalıydı?</p>

    <p class="normal">Yaşam... İnsanlar nasıl yapmışsa öyledir.</p>

    <p class="normal">_Haydi, Ester‘e gidelim artık!</p>

    <p class="normal">Kapının üstünde duvara yazılı `Antikacı‘ sözcüğünden başka bir adı yoktu dükkânın.</p>

    <p class="normal">Sotir vitrini seyretti, fakat gözleri hiçbir şey görmüyordu. Yüreği çatlarcasına çarpıyordu. Gözlerine kadar indirdiği kasketinin ucu altından içeriye bakıyordu; siyahlara giyinmiş bir kadın mallara bakarak gidip geliyordu.</p>

    <p class="normal">İçerde teş başınaydı bu kadın.</p>

    <p class="normal">Ah!.. Hâlâ güzeldi bizim Ester! Elleri, beli, boynu; hep aynı. Yüzü, saçları, evet biraz yıpranmış. Ama fazla değil. İlk sakin sonbahar rüzgârı esmiş. Karşıdan bakınca otuz beş var dersiniz (oysa daha fazla olmalı). Arkadansa yirmi beşten fazla vermezsiniz, o kadar ince, o kadar endamlı...</p>

    <p class="normal">Sotir içinden:</p>

    <p class="normal">„Aman Tanrım, dedi, bu çarpık vazolar, paslı heykelcikler, mumyalaşmış papağanlar, bütün bu küflü şeyler arasında nasıl yaşayabiliyor!“</p>

    <p class="normal">Kilerci içeriye girdi, kasketini çıkardı, selam sabah demeden damdan düşercesine:</p>

    <p class="normal">_ Bütün bu Ramses‘ler, yapma böcekler arasında nasıl yaşayabiliyorsunuz? diye sordu.</p>

    <p class="normal">Ester, en iyi dostuna iki elini birden uzatarak:</p>

    <p class="normal">_ Sotir! diye bir çığlık kopardı.</p>

    <p class="normal">„Sakallı“ uzattığı elleri kırarcasına sıkarken, Ester bu beklenmedik sevincin etkisiyle hıçkırmaya başladı.</p>

    <p class="normal">_ Ağla Ester‘ciğim, ağla, için ferahlar!</p>

    <p class="normal">_ Bütün bir geçmiş gözümün önüne geliyor!</p>

    <p class="normal">_ Bütün bir geçmiş... evet!</p>

    <p class="normal">_ Ölüler de... Zavallı İzak... O kadar genç yaşta!</p>

    <p class="normal">_ Bu, baban için çok ağır bir darbe oldu... Dayanamadı adamcağız! Sana acı bir haber getirdim...</p>

    <p class="normal">_ Ne? Babam da mı... öldü...</p>

    <p class="normal">Tayfa başını eğdi. Ester, iki gözü iki çeşme, acısını dostunun omuzunda gizledi.</p>

    <p class="normal">_ Bir daha görmeyeceğim onu! diye sızlanıyordu. Nasıl olur? Tam on dört yıldır görmedim onları! Şimdi de iş işten geçti... Bari hakkını helâl etti mi bana?</p>

    <p class="normal">_ Evet, Ester, etmiştir herhalde. Avrum, her şeyi anlamasını bilen iyi bir adamdı!.. Ağlama Ester, baban öldüyse, kızına kavuşacaksın. Hanel‘in on beşine bastı! Güzel bir kız oldu! Bak sana resmini getirdim!</p>

    <p class="normal">Ester, Hanel‘in fotoğrafını uzun uzun seyretti ve kendi gençliğini görür gibi oldu.</p>

    <p class="normal">_ Kızım beni devam ettiriyor, diye bağırdı. Tanrı ona benim çektiklerimi çektirmesin ve benden mutlu kılsın onu!</p>

    <p class="normal">_ Senin deneyiminden yararlanır herhalde! Akrabanız reb Zalmen haber yolladı, isterse kızını alabilir, diyor.</p>

    <p class="normal">_ İstemek de lâf mı; bundan büyük bir mutluluk olabilir mi benim için? Sonunda kızımı geri veriyorlar bana! Annem razı oldu demek?</p>

    <p class="normal">_ Yaşlı anne çok hasta; Hanel‘in büsbütün yetim kalmasını istemiyor.</p>

    <p class="normal">_ Ya! İyi kadındır annem benim! Söyle ona Sotir’ciğim, ettiğim kötülüklerden dolayı af diliyorum! Hatalarımın cezasını fazlasıyla çektim, şimdi Hanel’in yaşında neysem, yeniden o hale döndüm. İşlenen günahlar insanın ruhundaki kötülükleri yok ediyor! Sanki annem kadar saf oldum şimdi! İkisini de yanıma almayı ne kadar isterdim. Hemen vapura atlayıp onları getirmeyi çok isterdim!</p>

    <p class="normal">_ Gerek yok, gelecek seferimde onları sana getirebilirim.</p>

    <p class="normal">_ Ah, sadık dostum Sotir, bilsen ne kadar teşekkür borçluyum sana! Gel kucaklaşalım!</p>

    <p class="normal">Şimdi el ele vermiş, karşı karşıya bakışmaktadırlar.</p>

    <p class="normal">Sotir, bütün o „küflü“ şeyleri gözden geçirerek:</p>

    <p class="normal">_ Peki ama ne diye antikacı oldun sanki? diye sordu.</p>

    <p class="normal">Ester uzunca bir süre ses çıkarmadı. Sonra dedi ki:</p>

    <p class="normal">_ Anlatırım. Asıl sen tam on iki yıl, bir sağlık haberini bile vermeden, ortadan kayboluşunun nedenini söyle. Bunca zamandır neler yaptın?</p>

    <p class="normal">_ Brezilya’da patates ektim, Meksika’da ördek yetiştirdim, ama asıl her yerde güzel güzel düşler kurdum, işte o sayede yaşayabildim. Ya sen, düşlediğin ideale ulaşabildin mi, yoksa hâlâ onun peşinde misin? Kahire’de bir gece, iki gün kalacağım, seni bol bol dinlerim.</p>

    <p class="normal">_ Hâlâ düş kurduğun oluyor mu, Sotir’ciğim?</p>

    <p class="normal">_ Neden olmasın? Yaşamın en güzel tarafı gerçek midir sanırsın? Gerçeğe çok çabuk doyulur. Düşlere ise hiçbir zaman! Açık gözlerle düş kurmasını bilmeyenlere acırım doğrusu!</p>

    <p class="normal">Dükkânın arkasındaki odada, çocukluk anıları, bugün aşılması olanaksız bir sanat kalitesi taşıyan antika eserler ve kitaplar arasında, Ester ile Sotir, herkesin gözünde Ester’in küçük kızkardeşi haline gelen Hanel ile Rivke’nin uzun yolculuklarının tarihini ve ayrıntılarını kararlaştırdılar.</p>

    <p class="normal">Sotir’in karnını doyurduktan sonra, Ester Londra’daki son görüşmelerinden beri başından geçenleri anlattı.</p>

    <p class="resim">*</p>

    <p class="normal">“Hayır! Londra’da beş yıl kaldıktan sonra, sadık bir dosta rastlamanın hemen hemen olanaksız olduğu o işadamları çevresinde artık duramazdım. Kârlı işler yapıyordum, ama yüreğim buz kesiyordu; İngilizlerin nezaketi yüzünden bir kadın aralarında rahatsız olmaz ama yüreği de ısınmaz!</p>

    <p class="normal">“Çıkarı olmayan her şeyi zarar sayan ve müşterilerle rakiplerden başka insan tanımayan işadamıyla eşit koşullarda savaşım veren bir kadının düştüğü düş kırıklığı öylesine yoğundur ki bunun hiç sözünü etmemek daha iyi olur. Yaşam savaşında erkeklerin tutkusu sınır tanımaz; onun için savaş başladı mı artık aman yoktur! Ezilmemek için sürekli ezeceksin! Zafer de hayli pahalıya mal olur!</p>

    <p class="normal">“Beş yıl süren bu hareketli savaştan zaferle çıktım; beş bin sterlinlik yüklüce bir servetle oldukça ağır bir dimağ yorgunluğu! Bir süre için olsun bir kenara çekilip dinlenmem gerekiyordu. Doktorun tavsiyesi üzerine bir deniz yolculuğuna çıktım! Çocukluğumdan beri, atalarımın yurdu olan Filistin’i görmeyi düşlediğim için, bir Yahudi çevresinde hak ettiğim dinlenmeye kavuşurum umuduyla Yafa’ya gittim.</p>

    <p class="normal">“İşte o yolculuk sırasında kader bana, kendisi için yaratılmış olduğum ve benim için yaratılmış olan erkeği gönderdi! Bak anlatayım:</p>

    <p class="normal">“Gemi Malta adasına yanaşmıştı. Bilgin yüzlü, kılığı kıyafeti berbat, gülünç bir bavulu beceriksizce taşıyan bir adam gemiye çıktı ve gözlerimiz karşılaştığı anda kendini tutamayarak güldü. Bu gülüşün bir zihin tepkisinden ileri geldiğini anladım, çünkü görünüşümde gülünç olan bir taraf yoktu. Bununla birlikte, bu tuhaf adamı görmek için dönüp baktım. O da aynı anda döndü ve biraz mahcup bir halle beni ciddi ciddi selâmladı.</p>

    <p class="normal">“Önemsiz, sıradan bir gündelik olay denebilir. Ama öyle olmadı.</p>

    <p class="normal">“Denize açıldıktan sonra, öğle yemeğinden bu adam benim yanıma düşmüştü. Yemeğe biraz geç geldi. Düzgün giyinmiş, yeni traş olmuştu. Peçetesini açtı ve gür bir sesle, hiç çekinmeden şöyle dedi:</p>

    <p class="normal">_ “Az önce, sizinle karşılaştığım zaman herhalde üzerinizde nezaketsiz bir insan izlenimi bıraktım: Özür dilerim, hanımefendi.</p>

    <p class="normal">«_Dalgın olduğunuzu farkettim, dedim.</p>

    <p class="normal">«_Hayır! Dalgın değildim, diye karşı koydu; kendi kendime konuşuyordum. Daha çok dışarısı ile ve dışarısı için yaşayanlar dalgın olur.</p>

    <p class="normal">«Bu karşıtlık hoşuma gitti. Adamın açık yürekliliği ve açık sözlülüğü daha çok hoşuma gitti! Ya susup dinlemek, ya da büyük sözler söylemek için ağız açmak gereken toplumsal yaşantıda böyle şeylere rastlanmaz. Onun için de, o yemekten sonra, güvertede piposunu içmekte olan adama yaklaştım, damdan düşer gibi:</p>

    <p class="normal">«_İngiliz değilsiniz galiba, mösyö! dedim.</p>

    <p class="normal">«_İngilizim, efendim. Londra’dan John Edwards.</p>

    <p class="normal">«_O halde nasıl oluyor da kurallara böylesine az uyuyorsunuz?</p>

    <p class="normal">«_Çünkü görünen ve görünmeyen `gerçekler’e nüfuz etmesini bilirim... Ama İngiliz olmayanların kurallara daha mı az uyduklarını sanıyorsunuz?</p>

    <p class="normal">«_Öyle sanıyordum.</p>

    <p class="normal">«_Doğru değil. Açık yüreklilik, açık sözlülük, her insanın doğal yeteneklerindendir, fakat yanlış anlaşılmış bir terbiye ve kötü düzenlenmiş yaşamın acılığı bunları boğup öldürür. Biz İngilizler yaşam savaşıyla her milletten fazla karşı karşıyayız: İşte bizi fazla kuralcı yapan budur. Ama buna bakarak, başka milletlerin açık sözlülükte bizden ileri olduklarını sanmayın. Yalnız bizden fazla yapmacık yaparlar, asıl çirkin olan da budur! Onun için açık sözlülüğe bir İngilizde rastlandığı zaman daha çok göze çarpar ve daha değerlidir, çünkü biz hiçbir şeyi yarım yamalak bırakmayı bilmeyiz.</p>

    <p class="normal">«İşte, Sotir’ciğim, alçakgönüllülüğü de bilgisi kadar büyük olan Bay John Edwards’ı böyle tanıdım. Bütün eski çağ kavimlerinde ortaklaşa olan ebedi hikmete dayanan evrensel esoterik öğretiyi1 tanıyan ender kişilerden biri, Hindistan, Mısır ve İsrail’in içten dostu, ezilenl milletlerin bağımsızlığı uğrunda savaşan, bu yüzden de yurdunda resmi çevrelerce pek sevilmeyen bir insandı. Sömürgelerde büyük bir servet biriktirmiş olan bir adamın oğlu ve tek varisiydi ama, kazılara harcadığı bu servetten elinde bir kırıntı bile kalmamıştı!</p>

    <p class="normal">«Böylece, İskenderiye’ye gelmeden önce yüreklerimizi birbirimize açtık, bu adamın beni hemen anladığını, duygulandığını, zaaflarını itiraf ettiğini, ilmine ateşli bir tutku ve bütün sanatlara karşı geniş bir anlayış gösterdiğini sevinçle gördüm. Beni en çok duygulandıran da ruhunun soyluluğu oldu! John Edwards, tam bizim anladığımız anlamda bir insan dostuydu, yani bir adamı kurtarmak için düşünsel tutkularını fada edebilecek karakterdeydi. Onun gözünde yaşam, bir sanat eserinden daha önemliydi!</p>

    <p class="normal">«_En alçakgönüllü yaşam bile en başarılı sanattan daha şaşırtıcı ve mucizevi bir yapıttır, derdi. Tanrı timsali olan insana saygı beslemedikten sonra insan elinden çıkmış bir şeye hayran olmak neye yarar! Çünkü her insan yaşam yaratıcısıdır ve imanıyla, iyiliğin zaferine yardım eder!.. Yaşam, tanrısal olan tek yapıttır. Her şey yeniden yapılabilir, yalnız yaşam dışında! Evrende hiçbir şey küçük ve hiçbir şey büyük değildir.</p>

    <p class="normal">«MÜkemmel bir dostluğa nasıl ender rastlandığını bizim gibi o da biliyordu, fakat yokluğundan fazla yakınmıyordu, kendini araştırmalarına vermiş ve mizacımıza uygun insana asla rastlamadan yaşamımızın son bulabileceğine inanmıştı.</p>

    <p class="normal">«Dost olduk ve hemen birbirimiz için vazgeçilmez birer insan haline geldik, doğdukları gündenberi birbirini aradıktan sonra birbirlerine sımsıkı bağlanan iki insan gibi aramızdan su sızmaz oldu!</p>

    <p class="normal">«Düş kırıklıklarımın acısını unuttum ve derhal beş bin sterlinimi emrine ayırdığımı kendisine söyledim. John Edwards, sanki sözünü ettiğim para iki metelikmiş gibi bana bütün sakinliğiyle cevap verdi:</p>

    <p class="normal">«_Siz mükemmel bir kadınsınız, yalnız size bildirmek zorundayım ki, kesinlikle bir iflâsa sürüklüyorsunuz kendinizi: hiyeroglifler kimseyi zengin etmemiştir, hatta küçük bir Trainon sarayını hak etmiş olan Champollion’u bile. Biraz daha düşünün lütfen.</p>

    <p class="normal">«Düşünecek bir şey yoktu, çünkü artık John’suz yaşayamayacağımı anlamıştım, bunu kendisine söyledim.</p>

    <p class="normal">«_Tamam, eddi. Ama biraz pratik davranmalıyız! Bizim konsolosa kadar bana eşlik ederseniz, oradan Bayan Edwards olarak çıkarsınız! Ancak bu koşulla kabul ederim! Düşünün: Ben sizden yaşlıyım, sağlığım da çok iyi sayılmaz. Ölümümden sonra geçinecek kadar bir paranızın olması gerek!</p>

    <p class="normal">«Kabul ettim, Bayan Edwards oldum ve yedi yıl önce, genç kızlık düşlerime lâyık yeni bir yaşama başladım: İki bedende bir ruh yaşamı.</p>

    <p class="normal">Yazın ağır sıcaklarında kazılar olanaksız hale geldiği için, Ramleh yolundaki evceğizimize sığınıyorduk. Orada, güzel bir şiir kadar açık ve canlı düşüncelelr halinde, yapılan araştırmaların sonuçlarını kaleme alıyordu.</p>

    <p class="normal">«İman, diyordu, zihnin cesareti ve mantığın meşalesidir. Hiyerogliflerde, eski Mısır hikmetinin, Batı için kaybedilmiş prensiplerini, Hindistan’ın tapınaklarında bulunanlara eş prensipleri okuyordu. Çünkü hikmet tektir ve evrenseldir, oysa yalan çeşitlidir, zamana ve mekâna göre değişir!</p>

    <p class="normal">“Yine derdi ki, “Taş benimle konuşur!” Ama John yalnız değerli bir egiptolog değildir; dinle ilmin günün birinde uzlaşacağına, bu yollar milletler arasında barışçı anlayışın temeli atılmış olacaına da inanırdı.</p>

    <p class="normal">“Din istismarcılarının iman anlayışını ise gülünç buluyordu. Tutuculuğun da tıpkı din düşmanlığı gibi insanları birbirinden ayrdığını, bunun ise bütün dinlere aykırı bir şey olduğunu söylerdi. Çünkü dinlerin amacı ayırmak değil birleştirmektir. Geniş çalışmalarının amacı da modern medeniyetlerimiz gibi insanları böleceğine birleştiren eski çağ hikmetini diriltmekti!</p>

    <p class="normal">“En garibi, sevgili Edwards’ımızın yanında olmayı sürekli istediğim kadar, tam anlamıyla Yahudi olabildim! Yahudiler beni İsrail’den uzaklaştırmışlardı, John’umsa ona yaklaştırdı beni, öyle ki onun denetimi altında ırkımın tarihini tanımayı öğrendim.</p>

    <p class="normal">„Her gün Akdeniz kıyılarında birlikte dolaşırdık, John o büyülü sözleriyle eski çağ kentlerinin görkemini gözümde canlandırır, onu bugünki gelişmiş medeniyetimizin sosyal kargaşasıyla karşılaştırırdı.</p>

    <p class="normal">„Akşamları, hareketsiz palmiyelerin altında şezlonglarımıza uzanarak en sevdiğimiz yazarların yapıtlarını yüksek sesle bir o, bir ben okurduk, onlarla güler ya da hüzünlenirdik. Ya da müzik saatinde odamızı en sevdiğimiz Beethoven‘le doldurarak yaşamsal bütün sevinç ve acıları birlikte yaşardık!</p>

    <p class="normal">Edwards:</p>

    <p class="normal">“_işte insanlığın dostları, derdi. Şu zavallı gündelik yaşantımızda onlarla boy ölçüşecek devleri bulmaya kalkışmak ve bunları özel yaşamımıza karıştırmak bir çeşit saygısızlık olur. Duygularımızı incelterek onlara yetişmeye çalışalım, sağlıklı olmaya çalışalım. Dünyamızın sağlığa gereksinimi var!</p>

    <p class="normal">“Nisanla eylül arasında yaşam böyle sürer giderdi. Yılın öteki aylarındaysa zamanını çok yorucu çalışmalarla geçirirdi.</p>

    <p class="normal">“John Edwards, yaşamlarını ölümsüz anılarla dolu bir toprağış araştırmaya vakfetmiş bilinmeyen egiptologlardan biriydi. Başlangıçta, kendisine büyük gelirler sağlayabilecek önemli imtiyazlara sahipti. Fakat eliaçık bir insan olduğu için bulduğu tarihî eserlerin en güzellerini Bulak müzesine armağan etti. Çünkü “Önce Fransızlar, sonra da İngilizler Mısır’ın en önemli tarihî yapıtlarını yağma ettiler” derdi.</p>

    <p class="normal">“Son derece cömert adamdı. Kahire’yle Assuan arasında ayağını atmış olduğu her yerde bugün adını andınız mı, fellahlar ellerini yüreklerine götürerek: Hauaga Koes (iyi adamdır) derler. Hayırsever görünenlerden hiç hoşlanmazdı ama, mutsuz bir insanın yanından geçerken avucuna bir şeyler sıkıştırmadan da edemezdi. Onun için de, kara balçıktan yapılmış kulübelerden oluşan o köylerden birine gideceği zaman cebine iki üç sterlinlik bozuk para doldurur, en muhtaçlara dağıtırdı.</p>

    <p class="normal">“İşçilerine karşı da öyle davranırdı, o yüzden ona taparlardı, yalnız haklarını verdiği için değil, sadeliği ve tatlılığı için de. Onlarla birlikte yaşar, onların yediklerini yerdi, aynı barakalarda yatar, işçinin başı ucunda durarak, binlerce yıllık esrarlı kumlardan fışkıracak olan değerli nesneye bir zarar gelmesin diye kazma vuruşunu gözetlerdi. Üstelik onlara hekimlik eder, her hususta kendilerine yol gösterirdi. Sağlık kurallarına dikkat etmeyişleri yüzünden birçok hastalığa ve özellikle gözlerini kör eden korkunç trahoma tutuldukları için sık sık müdahale etmesi gerekirdi.</p>

    <p class="normal">“Bir gün çok iptidai olan yerli yemeklere alışkın olmasından duyduğum hayreti söyleyince bana demişti ki:</p>

    <p class="normal">“_Her yerde ve her zaman böyle yapmak gerekir. Milletler, tarihsiz çağlardan beri sürüp gelen bellekleriyle ekvatorda hangi yemeği, Sibirya’da ise hangisini yemek gerektiğini pek iyi bilirler. Biz de biliriz bunları, ama milletler kadar akıl ve hikmetin gereklerine uyamadığımız için aldırış etmeyiz.</p>

    <p class="normal">“Öğleyin, eline bir tabak alıp ortada kaynayan tencereden, içine Fellahın millî yemeği “ful” doldurduğu görülürdü.</p>

    <p class="normal">“Bu alçakgönüllüğü, dürüstlüğü ve iyi yürekliliği ile birlikte bir tılsım gibi onu korur, Mısır’da fethedilmemiş bir ülkedeymişler gibi türlü zorbalıklar yapan Avrupalıların zaman zaman uğradıkları kötü sona düşmesine meydan vermezdi. Bu yurtta, bütün esircilerin yaptığı gibi beline tabanca takıp küstahça dolaşmadı. Buna hiçbir zaman gereksinim duymadı: O, <span class="ideitalik">huaga koes</span>’di.</p>

    <p class="normal">“Bütün kazı mevsimi süresince Edwards, toprağın kendisine sunacağı hazlardan başka zevk düşünmezdi. Ah! İnsan yürekli bir bilginin yanında yaşamak ne mutlulukmuş!</p>

    <p class="normal">“İyi korunmuş bir eski yapıt keşfettiği zaman duyduğu sevinci ancak bir şair anlatabilirdi. Gözleri parlayarak, sabit bakışlarla öylece durur, ellerinin sonsuz bir özenle tuttuğu taş, tahta ya da maden parçasını saatlerce seyrederdi. O zaman her şeyi unuturdu; onu rahat bırakmak gerektiğini bilirdik. O ilk anların hazzı, uzun emek ve zahmetlerinin tek ödülüydü. Heykelcikler, vazolar, silâhlar, âletler, her ne bulursa kendi elceğiziyle temizler, büyüteçle inceler, sınıflar, numaralar ve özenle sarıp sandıklara yerleştirirdi.</p>

    <p class="normal">“Ara sıra, tabutlarda hazineler yattığını işiten Avrupalı haydutların gizlice tahrip edici kazılar yaptıkları olurdu. Tarihe karşı işlenen bu saygısızlıklardan Edwards büyük bir üzüntü duyar, fakat acısını nasıl da soylu bir biçimde ifade ederdi!</p>

    <p class="normal">“Bir kez, bir Fellah koşup bizim kazı yerinden az uzakta bir tabutun meydana çıkarıldığını haber vermişti. Oraya gittik. Tabut açılmış, içindeki madeni mahfaza kırılmış, her tarafı araştırılmış olan mumya, arkaüstü yatıyordu. Bütün bunlarda bir olağanüstülük yoktu, sıradan şeylerdendi. Fakat onu asıl kızdıran şu oldu: Bu saygısızlığı yapan insan biçimindeki sırtlan, değerli bir şey bulamayınca, boşuna zahmet çektiğine sınirlenerek bir tekme vurup mumyanın yüzünü dağıtmıştı. Ökçenin dört köşe şekli yüze işlenmişti.</p>

    <p class="normal">“Bu barbarlık karşısında Edwards başından şapkasını çıkardı ve sakin bir tavırla, fakat boğulur gibi bir sesle, gözlerinden ateşler saçarak dedi ki:</p>

    <p class="normal">“_Dört bin yıl önceki Mısır’da böyle bir alçaklığı yapacak tek adam çıkmazdı! O günden bugüne insanlık hayli geriledi, şimdi artık gözlerimizde hiçbir şeyin kutsallığı kalmadı.</p>

    <p class="normal">“Sonra soluğu daralarak ekledi:</p>

    <p class="normal">“_Bir kimseyi giyotine gönderecek yaradılışta olduğumu sanmazdım. Ama şu anda, evet: İnsanı böyle vahşilikler yapacak düzeye düşürenlerin başlarını vurdurmakta duraksamazdım. Ademoğlunu bunca insanlıktan çıkaranların yaşamaya hakkı yoktur!.. Ünlü olmak için harika bir eseri bozmuş olan Arostrates’i yine anlarım, ama bir insanı böyle bir suça teşvik etmek insanlık değildir!</p>

    <p class="normal">“Bazen mucizeler yaratan bir rastlantıyla kaderin bana gönderdiği adam işte böyle bir insandı. Ancak, aynı kader, belki de, bu derece büyük bir mutluluktan çılgına dönmeyeyim diye onu elimden aldı.</p>

    <p class="normal">“Tam bir yıl oluyor, John birdenbire bir apandisit krizine yakalandı. Hemen bir hastaneye kaldırttım, ama daha ameliyat sırasında o büyük kalbi çarpmaz oldu.</p>

    <p class="normal">“_Sana servet diye bütün bıraktığım lekesiz bir isimle mütevazi bir biçimde geçimini sağlayacak bir eski eserler koleksiyonu... Çok zengin bir ailenin çocuğu olduğum için benim de onların yolundan yürüyeceğimi ummuşlardı. Oysa ben gördüğün yaşamı yeğledim: Haris, açgözlü atalarımın insanlıktan çaldığını ona geri verdim. Ancak, karımın günün birinde antikacılık yapmak zorunda kalacağını düşünmemiştim; en büyük üzüntüm budur; bana bunca mutluluk vermiş olan şeyleri satarak geçineceksin. Oysa daha yaşayıp biraz para biriktireceğimi, bütün koleksiyonumu da bu ülkenin müzesine bırakabileceğimi umuyordum. Kısmet bu kadarmış. Şimdi sana, kişiliğine uygun bir yaşam kuralı olarak, tek öğüdüm şu olacak: İnsanlardan sakınma, açıksözlü ol! Sakınmak, zayıfın silahıdır. Güçlülerin korkacak bir şeyleri yoktur. Kurtlardan kaçar gibi insandan kaçmakla onu adam edemezsin. Onun için her zaman açıksözlü ol Ester, ruhum her zaman seninle birlikte olacak.”</p>

    <p class="normal">John Edwards’la kısa yaşamının öyküsünü burada kesen Ester, gözlerine dolan yaşları silerek ekledi:</p>

    <p class="normal">_ En sevdiği ve takdir ettiği şeylerden hiçbirini satmadım. Bu dükkânı, sırf gereksiz birtakım ıvır zıvırı başımdan defetmek için açtım, züppe milyonerler de bunları kapıştılar. Bu paralar _ölümünden sonra artık oturamadığım_ köşkünün satışından elde ettiğim paraya eklenince, kızımın tahsiline ve annemin bakımına yetecek bir toplam tutuyor! Hemen gelsinler Sotir’ciğim, üçümüz birlikte Filistin’in sakin bir köyüne yerleşiriz. Artık burada yapacak işim kalmadı. John’umun arzusunu yerine getirdim. Bulak müzesinde yakında bir John Edwards şubesi açılacak. Bütün sevdiği eşyalar _ki içinde eşsiz olanları vardır_ orada bulunacak.</p>

    <p class="normal">“Evet, Sotirciğim, yaşamaya değer bu dünya: <span class="ideitalik">Yaşam ne denli çirkin olursa olsun, hayatta her şey çirkin değildir!</span></p>

    <p class="normal">..............</p>

    <p class="normal">Daçya vapuru bir kez daha Köstence’den demir almıştı, ağır bulutlarla dolu kurşundan bir gök altında, gemi, güzel bir güven içinde, köpüklü ve hareketli bir denizde, karanlıklara dalıyordu. Hemen bütün yolcular, yataklarına uzanmış, yüzen evin düzenli salıntısına uyarak uykuya dalıyorlardı, kimileri talihlerine, kimileri de şimdiden kamarasına çekilmiş olan kaptana güveniyorlardı. Geminin, bir insan iradesinin müdahalesi olmadan, sanki gelişigüzel kendiliğinden gidiyormuş gibi bir hali vardı.</p>

    <p class="normal">Sotir’in kamarasında hâlâ ışık yanıyordu. Kilercinin karşısına oturmuş olan ciddi ve sakin reb Zalmen, alçak sesle bir şeyler söylüyor, yatağa uzanmış olan Hanel, kızarmış gözlerine durmadan mendilini götürüyordu.</p>

    <p class="normal">_Evet, Sotir, “yaşam bir gölge gibi geçiyor, bir düş gibi silinip gidiyor”, dış yaşamımızın bütün didinmeleri boş... Tanrı yanında kişinin ne anlamı var? Denizdeki bir damla bile değil! Sevinçlerimizin, kederlerimizin ne hükmü var!.. Allah rahmet eylesin, bizim Rivke, kızını göreceğine ne kadar seviniyordu; bütün evini boşalttı, gemiye bineceği günü hummalı bir sabırsızlıkla bekliyordu, ama işte ani bir hal geldi üstüne, aldı götürdü kadıncağızı... Onu gömdüğümüzün tam haftası bugün! Toprağı bol olsun!</p>

    <p class="normal">Sotir:</p>

    <p class="normal">_ Ester, gemiyi beklemek için İskenderiye’ye gelecek. Ne acı bir darbe! dedi.</p>

    <p class="normal">Reb Zalmen.</p>

    <p class="normal">_ Ağlama Hanel’ciğim, diye tekrarlıyordu, artık öğrendin ya, annen sağ! Sen bir yetim değilsin! Tanrıya şükür!</p>

    <p class="normal">Hanel bitkin bir sesle:</p>

    <p class="normal">_ Annem öldü benim, diye hıçkırıyordu; <span class="ideitalik">öteki annemi</span> tanımıyorum bile! Ester benim annem değil ki, ablam... Tanımıyorum onu...</p>

    <p class="normal">_ Ağlama yavrum, diyor reb Zalmen, saçmalıyorsun. Metin ol, artık koca kız oldun maşallah! Büyükbabanla büyükannenin ruhları için dua et... Ölüler bizim dualarımıza muhtaçtırlar. Daha iki ay önce her ikisi de hayattaydı, şimdiyse, Köstence mezarlığında, karımın biraz ilerisinde yanyana yatıyorlar. Beni dinle Hanel, annen mutlu olmadı senin; onu sen teselli edeceksin, ama sana bizim kurallarımızı öğreten büyük babanla büyük annenin anısına sadık kal. Daha çok güzel günler göreceksin. Ben İskenderiye’ye varınca senden ayrılacağım!.. Sen yaşama yeni başlıyorsun, benimse bir ayağım çukurda. Kutsal ülkede vicdan huzuru içinde ölebilen kişiye ne mutlu!</p>

    <p class="normal">Sotir atıldı:</p>

    <p class="normal">_ Siz, dindar Yahudiler, yaşamınızda hiçbir olağanüstülük yok! Sizi bildim bileli hep aynısınız, tek bir kez yaşamınızı değiştirdiniz ama yaşamak için değil... Ölmek için...</p>

    <p class="normal">_ Tanrıyla birlikte yaşayan insan, başkalarının gözünde hiç değişmez gibi görünür. Hem Yahudiler için kişiliğin bir önemi yoktur. Bizim Musa’mızın özel yaşamı bile bizi ilgilendirmez! Önemli olan onun öğrettikleridir.</p>

    <p class="normal">Kamaranın pencerelerinde şafağın ilk ışıkları belirmişti. Hanel uyuyordu. İş zamanı geldiği için Sotir kalktı. O zaman reb Zalmen üçüncü mevki kamarasına indi ve hemen dua etmeye başladı. Denizin tatlı çalkantısıyla Yaradan’ı ululayan monoton ilahisini kendinden geçercesine okuyordu.</p>

    <p class="resim">SON</p>
  </div>

  <div class="calibre2" id="calibre_pb_13"></div>
</body>
</html>
