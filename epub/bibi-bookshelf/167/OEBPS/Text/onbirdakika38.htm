<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Paulo Coelho - On Bir Dakika</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1 title="35"></h1>

  <p>Hayat bazen çok cimridir: İnsanın yeni bir duygu tatmaksızın, günler, haftalar, aylar, hatta yıllar geçirdiği olur. Sonra, bir kapıyı bir kere açınca -Maria'nın Ralf Hart'la yaşadığı da buydu-, ortaya çıkan boşluğa âdeta bir çığ iner. Bir an hiçbir şeyiniz yoktur, bir sonraki an, kabul edebileceğinizden fazlasına sahipsinizdir.</p>

  <p>Günlüğüne yazdıktan iki saat sonra, Maria <i>Copacabana'dan</i> içeri girdiğinde, patronu Milan yanma geldi: "Söyle bakalım, şu ressamla çıktın mı?"</p>

  <p>Ralf işletmede tanınan biri olmalıydı, Maria bunu, fiyatı sormaya ihtiyaç duymadan üç kişilik para ödemesinden anlamıştı. Maria sadece başıyla 'evet' dedi, gizemli bir hava yaratmak istemişti. Ama Milan bunun üzerinde hiç durmadı, çünkü bu âlemi Maria'dan çok daha iyi tanıyordu.</p>

  <p>"Belki bir ileri aşama için hazırsındır. Seni isteyip duran bir 'özel müşteri' var. Deneyimsiz olduğunu söyledim, o da bana güveniyor. Artık deneme vakti gelmiştir belki de."</p>

  <p>'Özel müşteri' mi?</p>

  <p>"Ressamla ne ilgisi var?"</p>

  <p>"O da 'özel müşteri'."</p>

  <p>Yoksa, Ralf'la bütün yaptıklarını, öbür kızlardan biri de mi yapmıştı daha önce? Maria dudaklarını ısırarak sessiz kaldı; güzel bir hafta geçirmişti, yazdıklarını unutması mümkün değildi.</p>

  <p>"Ressamla yaptıklarımın aynısını mı yapacağım?"</p>

  <p>"Ne yaptığınızı bilemem, ama bugün, sana içki teklif eden olursa kabul etme. Özel müşteriler daha çok para verir, pişman olmazsın."</p>

  <p>Gece her zamanki gibi başladı. Taylandlılar birlikte oturuyorlardı, Kolombiyalıların üzerinden bıkkınlık akıyordu, kendi dahil üç Brezilyalı, yeni ya da ilginç bir şey yokmuş gibi kendi içlerine dalmışlardı. Bir Avusturyalı, iki de Alman vardı, pastanın geri kalanını Doğu Avrupalı kadınlar bölüşüyordu, hepsinin gözleri kocaman ve renkliydi; güzel kızlardı; zaten hep ötekilerden daha çabuk evlenip giderlerdi.</p>

  <p>İçeri erkekler girdi - Ruslar, İsviçreliler, Almanlar, her zamanki gibi çalışmaktan bitkin düşmüş, dünyanın en pahalı kentlerinden birinde en pahalı fahişelerin hizmetlerini kendilerine sunabilen üst düzey insanlar. Maria'nın masasına yönelenler oldu, ama Maria her göz attığında Milan ona reddetmesi için işaret ediyordu. Maria memnundu: Bu akşam bacak açması, kokulara katlanması, doğru dürüst ısıtılmamış banyolarda duş alması gerekmeyecekti. Bütün yapacağı, seks yorgunu bir adama nasıl sevişeceğini öğretmekti. Ve iyi düşünüldüğünde, değme kadın o âna uygun bir hikâye uyduracak yaratıcılığa sahip olamazdı.</p>

  <p>Bir yandan da kendi kendine sorup duruyordu: "Neden her şeyi denedikten sonra, tekrar başa dönmek isterler?" Neyse, bu onu ilgilendirmezdi... İyi para verdikleri sürece, hizmetlerindeydi.</p>

  <p>Ralf Hart'tan daha genç gösteren bir adam girdi içeri: Kara saçlı, yakışıklı biriydi; dişleri inci gibiydi. Üzerinde, Çin modeli bir takım vardı - kravat yok, sadece dik boyunlu, kar gibi beyaz bir gömlek. Bara yöneldi. Milan'la ikisi Maria'ya baktılar ve müşteri onun yanma geldi: "Bir içki ister misin?"</p>

  <p>Milan başını sallayınca Maria da adamı masasına davet etti. Kendine bir meyve kokteyli söyledi, dans teklifini beklerken adam kendini tanıttı: "Adım Terence, İngiltere'de bir plak şirketinde çalışıyorum. Burada güvenilir insanlar olduğunu bildiğimden, söylediklerimin aramızda kalacağına inanıyorum."</p>

  <p>Tam Maria Brezilya'dan bahsetmeye başlayacakken, adam sözünü kesti:</p>

  <p>"Milan, ne istediğimi bildiğini söyledi."</p>

  <p>"Ne istediğini bilmiyorum. Ama ne yaptığımı biliyorum."</p>

  <p>Ritüel yerine getirilmedi; Terence hesabı ödeyip Maria'yı koluna aldı. Bir taksiye bindiler; hemen ardından adam bin frank uzattı. Bir an, ünlü tablolarla süslenmiş o lokantada eşlik ettiği Arap geldi Maria'nın aklına. İkinci kez böyle yüklü para alıyordu ve bu onu tatmin edeceği yerde sinirlendiriyordu.</p>

  <p>Taksi, kentin en lüks otellerinden birinin önünde durdu. Adam kapıcıya selam verdi, böylece buraya alışık olduğunu göstermiş oldu. Dosdoğru odaya çıktılar, nehre bakan bir süitti bu. Terence herhalde nadir bulunan bir şarap açtı ve Maria'ya bir kadeh uzattı.</p>

  <p>Maria şarabını içerken bir yandan da ona bakıyordu. Böylesi zengin, yakışıklı bir adam, bir fahişeden ne bekleyebilirdi? Terence'in ağzından laflar dirhemle döküldüğünden, o da sesini çıkarmadan bir 'özel müşteri'yi neyin tatmin edebileceğini düşündü kendi kendine. Girişi yapmanın kendisine düşmediğini hissetmişti; bununla birlikte, başladıktan hemen sonra, olaya gerektiği kadar ortak olmayı hesaplıyordu. Hepsi bir yana, her akşam bin frank kazanmıyordu.</p>

  <p>"Vaktimiz bol," dedi Terence. "Aceleye lüzum yok. İstersen burada uyuyabilirsin."</p>

  <p>Maria'nın içine gene bir rahatsızlık çöktü. Adam ürkmüş görünmüyor, öbür müşterilerden farklı olarak sakin bir sesle konuşuyordu. Ne istediğini biliyordu; mükemmel bir kentte, nehre bakan mükemmel bir odada, mükemmel bir müzik açtı, sesi de mükemmel ayarladı. Kıyafeti çok iyi kesimliydi, bir köşedeki valizi küçüktü, sanki yolculuk yapmak için fazla bir şeye ihtiyaç duyuruyormuş ya da Cenevre'ye sadece bu gece için gelmiş gibi.</p>

  <p>"Gidip evimde uyuyacağım," diye karşılık verdi Mana.</p>

  <p>Karşısındaki adam bir anda değişti. Kibar bakışlarına buz gibi bir parıltı yerleşti.</p>

  <p>"Otur şuraya," dedi, çalışma masasının yanındaki sandalyeyi işaret ederek.</p>

  <p>Bu bir emirdi! Gerçek bir emir. Maria isteneni yaptı ve bundan tuhaf bir heyecan duydu.</p>

  <p>"Dik dur. Haydi, dikil bakalım, klas bir kadın gibi. Yoksa sana ceza veririm."</p>

  <p>Ceza vermek mi! Özel müşteri! Maria şimşek hızıyla her şeyi anladı, çantasındaki bin frangı çıkarıp masanın üstüne bıraktı.</p>

  <p>"Ne istediğini biliyorum," dedi gözlerini buz mavisi gözlere dikerek. "Hazır değilim."</p>

  <p>Adam normal haline döner gibi oldu ve Maria’nın doğru söylediğini fark etti.</p>

  <p>"Şarabını iç," dedi. "Seni hiç zorlamayacağım. İstersen biraz daha kal, istersen git."</p>

  <p>Maria içinin tekrar rahatladığını hissetti.</p>

  <p>"Bir işim var. Patronum beni koruyor, bana güveniyor. Senden rica ediyorum, ona hiçbir şey söyleme." Bu sözleri yalvarma tınısı barındırmayan bir sesle söylemişti, dile getirdiği gerçeğin ta kendisiydi.</p>

  <p>Terence tekrar kendi olmuştu - ne yumuşak, ne sert, yalnızca öbür müşterilerin tersine, ne istediğini bildiği izlenimini veren bir erkek. Bir transtan, başlayamamış bir tiyatro oyunundan çıkar gibiydi.</p>

  <p>Peki 'özel müşteri' sözünün anlamını bile keşfedemeden, böyle gitmeye değer miydi?</p>

  <p>"Tam olarak ne istiyorsun?"</p>

  <p>"Biliyorsun. Acı. Istırap. Ve büyük haz."</p>

  <p>Acı ve ıstırap, hazla pek yakışmıyor,' diye düşündü Maria, aslında umutsuzca tersini düşünmek, hayatındaki olumsuz deneyimlerden bir bölümünü olumlu hale getirmek istediği halde.</p>

  <p>Terence onu elinden tutup pencereye götürdü: Gölün öbür kıyısında bir katedralin çan kulesi seçiliyordu; Maria Saint-Jacques'ta Ralf Hart'la yürürken oradan geçtiğini hatırlıyordu.</p>

  <p>"Şu nehri, gölü, şu evleri, şu kiliseyi görüyor musun? Beş yüz yıldan fazla zaman önce, hepsi aşağı yukarı bugünkü gibiydi. Tek fark, kentin neredeyse tamamen ıssız olmasıydı. Bilinmedik bir hastalık bütün Avrupa'yı sarmıştı ve kimse onca insanın neden öldüğünü bilmiyordu. Hastalığa kara veba dediler, Tanrı’nın günahları yüzünden insanlara verdiği bir cezaydı bu. Bunun üzerine, bir grup insan, insanlık adına kendilerini feda etmeye karar verdiler: En çok korktukları şeye, fiziksel acıya teslim oldular. Gece gündüz, kendilerini kırbaçlarla ya da zincirlerle döverek şu köprüleri, şu sokakları arşınlamaya koyuldular. Tanrı adına çile çekiyor, açılarıyla Tanrı'yı yüceltiyorlardı. Kısa zamanda, ekmek pişirdikleri, toprağı ekip biçtikleri, hayvan besledikleri zamana göre daha mutlu olduklarını keşfettiler. Acı artık ıstırap değil, günahların kefaretini ödemenin verdiği hazdı. Acı neşeye, hayatın anlamına, hazza dönüştü."</p>

  <p>Maria'nın birkaç dakika önce gördüğü soğuk parıltı tekrar gözlerine yerleşti Terence'in. Terence masanın üzerine koyduğu parayı aldı, içinden yüz elli frangı çekip Maria’nın çantasına soktu.</p>

  <p>"Patronu merak etme. İşte onun komisyonu, ona tek kelime etmeyeceğime söz veriyorum. Gidebilirsin."</p>

  <p>Maria bütün paraları geri aldı.</p>

  <p>"Hayır!"</p>

  <p>Şaraptan oldu bu, lokantadaki Arap'tan, hüzünle gülümseyen kadından, bir daha asla bu lanetli yere gelmeyeceği düşüncesinden, bir erkeğin çizgilerinde kendini gösteren aşkın korkusundan, annesine gönderdiği, mesleğinde giderek ilerlediğini anlattığı mektuplardan, çocukken ondan bir kalem isteyen oğlandan, kendine karşı verdiği savaşlardan, suçluluk duygusundan, meraktan, para hırsından, kendi sınırlarını arayışından, yanından geçip gittiği şanslar ve fırsatlardan. Başka bir Maria vardı şimdi: Armağanlar vermiyor, kendini kurban ediyordu.</p>

  <p>"Korkum geçti. Daha ileri gidelim. Gerekirse cezalandır beni, çünkü ben bir isyankârım. Yalan söyledim, ihanet ettim, beni sevip koruyanlara yanlış davrandım."</p>

  <p>Oyunun içindeydi artık. Söylenmesi gerekenleri söylüyordu.</p>

  <p>"Diz çök!" diye emretti Terence boğuk ve ürkütücü bir sesle.</p>

  <p>Maria boyun eğdi. O güne dek hiç kimse ona böyle davranmamıştı; bunun iyi mi yoksa kötü mü olduğunu bilmiyor, sadece daha ileri gitmek istiyordu. Hayatında bütün yaptıkları için aşağılanmayı hak ediyordu. Yeni bir insanın, hiç tanımadığı bir kadının maskesine bürünmüştü.</p>

  <p>"Cezanı çekeceksin. Çünkü beş para etmezsin sen, kuralları bilmiyorsun, seks, hayat, aşk hakkında sıfırsın."</p>

  <p>Terence konuşurken çift kişilikli oluyordu: Erkeklerden biri Maria'ya sakince kuralları anlatıyor, öbürüyse, kendini dünyanın en sefil insanı gibi hissetmesine neden oluyordu.</p>

  <p>"Bunu neden kabul ediyorum, biliyor musun? Çünkü birini, bilinmedik bir evrene sokmaktan daha büyük zevk yok. Onun bekâretini bozmak demek bu - bedeninin değil, ruhunun bekâretini, anlıyor musun?"</p>

  <p>Anlıyordu.</p>

  <p>"Bugün soru sormakta serbestsin. Ama bir dahaki sefer, tiyatromuzun perdesi açıldığında oyun başlayacak ve kesintisiz sürecek. Eğer durursa, ruhlarımız uyuşamadı demektir. Unutma: Bu bir tiyatro. Hiçbir zaman olmaya cesaret edemediğin o kişinin kalıbına girmek zorundasın. Yavaş yavaş, o kişinin bizzat sen olduğunu keşfedeceksin, ama bunu tam olarak anlamadığın sürece, taklit yap, yaratıcı olmaya çalış."</p>

  <p>"Ya acıya katlanamazsam?"</p>

  <p>"Acı yok, sadece lezzete, gizeme dönüşen bir duygu var. 'Öyle yapma, çok canım yandı!' demek de oyunun bir parçası. 'Dur, dayanamıyorum!' demek de öyle. Yani, tehlikeyi savuşturmak için... Eğ kafanı, bana bakma!"</p>

  <p>Dizüstü çökmüş olan Maria, başını eğip gözlerini yere dikti.</p>

  <p>"Bu ilişkinin bedenlerimize ciddi zararlar vermemesi için, iki şifremiz olacak. İkimizden biri 'sarı' derse, bu şiddetin biraz azaltılması anlamına gelecek. 'Kırmızı' dersek, hemen durulacak."</p>

  <p>'"İkimizden biri' mi dedin?"</p>

  <p>"Rolleri sırayla oynayacağız. Biri olmadan öteki de yoktur ve kimse kendisi aşağılanmadan aşağılamayı öğrenemez."</p>

  <p>Bunlar, Maria’nın tanımadığı bir evrenden, gölgelerden, çamurdan, çürümüşlükten oluşan bir evrenden gelen korkunç sözlerdi. Gene de daha ileri gitmek istiyordu, bedeni korkudan ve heyecandan titriyordu.</p>

  <p>Terence'in eli, beklenmedik bir şefkatle başına dokundu.</p>

  <p>"Bitti."</p>

  <p>Ondan kalkmasını isterken özel bir sıcaklık göstermedi, ama az önceki kuru saldırganlığı da yoktu. Hâlâ titreyen Maria ceketini üzerine geçirdi. Terence onun ne halde olduğunu anlamıştı.</p>

  <p>"Bir sigara iç de öyle git."</p>

  <p>"Hiçbir şey olmadı."</p>

  <p>"Olması gerekmiyordu. Oyun, ruhunda kendi yolunu bulur. Gelecek sefer buluştuğumuzda, hazır olacaksın."</p>

  <p>"Bu gece bin frank eder miydi?"</p>

  <p>Terence karşılık vermedi. O da bir sigara yaktı, birlikte sessizliğin tadını çıkararak şarabı bitirdiler, müzik dinlediler. Ardından, bir şeyler söyleme vakti geldiğinde, kendi sözleri Maria'yı şaşırttı:</p>

  <p>"Bu çamurun içinde yürümeyi niye istediğimi anlayamıyorum."</p>

  <p>"Bin frank için."</p>

  <p>"Ondan değil."</p>

  <p>Görünüşe bakılırsa Terence, bu karşılığı beğenmişti.</p>

  <p>"Ben de kendime sordum bu soruyu. Marquis de Sade, bir erkeğin yaşayabileceği en önemli deneyimlerin, onu en uç noktalara götürenler olduğunu söylüyordu. Böyle böyle öğreniyoruz, çünkü bütün cesaretimizi kullanmak zorunda kalıyoruz. İşçisini aşağılayan bir patron, karısını aşağılayan bir adam ya alçağın tekidir ya da hayattan intikam almaktadır. Kendi ruhlarının derinliklerine bakmaya asla cüret edememiştir onlar. Vahşi hayvanı serbest bırakma arzusunun kaynağını keşfetmeye; seksin, acının, aşkın erkek için sınırlı deneyimler olduğunu anlamaya yanaşmamışlardır. Sadece bu sınırları tanıyanlar hayatı bilir; kalanı vakit geçirmektir altı üstü, aynı işi tekrarlayıp durmak, şu ölümlü dünyaya niye geldiğimizi gerçekte anlayamadan yaşlanıp ölmektir."</p>

  <p>Gene sokak, gene soğuk, gene yürüme isteği. Bu adam yanılıyordu, Tanrı'yı bulmak için insanın kendindeki iblisleri tanıması gerekli değildi. Maria, bir bardan çıkan bir öğrenci grubuna rastladı; neşeliydiler, biraz içmişlerdi, yakışıklı, sağlık doluydular; bugün yarın okullarını bitireceklerdi ve onlar için 'gerçek hayat' denen zaman dilimi başlayacaktı. İş, evlilik, çocuklar, rutin hayat, üzüntüler, yaşlılık, büyük kayıplar, yoksunluklar, hastalık, sakatlık, muhtaçlık, yalnızlık, ölüm.</p>

  <p>Neler oluyordu? Maria da 'gerçek hayatını' yaşamak için huzur peşinde koşuyordu. İsviçre'de, daha önce aklına bile gelmeyen bir mesleği yaparak geçirdiği zaman dilimi, herkesin er ya da geç göğüslediği zor bir dönemdi sadece. Bu süre içinde, Maria <i>Copacabana'</i><i>-ya</i> gidip geliyor, para için erkeklerle çıkıyor, müşterisine göre Saf Küçük Kız, Meşum Kadın <i>ya da Şefkatli</i> Anne gibi davranıyordu. Bu sadece, azami profesyonellik -bahşişlerin hatırına- ve asgari ilgiyle -alışmaktan korktuğundan- kendini verdiği bir işti. Dokuz ayı çevresindeki insanları kontrol ederek geçirmişti; şimdi evine girmek üzereyken, hiçbir karşılık beklemeden sevebileceğini, nedensizce acı çekebileceğini keşfediyordu. Sanki hayat kendindeki gizemlerin bir bölümünü, kendi ışığını ve karanlıklarını ona tanıtmak için bu tuhaf, iğrenç yöntemi seçmişti.</p>
</body>
</html>
