<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Paulo Coelho - On Bir Dakika</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1 title="7"></h1>

  <p>İsviçre'ye vardıklarında, Maria yorgunluktan harap haldeydi. Daha havaalanında yüreğine bir korku düştü: Yanındaki adama her açıdan muhtaç olduğunu keşfetti, kendisi ne ülkeyi tanıyordu, ne dilini, ne soğuğunu. Saatler ilerledikçe Roger'nin tavırları da değişiyordu; sevimli görünmek için çabalamaktan vazgeçmişti: Bir kez olsun Maria'yı öpmeye ya da göğüslerini okşamaya kalkışmadı, ama bakışları şimdi daha mesafeliydi. Maria'yı küçük bir otele yerleştirip bir başka Brezilyalı'yla tanıştırdı. Bu hüzünlü kadının adı Vivian'di; Maria'ya yapacağı işi öğretme görevi onundu.</p>

  <p>Vivian, ülkeye daha yeni adım atmış yabancı bir kadın olmasına rağmen Maria'ya hiçbir sıcaklık göstermeden, onu tepeden tırnağa süzmekle yetindi. Sonra, halini hatırını sormak yerine dosdoğru konuya girdi:</p>

  <p>"Hayal kurmayasın. Ne zaman dansçılarından biri evlense Brezilya'ya gider, anlaşılan sık sık başına geliyor bu. O ne istediğini bilir, sanırım sen de biliyorsun. Şu üç şeyden birini bulmaya geldin mutlaka: serüven, para ya da koca."</p>

  <p>Nasıl tahmin etmişti? Herkesin derdi aynı mıydı? Yoksa Vivian başkalarının düşüncelerini mi okuyabiliyordu?</p>

  <p>"Burada bütün kızlar, bu üç şeyden birini arar," diye tekrar söze girdi Vivian ve Maria onun düşünceleri okuyabildiğinden emin oldu. "Serüven desen, hava o kadar soğuk ki insanın içinden parmağını kıpırdatmak gelmez; üstelik seyahatler yapmak için tek kuruş kalmaz bize.</p>

  <p>Paraya gelince, dönüş biletini çıkartmak için neredeyse bir yıl çalışmak zorundasın, üstelik yatak ve yemek parası hariç.</p>

  <p>"Ama..."</p>

  <p>"Biliyorum, başta böyle konuşulmadı. Aslında, sormayı unutan sensin, bütün herkes gibi. Daha dikkatli olsaydın, imzaladığın sözleşmeyi okusaydın neye bulaştığını bilirdin, çünkü İsviçreliler, işlerine gelince hiç konuşmazlar, ama yalan da söylemezler."</p>

  <p>Bastığı toprak, Maria’nın ayaklarının altında sallanmaya başlamıştı.</p>

  <p>"Neyse, evlenen her kız Roger'nin cebini yakar. Bu yüzden, müşterilerle konuşmamız yasak. Buna niyetlendiğin anda, başına büyük bela aldın demektir. Rue de Berne'in tam tersine, insanlar bizim buraya arkadaş bulmaya gelmez."</p>

  <p>Rue de Berne mi?</p>

  <p>"Erkekler buraya kanlarıyla gelir. Ara sıra üç-beş turist düşse de, onlar da ortamı çok mazbut bulduklarından, kadın bulmaya başka yerlere giderler. Dans etmesini bil; şarkı söylemeyi becerirsen maaşın da artar, öbür kızların kıskançlıkları da. Dolayısıyla, Brezilya'nın bülbülüysen bile, benden sana tavsiye, unut bunu ve şarkı söylemeye kalkışma.</p>

  <p>"Sağa sola telefon etmeyi aklından bile geçirme. Yoksa, daha kazanmadığın bütün parayı harcarsın, zaten o da üç kuruş bir şey."</p>

  <p>"Ama bana haftada beş yüz dolar söz verdi!"</p>

  <p>"Görürsün."</p>
</body>
</html>
