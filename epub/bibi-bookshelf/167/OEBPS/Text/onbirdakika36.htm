<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Paulo Coelho - On Bir Dakika</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1 title="33"></h1>

  <p>Bunu izleyen günlerde, Maria var gücüyle uzak durmaya çalıştığı tuzağa bir kez daha düştüğünü anladı. Ne var ki ne hüzün, ne de kaygı duyuyordu. Tam tersine, kaybedecek hiçbir şeyi olmadığına göre, özgürdü.</p>

  <p>Durum ne kadar romantik olursa olsun, günün birinde Ralf Harfin onun sadece bir fahişe, kendisininse saygıdeğer bir sanatçı olduğunu anlayacağını biliyordu; Maria’nın dünyanın bir ucunda bulunan bir kriz ülkesinden geldiğini, oysa kendisinin, en basit vatandaşın hayatının bile, daha doğduğu gün düzenlenip korunduğu bir cennette yaşadığını da. O en iyi okullara gitmiş, dünyadaki en büyük müzeleri gezmişti, Maria ise liseyi zor bitirmişti. Özetle, böylesi hayaller sonsuza dek sürmez ve Maria gerçekliğin hayallere uymadığını fark edecek kadar görmüş geçirmişti. Şimdi, en büyük mutluluk şuydu onun için: gerçekliğe, ona ihtiyaç duymadığını, mutluluğunun olup bitenlere bağlı olmadığını söylemek.</p>

  <p>"Tanrım, amma romantiğim."</p>

  <p>Hafta içinde, Ralf Hart'ı neyin mutlu edebileceğini düşündü: Bir daha geri gelmemecesine kaybettiğini sandığı bir onur ve 'ışık' bahsetmişti Maria'ya; Maria'nın ise, bunun karşılığını vermesinin tek yolu, Ralf'in onun özelliği olarak gördüğü seksti. Ne var ki, <i>Copacabana'daki</i> tekdüze hayat milim kımıldamadığından, başka bilgi kaynaklarından yararlanmaya karar verdi.</p>

  <p>Birkaç porno film seyretti, ama bu da hiçbir ilginç keşif getirmedi; belki sadece, partnerlerin sayısının değiştiği birkaç çeşidi hariç. Filmler pek işine yaramayınca, Cenevre'ye geldiğinden beri ilk kez kitap satın almaya karar verdi; üstelik evini bir kere okunduktan sonra bir daha hiçbir yararı kalmayacak kitaplarla doldurmamayı daha mantıklı bulmasına rağmen. Ralf'la Saint-Jacques'ta gezinirken gözüne çarpan bir kitapçıya gidip bu konuda kitap sordu.</p>

  <p>"Sürüsüne bereket," diye karşılık verdi kitapçı. "Aslına bakarsanız, galiba insanların aklı fikri bir tek bunda. Konuya özel bölümün dışında, şurada gördüğünüz bütün romanlarda en az bir seks sahnesi var. Dokunaklı aşk öykülerinin ya da insan davranışları hakkında kuru, kısır incelemelerin arkasına saklansalar da, işin doğrusu şu ki, insanların başka şey düşündüğü yok."</p>

  <p>Maria, edindiği deneyimlere dayanarak, genç kadının yanıldığını biliyordu: Daima, bütün dünyanın sadece seks düşündüğüne inanmak isteriz. İnsanlar rejim yapar, peruk takar, kuaförde ya da spor salonlarında saatler geçirir, arzulanan kıvılcımı çakabilmek için kışkırtıcı kıyafetler giyerler. Ya sonra? Sıra eyleme geçmeye geldiğinde, on bir dakika ve hepsi bu kadar. Kişiyi cennet katına çıkartacak hiçbir yaratıcılık yoktur; kıvılcım, göz açıp kapayana kadar, ateşi canlı tutmayı sağlayacak gücünü yitirmiştir bile.</p>

  <p>Dünyanın kitaplarla açıklanabileceğini sanan sarışın kızla tartışmak yararsızdı. Maria, seks kitaplarının olduğu bölümü görmek istedi ve orada gay'ler, lezbiyenler, rahibeler -Kilise'yle ilgili açık saçık hikâyeler- hakkında bir sürü kitap, ayrıca Doğu tekniklerinin anlatıldığı resimli kitaplar buldu. İçlerinden sadece bir tanesi ilgisini çekti: <i>Kutsal Seks.</i> Hiç olmazsa bu ötekilerden farklı olmalıydı.</p>

  <p>Kitabı alıp eve gitti, radyoda düşüncelere dalmaya uygun bir müzik kanalı buldu, kitabı açtı ve sadece bir sirk akrobatının becerebileceği pozisyonları gösteren çeşitli resimler gördü. Metin ise sıkıcıydı.</p>

  <p>Maria, her şeyin sevişme pozisyonuna bağlı olmadığını, genellikle değişikliğin dans adımları atarken olduğu gibi, bilinçsizce, kendiliğinden geliverdiğini bilecek kadar deneyim sahibiydi. Gene de, kafasını okuduklarına vermeye çalıştı.</p>

  <p>İki saat sonra, iki şeyin farkına vardı. Birincisi, yemek vaktinin yaklaştığıydı, çünkü Copacabana'ya gidip çalışması gerekiyordu, ikincisi, bu kitabın yazarının bu işten ZERRE KADAR anlamadığıydı. Sürüyle teori, Doğu'ya. göndermeler, yüzeysel ritüeller, tuhaf öneriler. Anlaşılan Himalaya'da meditasyon yapmış (Maria Himalaya’nın neresi olduğunu da araştırmak zorunda kaldı), yoga dersleri almış (Maria duymuştu bunu) bir sürü yazar saydığına göre konu hakkında bol bol okumuştu, ama aslolandan habersizdi. Seksin kuramlarla, tütsü yakmakla, temas edilen noktalarla, eğilip bükülmelerle ve buna benzer gösterilerle ilgisi yoktur. Bu insan (aslında bir kadın), Maria'nın işin içinde olduğu halde iyi tanımadığı bir konu hakkında yazmaya nasıl cüret edebiliyordu? Belki Himalaya yüzündendi bu, belki de güzelliği yalınlıkta ve tutkuda yatan bir konuyu karmaşık hale getirmek için duyulan ihtiyaçtan. Bu kadın bu kadar aptalca bir kitap yaymlatabildiğine göre, Maria kendi kitabı <i>On Bir Dakika</i> hakkında ciddiyetle düşünebilirdi: <i>On Bir</i> Dakika, edepsizliğe ya da ikiyüzlülüğe kaçmadan, sadece onun hikâyesini anlatacaktı, tek kelime fazlasını değil.</p>

  <p>Ama bu konuda kafa yoracak keyfi de yoktu, zamanı da; bütün enerjisini Ralf Hart'ı mutlu etmeye ve çiftlik yönetmeyi öğrenmeye yoğunlaştırmalıydı.</p>
</body>
</html>
