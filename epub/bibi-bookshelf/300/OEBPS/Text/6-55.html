<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-55.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-55.html" xml:lang="en-GB">
    <div class="Basic-Text-Frame">
      <p class="G-vde-1"></p>

      <p class="alt" id="toc_marker-2-2-6">48. Mustafa Kemal’in Siyasal Önderliği Sorunu</p>

      <p class="Basic-Paragraph-3 para-style-override-11"><span class="char-style-override-7">Görüldüğü üzere, Mustafa Kemal’in Anadolu ve Rumeli Müdafaa-i Hukuk Cemiyeti önderi olarak, hemen hemen hepsi Anadolu ve Rumeli Müdafaa-i Hukuk Cemiyeti listelerinden seçilmiş olan mebuslardan üç önemli talebi olmuştu. Birincisi, bir müdahale olduğu takdirde Meclis’i Anadolu’da toplayabilmek için bir yetki, bir dayanak noktası teşkil etmek üzere kendisinin Meclis reisi seçilmesiydi. İkincisi, Paşalar bunalımında Ali Rıza hükümetinin gösterdiği teslimiyeti cezalandırmak ve böylece İtilaf’a Türklerin şeref ve onurlarına düşkünlüklerini, ağır barış şartlarını kabul etmeyeceklerini göstermek için bu hükümete güvenoyu verilmemesiydi. Üçüncüsü, mebusların, kendilerini seçtiren ve ihtimal çoğunlukla kendilerinin de üye oldukları Anadolu ve Rumeli Müdafaa-i Hukuk Cemiyeti’nin adıyla bir grup kurmalarıydı.</span></p>

      <p class="Basic-Paragraph-3 para-style-override-11"><span class="char-style-override-7">Fakat gördük ki Mustafa Kemal’in her üç arzusu da yerine getirilmedi. Anlaşılan Mustafa Kemal’in en ağırına giden, üçüncü isteğinin yerine getirilmeyişi olmuştur, zira bununla ilgili olarak, yıllar sonra</span> <span class="char-style-override-8">Nutuk</span><span class="char-style-override-7">’ta apaçık bir öfkeyi dile getirmektedir. Mebusları imansız (“... çünkü, âmali milliyenin salâbetine [gücüne] inanmıyorlardı”), cebin (korkak) (“... çünkü, teşkilat-ı milliyeye mensubiyeti dahi mehalik görüyorlardı”), cahil (“... çünkü yegâne istinatgâhı halâsın millet olduğunu ve olacağını takdir edemiyorlardı. Padişah’a tekâpu ederek, ecanibe hoş görünerek, mülayim ve nazik davranarak, büyük gayelerin istihsal olunabileceği gafletini gösteriyorlardı”) diye nitelemektedir. Atatürk’ün bu ağır sözleri</span> <span class="char-style-override-8">Nutuk</span><span class="char-style-override-7">’ta biraz daha devam eder, hatta Felah-ı Vatan ismini de o kızgınlıkla “fellah” diye alaya alır.</span><span class="dipp" style="font-size:1em;"><a class="footnote-link" href="#footnote-225-878" id="footnote-225-878-backlink">878</a></span> <span class="char-style-override-7">Bu sözler gerçekten ağırdı, zira 1927’de</span> <span class="char-style-override-8">Nutuk</span><span class="char-style-override-7">’u okurken büyük bir saygı ile kendisini dinleyen devlet büyüklerinin içinde muhtemelen son Osmanlı Meclisi’nde mebus olarak bulunmuş bazı kimseler herhalde vardı (mesela Yunus Nadi, Celal Bayar, Şeref Aykut, Celal Nuri, Faik Kaltakkıran, Ferit Tek, Yusuf Kemal Tengirşenk, Hüsrev Gerede, Hamdullah Suphi, Hacim Muhittin gibi isimler akla geliyor). Fakat Atatürk kolay kolay sözünü esirgeyecek bir insan değildi. Nitekim cumhurbaşkanlığı mevkiinden değil, daha işin başlarında, 1920’de TBMM açılışında ve onun başkanlığına seçilmeden önce de mebusların davranışını eleştirmekten geri durmamıştır: “... Milletin kuvvetine istinat etmekten korkan mebuslar, hiçbir kimsenin indinde muteber olamaz... Haricen hükmolundu ki bu milletvekilleri teşkilat-ı milliye denilen şeyle o kadar alâkadar değil, o halde ya teşkilat-ı milliye yoktur veya zayıftır, şayanı havf bir şey değildir. Veyahut varsa bile bu mebusan ile onun alâkası yoktur, binaenaleyh her iki taraf için zayıf bir kuvvet hükmolundu...”</span><span class="dipp" style="font-size:1em;"><a class="footnote-link" href="#footnote-225-879" id="footnote-225-879-backlink">879</a></span></p>

      <p class="Basic-Paragraph-3 para-style-override-11"><span class="char-style-override-7">Mustafa Kemal’in 1920’nin ilk aylarında içine düştüğü durum irdelenirse, gösterdiği duygusal tepki daha iyi anlaşılır. Kendisi büyük mücadeleler sonunda Erzurum ve Sivas Kongrelerinde önderliğini onaylatmış, daha sonra Damat Ferit hükümetiyle giriştiği büyük bir mücadeleyi siyasal bir zaferle sonuçlandırmış ve nihayet önderi olduğu örgüt, seçimlerde ezici bir başarı elde etmişti. Her biri önderliğini perçinliyor görünen bu kadar önemli gelişmelerden sonra Meclis’in kalkıp onun üç büyük isteğini geri çevirmesi kim bilir onda ne büyük bir hayal kırıklığı uyandırmıştı. Reis seçilmemesi ve Müdafaa-i Hukuk adının reddedilmesi önderliğinin ve kurduğu örgütün inkârı anlamını taşıyordu. Kendisi ve örgütü adeta devre dışı bırakılmış oluyordu. Şimdi bu ilginç durumu biraz açıklamaya çalışalım.</span></p>

      <p class="Basic-Paragraph-3 para-style-override-11"><span class="char-style-override-7">Aslında Mustafa Kemal’in gördüğü ters muamele sözü geçen üç maddeden ibaret değildi. O diziye iki şey daha ekleyebiliriz. Birini yukarıda (24. fıkra) gördük. Seçilen mebusların Ankara’ya uğramadan doğruca İstanbul’a gelmeleri için Hüseyin Kâzım ile Hüdayizade Tahsin’in (ve Hakkı?) Ali Rıza Paşa’nın telkiniyle giriştikleri, fakat anlaşılan Celalettin Arif ve Hamit Beylerin de karıştıkları hareketti bu. Diğeri (46. fıkrada gördük) belki önemsiz bir davranıştı, ama mebusların Mustafa Kemal’e karşı tutumunu sergilemek bakımından çok anlamlıydı. Meclis’e gelen tebrik telleri söz konusuydu. Bazıları Mustafa Kemal’in teli okunsun deyince, okunacaksa hepsi okunsun görüşü ağır basmış, sonuç olarak hiçbir tel genel kurulda okunmamıştı. Davranış belki çok adildi ama “siyasi” değildi – öndere asgari bir bağlılık siyasetin icaplarından biriyse. Daha doğrusu, siyasal önderi tanımazlıktan gelen bir davranıştı bu. Bu davranışlar bir ölçüde Mustafa Kemal’in o devrin birçok insanı için popüler olmayan ve sevimli gelmeyen kişiliğinden ileri geliyordu denebilir.</span><span class="dipp" style="font-size:1em;"><a class="footnote-link" href="#footnote-225-880" id="footnote-225-880-backlink">880</a></span></p>

      <p class="Basic-Paragraph-3 para-style-override-11"><span class="char-style-override-7">Fakat dediğim gibi, bu ancak kısmi bir izahtır. Başka etkenleri de hesap etmek gerekir. İkinci bir etken olarak İstanbul’un Mustafa Kemal ve Anadolu ve Rumeli Müdafaa-i Hukuk Cemiyeti bakımından “olumsuz” havasından söz edilebilir. Bu hava mebusları etkiliyordu ve bunun böyle olacağını –”taht-ı tesirde” kalacaklarını– Mustafa Kemal tahmin etmişti. Söz konusu “havayı” daha yakından incelersek, Anadolu ve Rumeli Müdafaa-i Hukuk Cemiyeti’nin dışında ve ona karşı üç unsur ayırt edebiliriz. Biri, İtilaf devletlerinin maddi (askeri işgal) ve manevi (Osmanlı Devleti’nin kaderinin bu devletlerin ileri sürecekleri barış şartlarına bağlı olması) baskısıydı. İkincisi Saray cephesinin (ve bu arada muhalefetin) etkisiydi. Üçüncüsü İttihat ve Terakki’nin İstanbul seçimlerinde somutlaşan payitahttaki ağırlığıydı. Gerçi İttihat ve Terakki dahi demokratik-ulusçu ideolojiye bağlı bir hareketti ve başta Mustafa Kemal, Anadolu ve Rumeli Müdafaa-i Hukuk Cemiyeti kadrolarının pek çoğu bir zamanlar ya da yakın zamanlara kadar İttihat ve Terakki’nin saflarında çalışmış kimselerdi. Ama Yahya Kaptan olayının kanlı bir biçimde gösterdiği üzere, Anadolu ve Rumeli Müdafaa-i Hukuk Cemiyeti ile eski örgütlerine ve önderlerine bağlılıklarını sürdüren İttihat ve Terakki’nin kılıç artıkları arasında önemli bir çelişki vardı. Bu çelişki bütün mütareke boyunca, hatta İzmir suikastına değin sürecekti. Aynı ideolojiye sahip insanlar arasındaki bu çelişkiyi anlayabilmek ya da somut olarak ortaya koyabilmek zordur. Belki şu söylenebilir. İttihatçılar Mustafa Kemal’in kendilerine katılmasını (örneğin Erzurum Kongresi sırasında ortaya atılan Karakol Cemiyeti tasarısı), fakat bu katılım sırasında Mustafa Kemal önder bile olsa eski İttihat ve Terakki havasının devamını arzu ediyorlardı. Bana öyle geliyor ki, bu havanın en önemli özelliği İttihat ve Terakki’nin sonuna kadar uyguladığı “kolektif liderlik” - “toplu önderlik” ilkesiydi. Buna göre tek önder yoktu ve Enver Paşa’nın, Talât Paşa’nın büyük ağırlıkları olmakla birlikte, Merkez-i Umumi’nin dahi gerçek bir ağırlığı vardı. Oysa Mustafa Kemal’in kafasında muhtemelen daha çok “tek önder” modeli vardı. Gerçi başlangıçta Amasya Grubu ya da askeri örgütü vardı. Ama Mustafa Kemal’in Amasya’da kurulmuş olan toplu önderlik modelini bir süre sonra ideolojik nedenlerle –azami-asgari program sorunları–</span><span class="dipp" style="font-size:1em;"><a class="footnote-link" href="#footnote-225-881" id="footnote-225-881-backlink">881</a></span> <span class="char-style-override-7">dağıtmak yoluna gittiği söylenebilir. Amasya Grubu’nu dağıttıktan sonra da yeni bir kolektif önderlik kurmadığını ve İsmet Bey ve Fevzi Paşa’yla –Aydemir’in deyimiyle– onları “ikinci” adam kabul ederek çalıştığını biliyoruz. Fakat Mustafa Kemal’in “tek adam” olma arzusu basit bir mutlak iktidar arzusu değildi. Laik bir cumhuriyet kurmak isteyen Mustafa Kemal, herhalde bu denli kökten bir değişikliğin toplu önderliğin uzlaşmacı mekanizması ve ortamı içinde gerçekleştirilemeyeceğini hissediyordu. Kâzım Karabekir gibi köktenci bir insanın dahi üzerinde oynamak istediği frenleyici, tutucu rolü görüyordu. Şunu da unutmamak gerekir ki, Mustafa Kemal kendisi de eski bir İttihat ve Terakkili olmak itibarıyla Frew’un İttihat ve Terakki’yi reddetmesi tavsiyesine yanaşmamakla birlikte, demokratik bir ihtilali başarmış olan bu örgütün, özellikle savaş sırasında pek çok leke almış olduğunun da idraki içindeydi. Böylece bir örgüt mahkûm edilemezdi, ama onunla özdeşleşmek de siyasal bakımdan ağır bir siyasal ipotek yüklenmek anlamına geldiği için çok sakıncalıydı.</span></p>

      <p class="Basic-Paragraph-3 para-style-override-11"><span class="char-style-override-7">Üçüncü muhtemel bir etken Rauf Bey’di. Rauf Bey Amasya Grubu’nun ve Heyet-i Temsiliye’nin bir üyesi, Anadolu ve Rumeli Müdafaa-i Hukuk Cemiyeti’nin İstanbul’daki önderi ve sözcüsü olarak bulunuyordu. Ama acaba bu sözcülüğü gerektiği gibi yapıyor muydu? Mustafa Kemal’in üç büyük isteğinin kabulü için gerekli gayreti göstermiş miydi? Mebusan’a reis seçilmesi konusunu ele aldığında, Atatürk (</span><span class="char-style-override-8">Nutuk</span><span class="char-style-override-7">’ta) reis olması aleyhindeki iki gerekçeyi açıkladıktan sonra, “Bu nevi muhakeme ve mantık yapanların, pek de uzak insanlar olmadığını görenler, ihtiyarı sükûtu tercih eylemişler...” diyor.</span><span class="dipp" style="font-size:1em;"><a class="footnote-link" href="#footnote-225-882" id="footnote-225-882-backlink">882</a></span> <span class="char-style-override-7">“Pek de uzak” olmayanların başında belki Rauf Bey de vardı. Bu suçlamada “gayret göstermemenin” çok ötesinde, muhtemelen “aleyhte çalışma” söz konusudur. Atatürk, elinde açık seçik delil olmadan bu ağır suçlamayla ilgili isim veremezdi. Fakat iyi bildiği Sivas Kongresi başkanlığı konusunda isim vermekten çekinmiyor. Orada Rauf Bey ve başkaları, Bekir Sami’nin evinde toplanıp Mustafa Kemal’i reis yapmamaya karar vermişler. Rauf Bey bunun uygun olacağını Mustafa Kemal’in yüzüne de söylemiş.</span><span class="dipp" style="font-size:1em;"><a class="footnote-link" href="#footnote-225-883" id="footnote-225-883-backlink">883</a></span></p>

      <p class="Basic-Paragraph-3 para-style-override-11"><span class="char-style-override-7">Öte yandan Çarıklı’nın 1927 günlüğüne göre kendisi son Mebusan’da Mustafa Kemal’in reisliğini önermiş, kabul ettirememiş. Çarıklı, Atatürk’ün üç isteği geri çevrildiği için mebusları “tezyif” ettiğini, oysa mebusların onun bu isteklerinden tamamen habersiz olduklarını yazıyor. Burada, Rauf Bey suçlanmaktadır, zira Mustafa Kemal’in yönergelerini mebuslara iletmek onun göreviydi. Celal Nuri ve Hamdullah Suphi gibi o dönemin mebusları durumu açıklamak için kendisinden de bilgi alarak gazetelere bir yazı göndermek istemişler. Gazi önce razı olmuş, fakat sonra vazgeçmiş, “Benim maksadım eşhas-ı malûmedir,” demiş. Oysa, Çarıklı’nın da işaret ettiği üzere, Mustafa Kemal’in sözleri bütün mebusları hedef alırcasına yazılmıştır.</span><span class="dipp" style="font-size:1em;"><a class="footnote-link" href="#footnote-225-884" id="footnote-225-884-backlink">884</a></span> <span class="char-style-override-7">Ama bütün bunlara rağmen bu konuda Rauf Bey hakkında çok kesin bir yargıya ulaşmak zordur.</span></p>

      <p class="Basic-Paragraph-3 para-style-override-11"><span class="char-style-override-7">Dördüncü etken belki en önemli etkendi. Anadolu’da görülen mücadeleci ruh, İstanbul’un kılı kırk yaran, yılgın ve teslimiyetçi, hatta İttihat ve Terakki’nin savaşa girmesi, tehcir yapması dolayısıyla kendi kendini suçlandırıcı ortamında, “süt dökmüş kediye” dönüşüyordu. İstanbul’un bakış açısından Kuva-yı Milliye’yi örgütlemek, Ege’de ve Çukurova’da mücadeleye girmek, Barış Konferansı’nda Türkiye’nin aleyhinde işlemesi çok muhtemel olan davranışlardı. Hele hele Suriye Kuva-yı Milliyesi’yle işbirliğine kalkışmak, Maraş’ta Fransızlarla açık mücadeleye girmek, onları Maraş’tan zorla çıkarmak, Fransız askerinin beklediği Akbaş cephaneliğini basıp silah ve cephaneyi kaçırmak bela davet etmek anlamında çılgınlıklardı. Bu durumda en iyisi Mustafa Kemal’i tanımıyormuş gibi davranmak, Müdafaa-i Hukuk adını bir yana koyup, aradaki ilişkiyi biraz olsun örtmek üzere Felah-ı Vatan adını benimsemek, ihtiyatlı ve şimşekleri çekmeyecek bir davranış gibi gözüküyordu. Atatürk’ün deyişiyle “mülayim ve nazik” davranarak Türkiye’yi yaklaşan barış şartları fırtınasından asgari zararla kurtarmanın hesaplarını yapıyorlardı.</span></p>

      <p class="Basic-Paragraph-3 para-style-override-11"><span class="char-style-override-7">Şunu da belirtmek gerekir ki, kenara itilmek istenen yalnız Mustafa Kemal değildi. 26 Ocak’ta Mebusan’da yapılan geçici başkan seçiminde aday olan Celalettin Arif, Hamit, Hüseyin Kâzım, Mustafa Arif’ten hiçbiri Heyet-i Temsiliye (ki bunlar 16 kişiydiler) üyesi değildi. 31 Ocak’ta yapılan başkanlık seçiminde Reşat Hikmet’in eklenmesiyle aynı aday listesi ortaya çıktı ve bunlardan Reşat Hikmet seçildi ki, Goloğlu’ya göre o, Saray’ın adayı idi.</span><span class="dipp" style="font-size:1em;"><a class="footnote-link" href="#footnote-225-885" id="footnote-225-885-backlink">885</a></span> <span class="char-style-override-7">Reşat Hikmet ölünce, 4 Mart’ta yapılan seçimde oy alan 11 kişiden hiçbiri Heyet-i Temsiliye üyesi değildi. Diyelim ki Meclis reisliğine “sivri” kimseler getirilmek istenmiyordu. Ama Felah-ı Vatan grubunda bu tür kaygıların payı olmaması gerekirken, orada da en çok oyun (58) Celalettin Arif tarafından alındığını, Rauf Bey’in 53 oyla ancak ikinci olabildiğini görüyoruz. Kara Vasıf 44 oyla üçüncü, Bekir Sami 36 oyla beşinci olmuşlardır. Grubun idare heyetinin dokuz üyesinden ancak 3’ü aynı zamanda Heyet-i Temsiliye üyesidirler. Üstelik, daha önce de değinildiği üzere, Reşat Hikmet’in ölümü üzerine boşalan Mebusan Reisliği’ne 4 Mart günü mevcut 110 mebustan 80’inin oyunu alarak Celalettin Arif seçilince, Felah-ı Vatan grubu reis olarak yine Rauf Bey’i değil, Câmi Bey’i seçti ki o da Heyet-i Temsiliye üyesi değildi.</span><span class="dipp" style="font-size:1em;"><a class="footnote-link" href="#footnote-225-886" id="footnote-225-886-backlink">886</a></span> <span class="char-style-override-7">Demek ki Mebusan’da Anadolu ve Rumeli Müdafaa-i Hukuk Cemiyeti’ne karşı genel bir ret havası vardı.</span></p>

      <div class="footnotes">
        <div class="footnote">
          <p class="Basic-Paragraph-3"><a class="footnote-anchor" href="#footnote-225-878-backlink" id="footnote-225-878">878</a> <span>M. K. Atatürk,</span> <span class="char-style-override-10">Nutuk</span><span>, C. I, s. 360-1. Sonraki kuşaklar bu kızgın alayı baskı yanlışı diye tevil edip geçiştirmeye kalkmasınlar diye de, “Bililtizam şeddeli yazılmıştır” dipnotu düşmüştür. Felah-ı Vatan dışında grup kurma girişiminin de olduğu anlaşılıyor.</span> <span class="char-style-override-10">Peyam-ı Sabah</span><span>’a göre Aydın’dan Hüseyin Kâzım ve Çanakkale’den Yahya Sezai bir çiftçi fırkası kurmak istiyorlarmış.</span> <span class="char-style-override-10">Peyam-ı Sabah</span><span>, 15/2/1336, 10867. Tabii bu, Felah-ı Vatan’ı, yani demokratik-ulusçu grubu zayıflatırdı. Osmanlı Çiftçiler Derneği seçimlerde İstanbul’dan on aday gösterdi: Celalettin Arif, Hasan Ferit, Hamit, Reşat Hikmet, Reşit Sadi, Rauf Ahmet, Ahmet Salahattin, Fuat Selim, Lütfi Fikri, Mişon Ventura. Bunlardan Hasan Ferit, Reşit Sadi seçilemediler. Seçilenlerden Fuat Selim ve Lütfi Fikri istifa ettiler. Diğerleri, Reşat Hikmet hariç, Felah-ı Vatan’a girdiler. Hüseyin Kâzım ve Yahya Sezai girmediler. Yahya Sezai eski Saray başkâtiplerindendi. Hüseyin Kâzım ise Rauf Bey’e göre Saray ve İngilizlerle entrika yapıyordu. T. Z. Tunaya,</span> <span class="char-style-override-10">Türkiye</span><span>’</span><span class="char-style-override-10">de Siyasal Partiler</span> <span>(1984-9), C. II, s. 366; M. Goloğlu,</span> <span class="char-style-override-10">Üçüncü Meşrutiyet</span><span>, s. 302; M. K. Atatürk,</span> <span class="char-style-override-10">Nutuk</span><span>, C. I, s. 401; A. F. Türkgeldi,</span> <span class="char-style-override-10">Görüp İşittiklerim</span><span>, s. 257.</span></p>
        </div>

        <div class="footnote">
          <p class="Basic-Paragraph-3"><a class="footnote-anchor" href="#footnote-225-879-backlink" id="footnote-225-879">879</a> <span class="char-style-override-10">Atatürk</span><span>’</span><span class="char-style-override-10">ün Söylev ve Demeçleri</span><span>, C. I, s. 47.</span></p>
        </div>

        <div class="footnote">
          <p class="Basic-Paragraph-3"><a class="footnote-anchor" href="#footnote-225-880-backlink" id="footnote-225-880">880</a> <span>Bu hususu başka yerde belirtmiştim. Akşin (1983),</span> <span class="char-style-override-10">a.g.e.</span><span>, s. 55-7. Mustafa Kemal askeri ve siyasal hayatında birkaç kez hüsrana uğramıştır. Mesela, Vatan ve Hürriyet Cemiyeti’nin yayılamaması; Babıâli baskınına karşı çıktığı için daha sonra Sofya’ya “sürülmesi;” I. Dünya Savaşı çıkınca cephe görevi almak için yaptığı başvuruların bir süre karşılıksız kalması; 7. Ordu komutanı iken Enver Paşa’ya karşı yaptığı çıkışta (1917) Cemal Paşa tarafından yalnız bırakılması; İzzet Paşa kabinesinde Harbiye Nazırı olamaması; mütarekenin başında mebusların kendisinin Tevfik Paşa hükümetine güvenoyu verilmemesi yolundaki telkinlerini kabul eder görünüp yine de güvenoyu vermeleri sayılabilir. Ama ihtimal o sıralar önderliği genel kabul görmüş bir kimse olmadığı için bu olaylar onu o denli yaralamamıştı.</span></p>
        </div>

        <div class="footnote">
          <p class="Basic-Paragraph-3"><a class="footnote-anchor" href="#footnote-225-881-backlink" id="footnote-225-881">881</a> <span>S. Akşin (1983),</span> <span class="char-style-override-10">a.g.e.</span><span>, s. 76. Fakat, anlaşılan, İttihatçılar da mebuslardan fazla hoşnut değillerdi. Galatalı Şevket’in Kâzım Karabekir’e onlar hakkında ilettiği değerlendirmesi şuydu: “... Eskeriyeti fikrimizi mürevvic ve ferden aynı mütalaada iseler de şimdiye kadar bunlardan da fiilen müspet bir şey göremediğimizi...” (3 Mart). K. Karabekir,</span> <span class="char-style-override-10">İstiklal Harbimiz</span><span>, s. 498.</span></p>
        </div>

        <div class="footnote">
          <p class="Basic-Paragraph-3"><a class="footnote-anchor" href="#footnote-225-882-backlink" id="footnote-225-882">882</a> <span>M. K. Atatürk,</span> <span class="char-style-override-10">Nutuk</span><span>, C. I, s. 363.</span></p>
        </div>

        <div class="footnote">
          <p class="Basic-Paragraph-3"><a class="footnote-anchor" href="#footnote-225-883-backlink" id="footnote-225-883">883</a> <span>M. K. Atatürk,</span> <span class="char-style-override-10">Nutuk</span><span>, C. I, s. 86-8. İsmail Fazıl Paşa, Sivas’ta, isme ya da temsil edilen yere göre alfabetik sırayla başkanlık yapılmasını önerdi, fakat bu reddedildi. Mustafa Kemal, “sahib-i davet” sıfatıyla Kongre’yi açtı ve oybirliğiyle başkan seçildi. Goloğlu geçici başkanlık yapmasını eleştiriyor. M. Goloğlu,</span> <span class="char-style-override-10">Sivas Kongresi</span><span>, s. 65. Kongre tutanaklarında oybirliğiyle seçildiği söyleniyor, oysa</span> <span class="char-style-override-10">Nutuk</span><span>’ta “üç rey müstesna” deniyor. İğdemir (1969),</span> <span class="char-style-override-10">a.g.e.</span><span>, s. 1. İhtimal Mustafa Kemal ile Rauf Bey’in ilişkilerinin bu yönlerini bildiği veya sezinlediği için, Rauf Bey ve Felah-ı Vatan’ın “müdahale ve tecavüzleri” karşısında Hâzım, Mustafa Kemal’le ayrıca anlaşmak ihtiyacını duydu. Bu amaçla ve Ali Rıza’nın onayı ile Muhacirin Umum Müdürlüğü’nde memur olan Maruf’u Ankara’ya gönderdi. Maruf’a göre Mustafa Kemal memurların atama ve azilleri için yapılan müdahaleler konusunda, “Ben onlara ihtar ederim. Bununla beraber Nazır Beyefendi onlara o kadar ehemmiyet vermesin,” demiş. Gayet güzel anlaşmışlar ve ortak bir şifre anahtarı düzenlenmiş. Mustafa Kemal bazı taleplerde bulunmuş. Bunlardan biri Kuva-yı Milliye’nin meşruiyetinin kabulü hususundaymış. Hükümetin bu konuda ortak bir demeç vermesi imkânsız olmakla birlikte Hâzım gazetelere verdiği demeçlerde bunu belirtiyormuş ve bu yüzden daha sonra başı derde girmiş. Ebubekir Hâzım Tepeyran.</span> <span class="char-style-override-10">Belgelerle Kurtuluş Savaşı Anıları</span> <span>(İstanbul, Çağdaş Y., 1982), s. 30-4.</span></p>
        </div>

        <div class="footnote">
          <p class="Basic-Paragraph-3"><a class="footnote-anchor" href="#footnote-225-884-backlink" id="footnote-225-884">884</a> <span>H. M. Çarıklı,</span> <span class="char-style-override-10">Balıkesir ve Alaşehir Kongreleri ve Hacim Muhittin Çarıklı</span><span>’</span><span class="char-style-override-10">nın Kuva-yı Milliye Hatıraları</span><span>, s. 255. Gördüğümüz üzere, Rauf Bey’in bildirdiğine göre, Mustafa Kemal’in reisliğini savunan bir tek Şeref Bey olmuş. M. K. Atatürk,</span> <span class="char-style-override-10">Nutuk</span><span>, C. I, s. 374 ve C. III, s. 1198 (V. 230b).</span></p>
        </div>

        <div class="footnote">
          <p class="Basic-Paragraph-3"><a class="footnote-anchor" href="#footnote-225-885-backlink" id="footnote-225-885">885</a> <span>M. Goloğlu,</span> <span class="char-style-override-10">Üçüncü Meşrutiyet</span><span>, s. 58, Heyet-i Temsiliye’nin 16 üyesi için bkz. M. Goloğlu,</span> <span class="char-style-override-10">Sivas Kongresi</span><span>, s. 110.</span></p>
        </div>

        <div class="footnote">
          <p class="Basic-Paragraph-3"><a class="footnote-anchor" href="#footnote-225-886-backlink" id="footnote-225-886">886</a> <span>Celalettin Arif’in, seçilmesi üzerine yaptığı konuşma, hayli ılımlı bir çizgideydi ve İtilaf’ın insaf ve adaletine güvenen şu sözlerle bitiyordu: “İşte efendiler; gayrı kabili inkâr ve izale olan bu hakk-ı mevcudiyetimize istinat ve bugün mukadderat-ı âlemi takrir eden zümre-i aliyenin insaf ve adaletle hareket edeceklerine itimat ederek kemal-i vekar ve sükûnetle milletin bize tevdi ettiği vazife-i tarihiyeyi ifaya devam eyleyelim. Tevfik Allah’tandır.”</span> <span class="char-style-override-10">Meclis-i Mebusan Zabıt Ceridesi</span><span>, s. 247 (4 Mart).</span></p>
        </div>
      </div>
    </div>
  </div>
</body>
</html>
