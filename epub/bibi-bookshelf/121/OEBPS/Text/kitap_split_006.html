<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>akdeniz1.indd</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="baslik2" id="calibre_toc_4"><span>II</span> <span>SARA VE BARLARI</span></h2>

    <p class="metin"><span>Adam sen de!.. Sara’nın barı ve halimizin ne olacağı hakkında henüz bir bildiğim yok ama, İskenderiye’de geçirdiğim daha bu ilk saatlerden itibaren şunu biliyorum ki, Mısır çok güzel bir ülke. Açlıktan geberecek de olsam, gözlerim, ruhum onunla dolmadan şuradan şuraya kımıldamayacağım.</span></p>

    <p class="metin"><span>Saatlerden beri tüm o garip adlı</span> <span class="ideitalik">sûk</span><span>’ları dolaşıp duruyoruz. Ne bar var, ne de Sara.</span></p>

    <p class="metin"><span>Önce eşyalarımızı Handak sokağındaki bir Yahudi lokantacıya emanet ederek o ağırlıktan kurtulduk. Ayaküstü bir-iki lokma atıştırdıktan sonra, hemen Sara’nın verdiği adrese gitmek üzere yola çıktık. Bu ilk hayal kırıklığı oldu. Bar diye bir şey yoktu. Oldukça temiz bir ev çıktı karşımıza. İkinci katta bir alay devesi gibi boncuklara, süslere garkolmuş yaşlı bir Yahudi karısı, bizi soğuk karşıladı:</span></p>

    <p class="metin"><span>– Saraaa? Baaar? Burada bar mar yok. Bara gitmek niyetindeyseniz Napolyon Kalesi’ne gidin! Sara’ya gelince, ara sıra buraya mektuplarını almaya gelir, ama burada oturmaz. Bayan Adel’in evine gidin, benim bir şeyden haberim yok.</span></p>

    <p class="metin"><span>Yolda Musa diyordu ki:</span></p>

    <p class="metin"><span>– Gördün mü Sara’mın barını? Böyle olduğunu önceden sezmiş<br class="calibre1" />
    tim. Yalan!</span></p>

    <p class="metin"><span>Bayan Adel de bizi kuyruğuna basılmış bir kedi gibi karşıladı. Uykusundan uyandırmıştık. Bu hâlâ genç ve oldukça güzel, ancak pek huysuz Yahudi karısı bize dedi ki:</span></p>

    <p class="metin"><span>– Sara’nızla kafamı şişirmeyin! Bana yirmi liradan fazla borcu<br class="calibre1" />
    var. Adam olacağı yok onun!</span></p>

    <p class="metin"><span>Kapı suratımıza kapatıldı. Orada, ilk katın merdiven başında ne yapacağımızı düşündük.</span></p>

    <p class="metin"><span>– Konsolosluğa gidelim, dedim.</span></p>

    <p class="metin"><span>Bu söz üzerine kapı yeniden açıldı. Bayan Adel tekrar göründü. Biraz yumuşamıştı ama alaycı bir tavırla:</span></p>

    <p class="metin"><span>– İstersiniz gitmek konsolosluğaaa? Fayda yok! Sara ile zamparası gibi ipsiz sapsızların konsolosluk defterinde yeri yoktur.</span></p>

    <p class="metin"><span>Musa iç geçirerek hopladı:</span></p>

    <p class="metin"><span>– Hangi ipsiz sapsızlardan bahsediyorsun, bayan? Sara benim<br class="calibre1" />
    kızımdır, hakaret edilmesine izin vermem!</span></p>

    <p class="metin"><span>– Ya! Öyleyse iş değişti! İçeri buyurun baylar.</span></p>

    <p class="metin"><span>Bizi küçük bir salona aldı ve haykırdı:</span></p>

    <p class="metin"><span>– Ahmed! Ahmed! Kahve</span> <span class="ideitalik">talata!</span></p>

    <p class="metin"><span>Sonra özür dileyerek, üstünü başını düzeltmek için içeriye girdi. Musa söylendi:</span></p>

    <p class="metin"><span>– “Talata”</span> <span>malata bilmem ama kahve geliyor, fena değil. Kahpenin yediği haltı duydun mu? “İpsiz sapsızlar!”</span></p>

    <p class="metin"><span>Küçük domuzlar gibi şişmiş iki foksteriye köpeği uyumakta oldukları kanepeden kalkarak pabuçlarımızı koklamaya geldiler. Musa etrafı şöyle bir gözden geçirdi:</span></p>

    <p class="metin"><span>– Burası bir randevuevine benziyor, dedi. Bir de bize yaptığı<br class="calibre1" />
    ağızlara bak!</span></p>

    <p class="metin"><span>Beyaz bir giysi giymiş, tüm dişlerini göstererek gülen bir arap çocuğu, kahveleri getirip önümüze koydu. Az sonra ev sahibesi de yanımıza geldi ve selam sabah etmeden, tombul elinin sırtıyla yanağımı okşadı:</span></p>

    <p class="metin"><span>– Sevimli oğlan! Biraz kansız ama ilginç. Daçya</span> <span>ile geldiniz, değil mi?</span></p>

    <p class="metin"><span>Onayladık. Ekledi:</span></p>

    <p class="metin"><span>– Yalnız mı geldiniz, Bay Feldmann?</span></p>

    <p class="metin"><span>– Elbette yalnız. Hem de istemeyerek. Ya kiminle birlikte gelecektim?</span></p>

    <p class="metin"><span>– Vallahi ne bileyim: Örneğin öteki güzel kızlarınızdan biriyle!</span></p>

    <p class="metin"><span>Tepemiz attı. Dostum gözleri yuvalarından dışarı uğrayıp kıpkırmızı kesilerek ayağa kalktı:</span></p>

    <p class="metin"><span>– Kadın, kadın, sen beni ne sanıyorsun? Ben namuslu bir babayım!</span></p>

    <p class="metin"><span>Kahpe karı, Musa’yı omuzlarından tutup oturttu, sonra bir elini okşayarak dedi ki:</span></p>

    <p class="metin"><span>– Azizim Bay Moritz, namuslu babalar dünyada eksik değildir.<br class="calibre1" />
    Benim babam da önceleri öyleydi, çok zaman da öyle kaldı, ama ne<br class="calibre1" />
    yaparsın; günün birinde kendisine bunun bir ahmaklık olduğunu kanıtladım, “namusluluğu” karnımızı doyurmuyordu; ondan sonra...</span></p>

    <p class="metin"><span>Yaşlı adam kendini tutamadı:</span></p>

    <p class="metin"><span>– Ondan sonra, bayan, benden paso! Ondan sonra, ailemi öldürmeyi yeğlerim! Babanızın yaptığını yapmayacağım.</span></p>

    <p class="metin"><span>– Babam bir şey yapmadı, yalnızca bir gün benim yapmama göz<br class="calibre1" />
    yumdu. O günden sonra sofrasında beyaz ekmek yüzü gördü. Ekmeği<br class="calibre1" />
    yedi ve görmezlikten geldi. Onun gibi yaparsanız ne iyi edersiniz.<br class="calibre1" />
    Bağırıp çağırmalarınız, yalvarmalarınızla Sara’yı taciz etmeyin. Bir<br class="calibre1" />
    kere havalanmanın tadını tatmış olan...</span></p>

    <p class="metin"><span>Musa yerinden fırladı:</span></p>

    <p class="metin"><span>– Bayan, doğru söyleyin, kızım burada ama saklanıyor değil mi?</span></p>

    <p class="metin"><span>Bayan Adel, yarı küçümseme, yarı acıma dolu bakışlarla onu süzdü:</span></p>

    <p class="metin"><span>– Burada olmadığı gibi, şu anda nerede olduğunu da bilmiyorum. Bununla birlikte, öğrenip size söylerim. Yarın bir uğrayın. Ama<br class="calibre1" />
    önce şu iki adreste arayın. Zamparasını elinden alacağımı sandığı için<br class="calibre1" />
    benden çekiniyor. Bir gün, borçları olan yirmi lirayı vermeyi unutarak, haber bile vermeden buradan ferteği çektiler. Sara’ya yazık! En<br class="calibre1" />
    “kibar müşteriler” onu ararlar. Ama o Titel’e kapatmalık ettikçe adam<br class="calibre1" />
    olamayacak.</span></p>

    <p class="metin"><span>Sokakta dostumun korktuğum derecede bitkin olmadığını görünce pek sevindim. Uzun kır bıyıklarını dişleyerek, etrafındaki şeyleri seyretmekten hoşlanarak yürüyordu. Elle itilen, içi şekerkamışı dolu bir araba gördük. Etrafını bir sürü Arap, hatta Avrupalı sarmıştı. Bu acayip şeyleri satın alıyor, kabuğunu dişleriyle soyuyor ve suyunu iştahla emiyorlardı. Musa şaşakalmıştı:</span></p>

    <p class="metin"><span>– Burada insanlar odun yiyorlar!</span></p>

    <p class="metin"><span>Odun yiyen Araplardan biri çakıyla şekerkamışının bir ucunu kesti, ikimize küçük birer parça vererek bizi de herkes gibi yapmaya davet etti. Yapmaya çalıştık, ama boşuna. Kamışın suyu çok tatlı, fakat yavandı. Yere tükürdük. Bizimle alay ettiler. Musa Türkçe meramını anlatmak istedi, kimse dilinden anlamadı.</span></p>

    <p class="metin"><span>Araplar çok teklifsiz ve konuşkan insanlar. Romenler ve hatta Rumlardan bile teklifsiz ve konuşkan. Herhalde iyi insanlar olmalılar. Bununla birlikte, konuşmaları kavga eder gibi gürültülü.</span></p>

    <p class="metin"><span>Bayan Adel’in verdiği iki adresi bulabilmek için üç saat yürümemiz gerekti. Bizi kentin bir ucundan diğer ucuna gönderiyorlardı. Boş yere yorulmuşuz. Bizi hep, muhabbet tellallığı yapan Romanyalı Yahudi kadınları karşılıyordu. Sara, zamparası yüzünden onlarda kötü izlenimler bırakmış.</span></p>

    <p class="metin"><span>Sonunda, Mehmet Ali Meydanı yanında deniz kenarındaki güzel bir caddeden görkemli bir gurup seyrettikten sonra, Handak sokağındaki lokantaya bitkin bir halde döndük. Bu Mehmet Ali Meydanı da pek hoşuma gitti. Aynı zamanda hem Doğu, hem de Batı’yı andıran bir meydan. Güzel binalar, modern kahve ve gazinolar. Seçkin bir kalabalık. Ben Mısır’ı pis ve yarı vahşi bir ülke sanıyordum. Hiç de öyle değilmiş. Benim ülkem çok daha geri. İklime gelince, şunu söyleyeyim ki, orada aralık ayında beyaz elbiseli ve hasır şapkalı insanlar gördüm! Burada yaşayabilmek için ara sıra sıkıntı çekmeye değer. Sanki Romanya’da hiç sıkıntı çekmemişim gibi! Soğuğu da cabası. Hatta burada bir çıkar yolunu bulacağımı umuyorum. Yunanlılar pek çok. Dillerini biliyorum. Onlardan iş isteyeceğim, iş olsun da nasıl olursa olsun.</span></p>

    <p class="metin"><span>Fakat Sara bizi ne büyük bir hayal kırıklığına uğrattı! Babasına doğru bir adres bile vermemiş. Çok şükür ki adamcağız, sorunu gözünde pek büyütmedi. Ama yine de kederleniyor. İndiğimiz lokantada, üst üste üç kadeh rakı içti, ağzına yemek namına hemen hemen bir şey koymadı.</span></p>

    <p class="metin"><span>Saat dokuzda yatmıştık. Sefil bir oda. Bir tek karyola. Gecesi iki frank.</span></p>

    <p class="metin"><span>Tesadüf, arkadaşım beni kucakladı:</span></p>

    <p class="metin"><span>– Dünya ve ahret oğlumsun! dedi.</span></p>

    <p class="metin"><span>Musa pek erkenci. Daha şafak vakti giyinmiş, benim hazırlanmamı sabırsızlıkla bekliyordu. Güneş doğarken, limandaki ucuzcu bir Arap kahvesinin taraçasında, alaturka kahvelerimizi içiyor ve nargilelerimizi tokurdatıyorduk.</span></p>

    <p class="metin"><span>Musa’nın mükemmel bir arkadaş olduğunu gitgide daha iyi anlıyordum. Hatta zor gün dostu olduğunu da. Her şeyi olduğu gibi kabul ediyor, her şeye alışıyor, kaderin ters cilvelerini umursamıyor ve büyük şeyler karşısında olduğu kadar, gündelik hayatın küçük olayları karşısında da derin bir haz duyuyor. Hiçbir şey gözünden kaçmıyor. Çocuk gibi meraklı: Doğasını öğrenmek istediği kozmopolit adamla memleket adamı arasındaki ayrılığı derhal fark etti. Toplu sohbetlerin hepsine karışmaya can atıyor. Dünyanın dört bir köşesinden daha yeni sökün etmiş insanlar arasında bu tür sohbetler âdet hükmünde. Dün akşam bizim lokantada bir çeyrek saat önce birbirini tanımayan adamların arkadaşça konuştuklarını görünce buna inandım. Doğal olarak, tüm bu sohbetlere katılabilmek için bir Doğu dili bilmeniz gerekli. Musa, burada pek yaygın olan İtalyanca da dahil olmak üzere, bu dillerden birçoğunu biliyor. Arap hamallar bile çat pat İtalyanca konuşuyorlar. Kahvecimiz İbrahim de barakasına gitmemizden doğan hoşnutluğunu bize bu dille ifade etti. O – en büyük meziyeti liman ve denizi görmesi olan– dükkânına şeref veren Avrupalılara pek iltifat eder. İbrahim gibi, yüzüm güneşe ve Akdeniz’e dönük olarak, hayatımı serbestçe kazanabilsem ne olurdu.</span></p>

    <p class="metin"><span>Saat on bire kadar süren bu ışık banyosundan sonra, bizi büyük bir acı bekliyordu. Bayan Adel’in verdiği bilgi sayesinde, sonunda Sara’nın evini keşfettik. Anastas sokağında kendi halinde bir evin birinci katında, kendisine bir oda kiralamış olan bir Yahudi terzinin yanında oturuyor.</span></p>

    <p class="metin"><span>Çok acı bir sahneye tanık oldum. Sara yalnızdı. Bir hastalığın nekahet devresinde, yatakta yatıyordu. Babasını beklenmedik bir biçimde karşısında görünce: “Baba!” diye acı bir çığlık kopardı ve yatağa kapanarak yüzünü yastıklara gömdü.</span></p>

    <p class="metin"><span>Musa, yüreği inanılmayacak derecede taş kesilmiş bir halde, tek bir sözcük söylemeden oturdu. Gidip kızını kucaklamadı. Doyuncaya kadar ağlaması için onu rahat bıraktı. Bu sırada sessiz soğuk bir tavırla, bana eliyle kızının çektiği sefaletin belirgin delillerini işaret ediyordu: Yenik ökçeli ayakkabılar, kirli bir çanta, bozuk bir şapka, konserve sardalyası ve sütlü kahveden oluşan yemek artıkları.</span></p>

    <p class="metin"><span>Sonunda Sara, yine yüzü yastıklar arasında olduğu halde, giyinebilmek için bir dakika dışarı çıkmamızı rica etti. Sesi ahenkli ve hüzünlüydü. Binanın altındaki kahveye gittik. Orada arkadaşım ağladı:</span></p>

    <p class="metin"><span>– Anası onu bu halde görseydi, kederinden ölürdü. Biz de yoksuluz, ama böyle sefalet içinde değiliz. Tüm çocuklarımız tertemiz giyinirler ve karınları doyar. Evimiz, mütevazı olsa bile onun içinde yaşadığı mezbele yanında bir elmas sayılır. Bu sefil yaşantıya neden katlanıyor? İşlediği günahlar ne olursa olsun kendisini kabul edeceğimi<br class="calibre1" />
    ona her zaman yazdım. Bir gece bir dilenciden daha perişan bir durumda evime dönseydi, ne yapar yapar, onu ertesi günü baştan aşağı<br class="calibre1" />
    giydirirdim. Böyle macera peşinde koşup gençliğine kıymak neden?</span></p>

    <p class="metin"><span>Tekrar yukarı çıktık. Oda derlenip toplanmış, Sara da bir peri kızı olmuştu. İri siyah gözleri büyük bir canlılıkla parıldayan narin, ince işlenmiş beyaz bir heykelcik. Bu kez, babası onu kolları arasında ezdi. Sara yine ağladı, ama sevinçle tepinerek:</span></p>

    <p class="metin"><span>– Geldin mi baba, geldin mi! Artık mutsuz değilim! Artık bana<br class="calibre1" />
    acıma! Sana hepsini anlatacağım. Biz bu kadar sefalete düşeli çok olmadı.</span></p>

    <p class="metin"><span>O anda kapı açıldı ve sarışın bir genç irisi göründü. Bir çığlık attı ve Musa’yı kucaklamak istedi, fakat o geri çekildi:</span></p>

    <p class="metin"><span>– Çekil, aşağılık herif!</span></p>

    <p class="metin"><span>Hemen onun yakasına yapıştı ve kafasını yumruklamaya başladı. Sara ile birlikte araya girdik. Biraz önce benim varlığımdan hoşlanmayan Sara, bana minnet dolu, tatlı bir gözle baktı. Demek bu aşağılık herife deli gibi âşıktı. Bana karşı ansızın tavır değiştirmesinden bunu açıkça anladım.</span></p>

    <p class="metin"><span>Onlara kavgalarını aile arasında halletme olanağı vermeyi gerekli gördüm ve çekilmek istedim. Musa emredici bir tavırla engel oldu:</span></p>

    <p class="metin"><span>– Burada kal! Başıma gelenleri biliyorsun. Benim oğlum yerindesin. Senden gizleyecek bir şeyim yok.</span></p>

    <p class="metin"><span>Ötekiler buna memnun olmadılar, ama hiçbir şey duymamış gibi davrandılar:</span></p>

    <p class="metin"><span>İhtiyar ağzını açtı:</span></p>

    <p class="metin"><span>– Barın çok yamanmış, ha kızım? İnsan anasına babasına böyle<br class="calibre1" />
    yalanlar uydursun! Bu yalanlarla hayır mı görürsün sanıyorsun?</span></p>

    <p class="metin"><span>Sara küçücük ellerini dua eder gibi kavuşturdu:</span></p>

    <p class="metin"><span>– Baba... Size yalan söylemedim... Barımız vardı. Port Said’de.<br class="calibre1" />
    Hem de pek iyi işliyordu. Tüm borçlarımızı ödemiş, biraz da kenara koymaya başlamıştık, ama günün birinde tayfalar arasında kanlı bir kavga<br class="calibre1" />
    oldu, hükümet barı kapattı, tüm emeklerimiz boşa gitti.</span></p>

    <p class="metin"><span>Musa, ‘Söylediklerinin bir tek sözcüğüne inanıyor musun?’ demek isteyen bir bakışla bana baktı. Ben de yalan söylemeye karar verdim ve dedim ki:</span></p>

    <p class="metin"><span>– Doğru, İngilizler böyle işlerde hiç şakaya gelmezler. Kıllarını<br class="calibre1" />
    kıpırdatmadan insanı mahvederler.</span></p>

    <p class="metin"><span>Sara, kendisine ettiğim beklenmedik yardımdan yüzü ilahi bir biçimde ferahlayarak:</span></p>

    <p class="metin"><span>– Değil mi, arkadaş? dedi, sonra ekledi: Mısır’da daha önce bulundunuz mu?</span></p>

    <p class="metin"><span>– Hayır. Ama Kahire’de bir dostum var. Sizinkine benzer bir felakete tanık olmuştu.</span></p>

    <p class="metin"><span>Hey gidi, insan hoşlandığı bir kimse için nasıl yalan söyleyebiliyor! Şu halde, aşk uğrunda adam neler uydurmaz.</span></p>

    <p class="metin"><span>Dostum bu sözlere kanmadı, farkındayım, ama sakinleşti, dinledi, büyülenmeye razı oldu. Güzel kadın onun gözleri önünde bir yalan halısı dokudu. Bu Port-Said barı masalında en kaba karşıtlıklar birbirini kovalıyordu. “Zampara” da suç ortağının gaflarını düzeltmek için söze karışınca, yalanlar büsbütün meydana çıktı. Birbirlerinin sözlerini tamamlayacak yerde, birinin söylediğini öteki bozuyordu.</span></p>

    <p class="metin"><span>Ancak sahne pek hoştu. Babanın öfkesi, onların felaket içindeki tutkulu dayanışmasını yalnızca izlemekle yatışıyordu. Zaten onlar da kendi hayallerinin kurbanıydılar. Ancak durumu kurtarmak, onurlarını yarım yamalak korumak isteyen bu iki zavallının halini anlamak için fazla insani duygulara sahip olmaya gerek yoktu.</span></p>

    <p class="metin"><span>Sonra, onları bu kadar genç yaşta yoksunluklar içinde yüzlerinin çizgileri sertleşmiş, ruhları sahteleşmiş, vicdanları yalan söylemek gereksinimiyle yırtılmış bir durumda görünce, insanın yüreğini parçalayan acıma duygusunun ağırlığı altında yalanlarını yüzlemek için duyulabilecek her arzu yıkılıyordu. Erkek, kadından daha az geveze, daha ciddi, hemen hiç gülmüyor ve gülümsemiyordu. Kırpık bıyığı ve sarı saçlarıyla, ciddi olmaya çalışan yaramaz bir çocuğa benziyordu. Asker kaçağı olduğu biliniyordu, Mısır’a “servet yapmaya” gitme kararını vermelerine de bu neden olmuştu. Sara’ya gelince, ona kızmak olanaksızdı. Baştan aşağı zayıf, narindi. Kolay kırılır bir minyatür gibi.</span></p>

    <p class="metin"><span>Yalnız, ender görülen büyüklükteki gözleri, tutkuyla gözledikleri serabı kovalamaktan onları alıkoyacak herkesle çarpışmaya hazır bir gücün belirtisiydi.</span></p>

    <p class="metin"><span>O akşam eve dönerken Musa diyordu ki:</span></p>

    <p class="metin"><span>– Şimdi bana düşen işi biliyorum. Kızım bu herifin esiri; onu<br class="calibre1" />
    ancak eli kolu bağlı olarak evime götürebilirim. Öyleyse ben de ona<br class="calibre1" />
    deli gömleğini zorla giydireceğim. Yol masrafını da her çareye başvurarak bulmalıyım: İster çalışarak, ister dilenerek, ister çalarak.</span></p>

    <p class="metin"><span>Musa’nın niyeti buydu, ama işler başka bir yola döküldü.</span></p>

    <p class="metin"><span>Hemen ertesi günü, şans, dostumun tasarılarına yardım eder gibi göründü. Tanıştığı zengin bir otel sahibi Yahudi, kendisine otelindeki önemli bir badana işi önerdi. Adam hoşuma gitmemişti. Pek soğuktu, ama Musa bu kusuru adamın Taymis kıyılarında büyümüş olmasına yordu, orada insanlar sözde hep somurtkanmış. Buna karşılık, İngiliz Yahudisi, verdiğimiz ayrıntılı hesabı gözden geçirmeye bile tenezzül etmedi; isteğimiz ücreti götürü olarak kabul etti.</span></p>

    <p class="metin"><span>– Yaptığınız işten memnun kalırsam, tamam.</span></p>

    <p class="metin"><span>Bize avans vermeye yanaşmadı ama, yine de pek sevindik. İş tesliminde tüm malzemenin bedelini ödemeyi kabul ediyor, ama peşin para vermiyordu. Ne yapalım. İşin bir bölümü tamamlanıncaya kadar bizi geçindirecek paramız vardı, gerektiğinde, işin bir bölümü bitince, o oranda hakkımızı ister istemez ödeyecekti.</span></p>

    <p class="metin"><span>Öğleyin Sara’ya gidince başka bir hoş sürprizle karşılaştık. Gerçek bir ziyafet bizi bekliyordu. Önce iki sevdalı baştan ayağa yeniler giyinmişti, sonra önümüzde mükellef bir sofra vardı, kızarmış bir kaz ve Musa’nın bayıldığı şey: Romen şarabı ve Romen rakısı, bizim ünlü</span> <span class="ideitalik">tsuyka</span><span>’mız!</span> <span>Hayretten kendimizi alamıyorduk. Kızcağız sevinç içinde haykırıyordu:</span></p>

    <p class="metin"><span>– Nasıl, hoşunuza gitti mi? Bu vurgunu Titel vurdu.</span></p>

    <p class="metin"><span>Daha şimdiden çakırkeyif olan ihtiyar, oğlana karşı duyduğu düşmanlık duygusu depreşerek:</span></p>

    <p class="metin"><span>– Ne vurgunu? Ne vurgunu? diye yineliyordu. İnsan “vurgun”larla değil, düzenli ve dürüst bir çalışma ile yaşamalıdır. Ben “vurgun”lardan hoşlanmam. Yılda bir kez kumarda elli lira cebe atmak, geri kalan zamanda açlıktan nefesi kokmak; kızıma böyle bir hayat yaşatılmasına izin veremem.</span></p>

    <p class="metin"><span>Ama yüreğimiz, mantığımızın yarattığı tüm öfkelerin içinde eridiği kızgın bir ocaktır. Hele kadehinizi dolduran, tabaktan bir but kesip çıkaran, altınıza bir yastık uzatan, en güzel elmayı size soyan, yere düşen peçetenizi alıp veren sevimli bir gencin sürekli ilgisi de bu mantığa eklenirse... Hem “peder” aşağı, “peder” yukarı! O kadar hevesle beklenen bu sözcük, ilk damat adayının ağzında, tüm karşı koyuşları yere sermeye yeter bir güç kazanır.</span></p>

    <p class="metin"><span>Gerçekten de öyleydi. Musa, hep tedirgin olmakla birlikte, güvensiz bir bakışla etrafını süzerek yedi, içti, okşanmasına ses çıkarmadı ve sonunda, yüzü ortadan kesilmiş bir karpuz gibi kıpkırmızı, bir koltuğa uzandı. Orada hareketsiz, fakat içinden kaynayarak, somurtkan, ama konuşmaya can atarak, uzun uzun Titel’i süzdü. Vallahi, insan bu acayip çocuk hakkında ne karara varacağını bilemiyor! Dürüst bir adam mı? Yoksa bir haydut mu?</span></p>

    <p class="metin"><span>Neyse. Bunu sonra anlarız. Şimdilik, Musa’nın canı nargile çekiyor.</span></p>

    <p class="metin"><span>– Burada bir nargile bulunmaz mı?</span></p>

    <p class="metin"><span>Titel’le Sara birbirine bir göz atıyor ve gülmekten kırılmamak için kendilerini tutuyorlar. Titel:</span></p>

    <p class="metin"><span>– Aşağıya bir bakayım, dedi.</span></p>

    <p class="metin"><span>Az sonra zafer kazanmış bir tavırla içeri girdi. Yepyeni, güzel küçük bir nargile getiriyordu. Şişesi çiçeklerle süslenmişti. Diğer tarafları bakır ve kehribardı. Musa hayrandı, teşekkür etti ve iştahla tüttürmeye başladı, ama daha hepsini bilmiyordu. Titel kulağına fısıldadı:</span></p>

    <p class="metin"><span>– Peder! Bu nargile sizindir. Onu size armağan ediyorum.</span></p>

    <p class="metin"><span>Bu söz onun bamteline dokunmuştu. Musa ayağa fırladı ve bu ilk damadı olabilecek adamı sevgiyle kucakladı. Sara sevincinden ağlıyordu. Bense, kendisini bağlamak isteyeni bu kadar ustalıkla bağlamasını bilen bir kadına kur yapmanın boşuna olacağını düşündüm. Onun için, dinsel bir duyguyla öpmek arzusunu duyduğum güzel ayakbileklerini seyretmekle yetindim ve insan böyle melekler tarafından sevilmek isterse, namuslu bir adam olacağına aşağılık herifin biri olmalı, diyorum. Zira, şerefli bir adamın, sevgilisini, karşısına çıkan herhangi bir paralı müşterinin salyalı koynuna atabileceğine mümkün değil inanamam. Hayır, böyle bir hale düşmektense, kendimi parçalatmayı yeğlerim.</span></p>

    <p class="metin"><span>Herhalde Musa da, nargilesinden çok memnun olmakla birlikte, benim gibi düşünmekten geri kalmıyordu. Ama ona son bir oyun hazırlıyorlardı, bu oyun onu ciddi biçimde düşündürecek ve niyetlerini tümüyle değiştirecekti. Bu oyun, ne yalan söyleyeyim ki, beni de sersemletti. Artık görkemli seraptan gerçeği ayırt edemez oldum. Hem sonra, şunu da söylemeli ki, büyücülerin kendileri de büyülenmişlerdi.</span></p>

    <p class="metin"><span>Bu tam anlamıyla bir sürpriz oldu.</span></p>

    <p class="metin"><span>Musa gibi, ben de, Titel’in bulduğu paranın kumardan geldiğini sanıyordum. Hiç de öyle değilmiş. Bu para, üçüncü biri ile ortaklık kuran iki maceracının giriştikleri büyük bir işin sonucunu temsil ediyordu. Bunun nasıl bir “iş” olduğunu açıklamadıkları için Musa onları açık konuşmaya zorladı.</span></p>

    <p class="metin"><span>Sonunda Sara:</span></p>

    <p class="metin"><span>– Hartum’da büyük bir bar kurmak istiyoruz, dedi.</span></p>

    <p class="metin"><span>Zavallı ihtiyar, marpucunu uzağa fırlatarak:</span></p>

    <p class="metin"><span>– Yine mi bar! diye haykırdı. Yoo! Yoo! Artık bana bardan söz etmeyin! Bana ilkini yutturduğunuz yeter. Şeytan götürsün sizin barlarınızı!</span></p>

    <p class="metin"><span>Artık sarhoş değildi. Yeniden saldırgan bir tavır takındı. Felaketleri tüm açıklığıyla zihninde yeniden canlandı ve işi onları polisle tehdit etmeye kadar vardırdı.</span></p>

    <p class="metin"><span>Ancak iyi niyet sahibi çılgınlara karşı ne yapılabilir? Onların ikna yeteneği sınırsızdı, çünkü hiçbir gerçek onlarınki kadar elle tutulur halde değildi.</span></p>

    <p class="metin"><span>Dostumun öfkesi yatışana kadar beklediler, sonra bir gezinti yapmak üzere aşağı inmemizi rica ettiler. Sokakta, Titel güzel bir arabaya seslendi: “Harabaki!”1</span> <span>Bindik. Sara ile babası arka tarafa kuruldular. Pastacıyla ben öne oturduk. Araba hafif bir tırısla hareket etti. Memleketimde bildiğim şeylerin hiçbiriyle karşılaştıramayacağım bir hava vardı, çünkü burada doğa gökyüzüne bizde bulunmayan bir çerçeve oluşturuyor. Musa ile ben tam anlamıyla büyülenmiştik, hele kentten çıkınca, deniz kıyısında önümüze bir düş yolu serildiği zaman! Tüm yol boyu palmiye ormanıydı ve ancak resimli</span> <span class="ideitalik">Binbir Gece Masalları</span><span>’nda görülen türden görkemli köşklerin ardı arkası kesilmiyordu.</span></p>

    <p class="metin"><span>Titel:</span></p>

    <p class="metin"><span>– Burası Ramleh, diye fısıldadı.</span></p>

    <p class="metin"><span>Ona minnettardık. Bu manzara bizi kendimizden geçirmişti. Her türlü kötü gerçeğin kâbusu içimizden silinmişti. Her şeyi unutmak gereksinimi içindeydik. Yüreklerimiz, bırakın düş kuralım, diye haykırıyordu. Neye mal olursa olsun, ışık ve renk! Ve arabanın salıntısı içinde, Yaradan’a karşı duyduğum minnet duygusuna yenilerek, genç bedeninden yaptığı özveriyle bana bu anı yaşatan kadının elini tuttum, ateşli dudaklarıma götürdüm.</span></p>

    <p class="metin"><span>Sara bu hareketime engel olmadı, âşığına gülümsedi ve güzel başını babasının omuzuna yasladı. O da, büyülenmiş gibi, kızını alnından öptü.</span></p>

    <p class="metin"><span>Böylece huzur, üzücü bir huzur dördümüzün yüreğine işledi.</span></p>

    <p class="metin"><span>Olaylar sökün etti. Musa’nın hayal gücünü, hemen hemen kızının derecesinde tutuşturan bir şey oldu:</span></p>

    <p class="metin"><span>Ramleh’de büyük bir kahvenin taraçasında oturduk, denizin dalgaları ayaklarımızın dibinde kırılıyordu. Hep zengin müşteriler. Musa ile ben de bu durumdan sıkılıyorduk, insanın yaşamını bile bile harap ettiğini ve bunca güzelliklere layık olmaktan çıktığını düşünerek hüzünlü bir yürekle batan güneşin inanılmaz büyüsünü izliyorduk.</span></p>

    <p class="metin"><span>Sara dedi ki:</span></p>

    <p class="metin"><span>– Neden ya zengin olmak, ya da ölmek istediğimi görüyor musun baba? Parasız, tüm bu güzellikler yoktur. Parasız, yaşam, kızkardeşlerimin ömürlerini tükettikleri imalathane ya da mağazadır. Senin<br class="calibre1" />
    kurduğun badana iskelesidir.</span></p>

    <p class="metin"><span>Musa, hüzünlü bir tavırla, başını sallıyordu, bir şeyler söylemek istedi, ama Sara ile Titel’in arkalarından yakışıklı bir adam çıkageldi, onlar kendisini saygıyla karışık küçük bir sevinç çığlığıyla karşıladılar. Yeni gelen, genç kadının elini öptü, Sara bizi tanıştırdı:</span></p>

    <p class="metin"><span>– Babam ve dostumuz Adriyen Zograi Bay Falconi, ihracatçı<br class="calibre1" />
    ve bar işinde ortağımız.</span></p>

    <p class="metin"><span>Sonra ortağa seslenerek:</span></p>

    <p class="metin"><span>– Babamın haberi var. Tabii işi tehlikeli buluyor.</span></p>

    <p class="metin"><span>Falconi, Musa’yı alaycı bir tavırla süzdü ve kır düşmüş saçlarını narin eliyle sıvazladı:</span></p>

    <p class="metin"><span>– Tehlikeli mi? Elbette. Ama bizi sıradanlığın üstüne çıkarmak<br class="calibre1" />
    için başka yol var mı? Bilmek isterdim? Çalışmak mı? Yetenek mi?<br class="calibre1" />
    Hiç sanmıyorum!</span></p>

    <p class="metin"><span>Konuyu değiştirdi. Sara’ya sağlığını sordu, sonra birdenbire yeniden Musa’ya döndü:</span></p>

    <p class="metin"><span>– Ne iş yaparsınız?</span></p>

    <p class="metin"><span>– Badanacıyım.</span></p>

    <p class="metin"><span>– Ya! Babamın mesleği. Hem görünüşünüz beni yanıltmıyorsa, siz de babam gibi servet yapamamışsınız. Oysa kendi hesabına bazen<br class="calibre1" />
    elli işçi çalıştırdığı olurdu.</span></p>

    <p class="metin"><span>Musa sordu:</span></p>

    <p class="metin"><span>– Efendim, mutlu olmak için mutlaka zengin mi olmak gerekir?</span></p>

    <p class="metin"><span>– Ona ne kuşku! Herhalde kendi hesabıma, yoksul olmaktansa zengin olmayı, uşak olmaktansa efendi olmayı yeğlerim. Siz böyle düşünmüyorsanız, acayip bir adamsınız.</span></p>

    <p class="metin"><span>– Ben de bu kanıdayım ama, bir koşulla: İnsanın elleri her zaman temiz kalmalıdır.</span></p>

    <p class="metin"><span>– Kömürcü ellerinin temizliği hoşuma gitmez.</span></p>

    <p class="metin"><span>Tam bu sırada güzel bir kehribar ağızlığa zerafetle sigara geçiren ellerinin beyazlığı göze çarpıyordu. Musa’nın yanıt vermek isteyip istemediğine bile bakmadan bir kez daha başka bir konuya geçti.</span></p>

    <p class="metin"><span>Viski ısmarladı ve ortama hâkim bir tavırla herkesin bardağına doldurdu. Arkadaşım gibi ben de susuz içtim. İkinci bardaktan sonra sarhoştuk. İşte böylece nasıl olduğunun farkına varmadan, bir saat sonra, çekingenliği bir yana atarak Mösyö Falconi’nin görüşüne katılıyorduk. O zaman centilmen, ayağa kalkarak, Musa’nın önüne on sterlin koydu ve yavaşça ekledi:</span></p>

    <p class="metin"><span>– Pek yakında biz Kahire’de olacağız. Bay Zografi ile birlikte<br class="calibre1" />
    oraya gelin. Eğer mutlaka mesleğinizi yapmak istiyorsanız, gereken<br class="calibre1" />
    malzemeyi sağlayarak sizi bir badana müteahhidi yaparım.</span></p>

    <p class="metin"><span>Bay Falconi, Sara’nın elini uzun uzun öptü, bizim de ellerimizi sıkarak kuvvetle salladı ve parlak bir hünerden sonra ağzımızı açık bırakan bir gözbağcı gibi ortadan kayboldu.</span></p>

    <p class="metin"><span>Musa, ertesi günler, hep Falconi’yi hatırlayarak ve tavizlerini haklı göstermeye çalışarak:</span></p>

    <p class="metin"><span>– Tabii! diyordu, insan taştan yapılmamıştır. Hayat karşınıza bu<br class="calibre1" />
    derece altüst edici sürprizler çıkarırsa iş değişir; düşler, düşünceler,<br class="calibre1" />
    prensipler. Belli bir şey. Bununla birlikte, ben yine ellerimi olabildiğince temiz tutmaya çalışacağım. Sara’nın hareketlerini de gözden kaçırmayacağım. Ne de olsa, bu Falconi, maceracının teki de olabilir.<br class="calibre1" />
    Kızımı Sudan’a sürüklemeye kalkışırsa gösteririm ben ona.</span></p>

    <p class="metin"><span>Gerçekten iki taraflı oyun oynuyordu. Otel sahibinin yanında bir hafta çalıştıktan sonra, adam güvenini kazandığı için, Musa ona Sara’ nın işini açtı ve gereğinde kızını Romanya’ya götürmek üzere Titel’ den kurtulmak için polisin yardımına güvenip güvenemeyeceğini sordu.</span></p>

    <p class="metin"><span>İngiliz Yahudisi ona yanıt verdi:</span></p>

    <p class="metin"><span>– Ben bir sözcük söylesem, sizin Titel ertesi günü kendini Pire yolunda gemide bulur.</span></p>

    <p class="metin"><span>Musa buna sevindi ve hemen Falconi’nin kendisine verdiği on İngiliz lirasından beşini karısına gönderdi.</span></p>

    <p class="metin"><span>– Gereğinde Bükreş’e dönmek ya da Kahire’ye yerleşmek için yeterli paramız olacak. İşimiz iyi gidiyor. Bir haftaya kadar<br class="calibre1" />
    tamamlarız. O zaman, malzeme bedelini düşünce, aramızda kardeşçe<br class="calibre1" />
    pay edeceğimiz on iki sterlin kadar bir para kalacak. Hiç de kötü değil!</span></p>

    <p class="metin"><span>Hesabı doğruydu. Canımızı dişimize takıp çalışarak iki hafta iyi bir şekilde yaşadıktan sonra, her birimizin eline altı sterlin geçecekti.</span></p>

    <p class="metin"><span>Ama insan çirkefliğini hesaba katmamıştık. Ve bu çirkef hiç beklenmedik bir biçimde bizi karşıladı.</span></p>

    <p class="metin"><span>İşi bitirdikten sonra, aletlerimizi toplamakla meşguldük ki, otelci, her zamanki sakin haliyle, ne yaptığımızı sordu. Musa çok doğal bir tavırla:</span></p>

    <p class="metin"><span>– Hesabımızı kesmenizi bekliyor ve eşyamızı topluyoruz, dedi.</span></p>

    <p class="metin"><span>– Ne hesabı! Ne eşyası! diye haykırdı. Alay mı ediyorsunuz! Ya misafir salonu, daha oraya başlamadınız bile.</span></p>

    <p class="metin"><span>İhtiyar sarardı:</span></p>

    <p class="metin"><span>– Aman beyim, bu salonun sözü bile edilmemişti. Orası pazarlığımıza dahil değildir.</span></p>

    <p class="metin"><span>Büyük bir rezalet çıktı. Niyetinin bozuk olduğu apaçık anlaşılan otelciyi polise şikâyet etmeden önce böyle yapacağımızı kendisine söyledik. Bizden baskın çıktı:</span></p>

    <p class="metin"><span>– Gidin bakalım. Sonra da ben sizin burada ne işiniz olduğunu<br class="calibre1" />
    sormaya gideceğim.</span></p>

    <p class="metin"><span>Hakareti sineye çektik ve bu sefilin bize büyük kötülüklerde bulunabileceğini anladık. Bununla birlikte, karakola gittik. Üniformalı Avrupalı bir memur, bizi nezaketle karşıladı ve sözlerimizi sonuna kadar dinledi, sonra sordu:</span></p>

    <p class="metin"><span>– Müşteri tarafından onaylanarak imzalanmış bir hesap pusulanız var mı?</span></p>

    <p class="metin"><span>– Hayır. Sözlü olarak anlaştıktan sonra, götürü olarak çalışmıştık.</span></p>

    <p class="metin"><span>Memur kollarını kaldırdı:</span></p>

    <p class="metin"><span>– O halde, yapılacak bir şey yok!</span></p>

    <p class="metin"><span>Yeniden otelciye döndük, dayak yemiş köpekler gibi yaltaklanarak yalvarıp yakardık. Sonunda, hakkımız olan on iki lira yerine, elimize üç lira sıkıştırdı ve bizi kapı dışarı etti.</span></p>

    <p class="metin"><span>Sonradan, komşulardan öğrendik ki, edepsiz herifin ilk kurbanları değilmişiz, bu koşullar altında çalışan herkesi kafese koymak onun âdetiymiş.</span></p>

    <p class="metin"><span>Sara, ihtiyarı avutmak için elinden geleni yaptı.</span></p>

    <p class="metin"><span>– Aldırma baba, öbür gün Kahire’ye gidiyoruz, orada saygıdeğer bir müteahhit olacaksın.</span></p>

    <p class="metin"><span>Musa:</span></p>

    <p class="metin"><span>– İşler yolunda giderse, bütün aileyi Mısır’a getiririm! diye ekledi. Adriyen, sen de benim ortağım olursun.</span></p>
  </div>

  <div class="calibre2" id="calibre_pb_8"></div>
</body>
</html>
