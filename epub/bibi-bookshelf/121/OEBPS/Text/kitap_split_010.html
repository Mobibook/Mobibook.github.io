<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>akdeniz1.indd</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_7">ŞAM’DA BİR TİYATRO ÂLEMİ</h2>

  <p class="metin"><span>Zavallı dostum Musa’nın bindiği vapur, eylülün son günlerinden birinde Beyrut’tan öğle vakti ayrıldı. Bu gemi, benliğimden bir parçayı da birlikte götürdü. Artık Mihail’siz, Musa’sız, yapayalnızdım. Her türlü dostluktan yoksun bir halde, hem de gurbette kalmak, alışamayacağımı sandığım bir düşünceydi.</span></p>

  <p class="metin"><span>Hemen Şam trenine atladım.</span></p>

  <p class="metin"><span>Benliğimin bir başka parçası olan Akdeniz’den ayrılmak benim için çok acı oldu. Evet, dostsuz ve Akdeniz’siz, kendimden geriye ne kalıyordu? Her zaman itiraf etmiştim: Yalnız kalınca ben bir işe yaramam. Birini, bir şeyi mutlaka sevmeliyim ben, yoksa kendimi bir mısır tarlasında hasattan sonra unutulmuş delik bir çanak gibi bomboş ve bir hiç hissederim.</span></p>

  <p class="metin"><span>Beyrut’tan Şam’a tek başıma giderken, bütün yol boyunca içimi çektim. Gerek kötü bir teknenin açık denizde salladığı Musa’yı, gerekse Aynaroz’da ikiyüzlüce dua eden Mihail’i düşünüyordum; bense sahibinin sokağa attığı bir köpek gibi mahzun, tren adı verilen bir demir ve tahta yığını içinde, dağlardan, vadilerden sarsılarak geçiyordum. Bu tren beni bir öğleden sonra Şam’a bıraktı. Burası Abdülhamid imparatorluğunun en tozlu kenti olmalıydı. Hem de en çirkini ve en pisi. Buna inanmak için bir kez içinden geçmek yeterli.</span></p>

  <p class="metin"><span>Onun için Küçük Asya’nın bu ücra köşesinde, yapayalnız dolaştığımı görmekten duyduğum üzüntü büyük oldu. Yoksul bir adam, kendisini çok mutsuz hissedince, rahat etmek için akıl ve hikmetinin kendisine önereceği yolun tam tersini tutar. Ben de öyle yaptım. Rumca meramımı anlatabildiğim ilk handa, çantamı bırakıp hafifledim; sonra yarım liranın açlığa karşı tek kurtarıcım olduğunu unutarak, hemen bir kadeh rakı ile güzel bir nargile karşısında eğlenmek, daha doğrusu kendimi avutmak, düşüncelerime gömülmek istedim. Bu zamanımızda duygulu ve umutsuz fakirin can sıkıntısından gebermemek için tek teselli kaynağıdır.</span></p>

  <p class="metin"><span>Kentin ortasında geniş bir meydandayım. Yaldızlı küçük bir caminin dibindeki kocaman bronz bir sütunun etrafında toz bulutları oynaşıyordu. Geçerken gözüme ilişen renk ve hareket dolu büyük pazarların dışında bu kentte bana her şey bir kâbus gibi geliyordu: Tüm o tünelimsi sokaklar, korkunç kapıları olan o köhnemiş binalar ve hatta çirkin sütunu ve gözleri körleten tozuyla şu boş meydan bile. Ama orada güzel bir Türk kahvesi vardı. Cazip taraçasından, postane binası önünde halkın gidiş gelişleri seyrediliyordu. Yakındaki küçük bir tiyatronun elle yazılmış ve renk renk karikatürlerle kaplanmış kocaman ilanları, bilmem hangi eğlenceyi, temsili haber veriyordu. Anlamsız bir ilan, beni dayanılmaz bir cazibeyle çekiyordu. Burada gülünç bir biçimde yüzleri boyanmış ve giyinmiş erkekler görülüyordu, oysa hepsi çok kısa etekli olan ve güzel göğüslerini, nefis bacaklarını gösteren kadınlar, tahrik edici tavırlarıyla ilana hâkimdiler. Her birinin altında kadınlık cazibeleri ve yetenekleri ballandırıla ballandırıla anlatılıyordu.</span></p>

  <p class="metin"><span>Rumlar, Türkler, Araplar, uzun uzun durup iştah verici tenleri seyrediyorlar, sonra kaşına kaşına gidiyorlardı.</span></p>

  <p class="metin"><span>Karşı karşıya bulunduğum sefaleti hiç düşünmek istemedim. Kadehleri içtim, nargilemi tokurdattım ve yakalığımı çıkarıp cebimde duran bir temizini taktıktan sonra, daha saat yedi buçukta gidip “orkestra koltukları”nın ilk sırasında oturdum. Bu “koltuklar”a böyle diyorlardı, ama hepsi biçare iskemlelerdi, tıpkı orkestranın bir piyanodan ibaret oluşu gibi ve bu tiyatro daha çok bir panayır barakasına benziyordu.</span></p>

  <p class="metin"><span>İlanda görülen bütün o nefis tenleri daha iyi görebilmek için, tam ortaya, piyanocunun arkasına oturmuştum. Bir köpek yavrusu gibi arzudan ağzım sulanıyordu. Herhalde aldanmıyordum, çünkü hemen benim ardımdan iştahı kabarmış bir erkek kalabalığı salonu kuşattı ve bir tek boş iskemle bırakmadı. Erken gelmiş olduğuma seviniyordum; salonu dolduran bütün bu fesli, bu uzun koç burunlu, fener gibi açılmış parlak gözlü, arzu çiğneyen obur ağızlı insan azmanları karşısında cinsel merakım biraz daha büyüdü.</span></p>

  <p class="metin"><span>Oldukça büyük olan salonda tek bir sıra “loca” vardı ve kısmen Avrupalı olan zengin ailelerle doluydu. Pek tabii, localar da öteki oturacak yerler gibi çıplaktı ve tahtaları çürümüştü, yalnız korkulukları, kolların dayanmasından son derece yıpranmış kırmızı bir kadifeyle kaplıydı.</span></p>

  <p class="metin"><span>Buna karşın, sabırsızlıktan ürperen, burun kanatları apaçık seyirciler, daha saati gelmeden çok önce perdenin açılmasını istiyor, isimlere en gülünç ekler takıp arzularını açıkça ifade ederek haykırıyorlardı, hele Rumlar:</span></p>

  <p class="metin"><span>– Mamitsika1, ah, senin o tombul memelerin!</span></p>

  <p class="metin"><span>– Pedaki-mu2 nerdesin, ölüyorum.</span></p>

  <p class="metin"><span>Ama bekleyişimiz uzun sürdü, saat dokuzu geçtikten sonra bile sahneye çıkmamışlardı. Herkesin gözü, tek başına boş kalmakta inat eden bir “loca”ya dikili olduğu için, sağımdaki Rum komşuma önemli bir şahsiyeti mi beklediklerini sordum.</span></p>

  <p class="metin"><span>– Nasıl; bilmiyor musun? O sersem Rus konsolosu yüzünden hep böyle olur! O domuz yavrusu bize işkence çektirmek, sabrımızı tüketmek için geç gelmekten hoşlanır.</span></p>

  <p class="metin"><span>– Demek tiyatro da başlamak için onun gelmesini bekler?</span></p>

  <p class="metin"><span>– Elbette! Ha! Anlıyorum, senin bir şeyden haberin yok, herhalde Şam’a yeni damlamış olmalısın. Açıkları kapayan, en iyi kumpanyaları getirten ve olabildiğince uzun zaman alıkoyan odur, onun içindir ki hepimiz kendisine karşı minnettarız: Onun canının sıkılması bizim için yararlı oluyor. Ama... ne de olsa... Bu gecikmelerle bizi çileden çıkarıyor! Bizi adam yerine koymuyor! Bak nasıl herkes sabırsızlıktan geberiyor!</span></p>

  <p class="metin"><span>Karşımdaki, okkalı bir el işaretiyle bana salonu dolduran sırıtkan yüzleri gösterdi. Sonra uzun işaret parmağını perdenin ortasına doğru uzattı. Burada bir delik vardı ve bu deliği ikide bir makyajlı bir göz kapatıyordu.</span></p>

  <p class="metin"><span>– Görüyor musun? diye ekledi; aktörler bile artık sabırsızlanıyorlar! Bu gece prens bizi fena halde maytaba aldı!</span></p>

  <p class="metin"><span>– Bu Rus konsolosu prens mi?</span></p>

  <p class="metin"><span>– Evet... Pek genç, sefih bir prens, babası kendisini cezalandırmak için Şam’a konsolos tayin ettirmiş. Ama burada çok kalacağa benzemiyor, çünkü delinin biri. Her gün arabasının önünden çabuk çekilmeyen arabacıları kırbaçlar. Hatta bekçileri bile...</span></p>

  <p class="metin"><span>Konsolosun locasında tüysüz bir delikanlının görünüşü bir alkış tufanıyla selamlandı. Çok uzun boylu, ince ve bir kadın kadar güzeldi, ama subay giysisi içinde çok ciddi ve adeta solgun bir yüzü vardı. Halkın selamına şöyle bir karşılık verdi ve canı sıkılmış bir tavırla tahtadan kafesinde oturdu. Hemen ardından perde, tavanı çökertecek bir hızla kalktı.</span></p>

  <p class="metin"><span>Sahne boş. Bir mahkeme salonunu temsil ediyor. Arkası bana dönük olan piyanist, uygun bir marşı çalmaya başladı. Yarım düzine hâkim, birbirinin ardından girdiler, arkalarından da sanık bir kadın... Bize gösterilen, can sıkıcı ve çok şükür çok kısa bir pandomimdi. İşaretler ve yüz hareketleriyle oynanan dramdan ben bir şey anlamıyordum, halk hepsini anlıyor ve ağlıyor. Ama aktörler halk için oynamıyorlar. Bir sahnenin etkisini bir yüz üzerinde okumak istedikleri zaman gözleri bütün bakışları çeken Prensin “loca”sına gidiyor. Durmadan küçük bir onay işareti dileniyorlar.</span></p>

  <p class="metin"><span>Ama o hiç istifini bozmuyor. Prens, başı sağ eli üzerine eğilmiş, sabit gözlerle izleyen zarif ama sert bir heykel gibi. Şehevi ağzı, güzel alnı, mavi gözleri mermerden gibi. Tepesinde kusursuz bir çizgi, iki kumral bukleyi birbirinden ayırıyor. Küçücük bir hareketini yakalamak için istediğiniz kadar bakabilirsiniz; o hep hareketsiz ve bu bakışlardan rahatsız olmuyor. Perde onun şerefine beş kez inip kalktığı ve aktörler kafile halinde gelip locası önünde yerlere eğildikleri zaman da aynı derecede kayıtsız bir duygusuzluk içindeydi.</span></p>

  <p class="metin"><span>Ansızın piyanist bana doğru dönüverince, Bianchi ile burun buruna gelmeyeyim mi? Evet, evet, Kahire’deki Minyon Sinema’nın piyanisti, hani sayesinde birkaç hafta sinemanın reklamcılığını yaptığım şu bizim iyi yürekli Bianchi canım.</span></p>

  <p class="metin"><span>Beni burada görmekten memnun kaldığını görünce sevindim. Yüreği Romanyalı kalmış olan bu İtalyan, doğduğu ve askerlik yaşına kadar yaşadığı ülkeyi anımsamaktan çok hoşlanırdı. Annesi ölünce babası onu İtalya’ya götürmüş. Dilimi hiç yabancı şivesi hissettirmeden konuşuyor. Hem galiba tüm kozmopolit serseriler gibi daha başka diller de bilir. Uzun boylu konuşmamıza zaman kalmadan perde kalkıyor; bu kez bir revü, şarkılar başlıyor. Bianchi’nin etli parmakları Tonkinoise’a girişiyor, güzel bir esmer taze de alkışlar arasında sahneye fırlıyor. Fransızca şarkı söylüyor. Bianchi, bir yandan şarkıcıya refakat ederken, hiç çekinmeden kulağıma fısıldıyor:</span></p>

  <p class="metin"><span>– Benim aftosum! Nasıl, güzel mi?</span></p>

  <p class="metin"><span>İlanda resimleri olan yosmalardan biri, tanıyorum.</span></p>

  <p class="metin"><span>– Fransız mı? diye sordum.</span></p>

  <p class="metin"><span>– Napoli’den.</span></p>

  <p class="metin"><span>– Çok hoşuma gitti.</span></p>

  <p class="metin"><span>Bianchi, profesyonellerin kolaylığıyla çalıyor, arada bir benimle konuşuyor, bir yüz hareketiyle şarkıcıyı güldürüyor, locaları seyrediyor.</span></p>

  <p class="metin"><span>– Hoşuna mı gitti?.. Eh... elde edebilirsin...</span></p>

  <p class="metin"><span>– Nasıl!.. Demek onu sevmiyorsun?</span></p>

  <p class="metin"><span>– Yavrum, birlikte yaşamamızın nedeni sevişmek değil! Sana sonra anlatırım.</span></p>

  <p class="metin"><span>Kararsız bir hayatın türlü sıkıntılarıyla yontulmuş yüzüne bakıyor ve hüzünleniyorum. Her adımda, hayat, bir kahpe suratıyla karşıma çıkıyor. Bakın: Bianchi bile böyle uygunsuz işlere karışmış.</span></p>

  <p class="metin"><span>“Aftos”u “numara”sını bitirdiği zaman, bana döndü:</span></p>

  <p class="metin"><span>– Aramızda sevgi bulunmadığını söylemiştim. Mariette hayatını zorla kazanıyor.. Ben de öyle. Buna karşılık bize enayi olmamayı öğütleyen bir deneyimimiz var. Onun için doğal olarak birbirimize karşılıklı hizmetlerde bulunuyoruz. Onun sayesinde ben burada gecede bir altın sterlin kazanıyorum, oysa Paris’te önlerinde yeteneğimi sergilemekten utanacağım piyanistler kenar sinemalarda beş franga çalarlar. Fakat Mariette benim koluma asıldığı zaman prens bozuntuları üzerinde bu büyük bir etki yapıyor. Bizim “artist” âlemimizden genç ve güzel bir kadın “kocam” aşağı, “kocam” yukarı diye laf ederse kendini daha iyi satar. Görüyorsun ya: Sevmek değil, yaşamak gerek. Haydi, haydi, öyle azarlanmış okullu gibi somurtma.Günün birinde göçebe hayatını burjuva ahlakına yeğleyecek olursan, sen de herkes gibi yapmaya zorunlu kalacaksın! Şimdi şunu dinle! Yalnız ikimiz için çalıyorum...</span></p>

  <p class="metin"><span>Piyanonun en tiz oktavı üzerinde hafiften Ciocârlia’yı (Çayır Kuşu) çalıyor. Parmakları trampete değneklerinin hızıyla inip kalkıyor. Notalar birbirine ekleniyor, çiftçi kuşunun bu sabah duasını canlandıran elinin üzerine abanıyor, yüzü kızarıyor ve gözleri soruyor:</span></p>

  <p class="metin"><span>– Görüyorsun ya? Anamın ülkesini unutmuyorum!</span></p>

  <p class="metin"><span>İnsanların bir sevgi ve kalleşlik yığını olmaları ne garip... Bu Bianchi... Biraz önce benimle erbap kadın tüccarı Salomon Klein edasıyla konuşurken ondan adeta nefret ediyordum. Şimdiyse kendisine çocukluğunun ülkesini hatırlatan bir hava onu ağlatacak sanki... Anlamak ne kadar zor! Gerçekten biz iyi ile kötü, güzelle çirkin arasına bu denli büyük setler çekmekle hata ediyoruz. Hayır, İsa insanın mayasını, ya da isterseniz Tanrı’nın eserini daha iyi anlamış, onun için insanlar hakkında bu kadar rahim davranmış.</span></p>

  <p class="metin"><span>Çok alkışlanan, ama izleyicilerden yarısının anlamadığı Fransızca şarkılar bitince, Avrupalıların bile hoşuna giden Türkçe kısa bir komedi oynandı, sonra sahneye grubun yıldızı çıktı. Direktörün karısı olan bu kadın, pek cilveli, düzgün bedenliydi, ama pek güzel değildi ve sesi kısıktı, ama bu eksiği bütün salonu ayağa kaldırmasına engel olamadı. Özellikle, şarkılarını Rumca, İtalyanca ve Arapça olarak üç dilde söylüyordu. Tüm seyircileri hayran eden, oyunu, alımı, canlılığı, hoş ve bazen açık saçık tekerlemeleriydi.</span></p>

  <p class="metin"><span>Kolunda çiçek dolu bir sepet vardı, şarkı aralarında piyano tek başına nakaratı tekrarlarken, en toy ve utangaç seyirciye yaklaşıyor, ona bir çiçek atarak sesleniyordu:</span></p>

  <p class="metin"><span>– Bu akşam da buradasın demek? Karının kızmasından korkmuyor musun?!</span></p>

  <p class="metin"><span>Prense sataşmaktan geri durmuyordu:</span></p>

  <p class="metin"><span>– Ne kadar azametlisin!.. Ama biliyor musun, saçma davranıyorsun.</span></p>

  <p class="metin"><span>Ve halka dönerek:</span></p>

  <p class="metin"><span>– Burada kendini konsolos sanıyor, bizi de Rus tebaası yerine koyuyor! diyordu.</span></p>

  <p class="metin"><span>Diplomat bir şey anlamıyordu, çünkü kadın şakasını Rumca söylüyordu. Hoşuna giden artistlere hafifçe gülümsemeye ve bazen onları parmaklarının ucuyla alkışlamaya tenezzül ediyordu. Bu adam eğleniyor mu, yoksa sıkılıyor mu, kimse söyleyemezdi, ama hoşgörüyle izliyordu.</span></p>

  <p class="metin"><span>Bundan sonraki perde arasında, Bianchi metresini görmeye gittiğinden, yanındaki Rum, bu bilinmeyen kişizade ile onun büyük nüfuzundan söz etti:</span></p>

  <p class="metin"><span>– Resmi makamlar, bir dediğini iki etmezler. Ne isterse yapılır. Birini cezalandırır, bir başkasına bir memuriyet ya da imtiyazlar verdirir. Karşılığında asla para almaz. Paraya gereksinimi yoktur. Tüm masraflarını babası karşılar. Tüm arzusu zulüm yapmaktır, Ortodoks âleminden olup konsolosluğa başvuran zavallıları vatanlarına gönderir. Hatta onun önerilerini kötüye kullanarak çarpık yollardan servet sahibi olanlar da vardır. Örneğin, demiryolu inşaatının bütün o dolandırıcı mühendisleri ve müteahhitleri...</span></p>

  <p class="metin"><span>– Dolandırıcı mı?</span></p>

  <p class="metin"><span>– Kuşkusuz. Hatta bazıları şimdi şu localarda bulunuyor. Başlarında fes vardır, çünkü Türk Devleti hesabına çalışanlar için bu zorunludur, ama bunlar Avrupalıdırlar. İşte bu hırsızlar konsolosun yüksek korumasını kötüye kullanarak hükümeti dolandırmışlardır. Bakın anlatayım: Birtakım imtiyazlar, yani inşa edilecek demiryolu parçaları elde edince, arazinin bozuk olduğu yerlerde düzleme masraflarının çok yüksek olduğu hissini verirler ve yaptıkları işi böyle durumlarda göz yummasını bilen heyetlere araştırtırlar. Heyet bir tepeciğin bir kilometre uzağında durur, tepeyi bam bum dinamitlerler, oysa bu tepeler yalnızca kumdur, birkaç kürek vursan yerinde yeller eser, işte dolandırıcılık. Kuşkusuz, Türkler enayi değildir, ama zavallılar kendi memleketlerinde şu Rus konsolosu gibi bir sümüklünün karşısında gözlerini yummak zorundadırlar. Böylece, Şam’a yalınayak gelmiş olan serseriler, kaşla göz arasında servet sahibi oldular. Şimdi işler sona erdi. Demiryolu Medine’ye vardı, daha öteye gidemezler; böyle bir harekette bulunacak gâvuru lahana gibi doğrarlar. Medine ile Mekke arası Müslümanların kutsal ülkesidir. Burada inşaatçılar, mühendisinden taşçısına kadar Müslümandır.</span></p>

  <p class="metin"><span>Adamın özel bir hıncı yoktu, daha çok insani haksızlıklara karşı isyan eden biri gibi konuşuyordu. Sohbeti hoştu, onu uzun zaman dinleyebilirdim. Ama Bianchi piyano önündeki yerine döndü, programın son kısmı için perde kalkmak üzereydi.</span></p>

  <p class="metin"><span>Bianchi:</span></p>

  <p class="metin"><span>– Tiyatrodan sonra neredesin? diye sordu.</span></p>

  <p class="metin"><span>– Bütün gece tahtakurularıyla boğuşmaya gideceğim.</span></p>

  <p class="metin"><span>– Bizimle yemeğe gel.</span></p>

  <p class="metin"><span>– “Siz” kim?</span></p>

  <p class="metin"><span>– Biz, yiyip içen artistler, bir de parasını veren prens.</span></p>

  <p class="metin"><span>– Demek ben... onun davetlisi olacağım?</span></p>

  <p class="metin"><span>– Senin farkında olmaz. Biz her akşam böyle âlem yaparız; önce “Leon”a gideriz, sonra, Prens bizi evine götürür, sabaha kadar orada kalırız. Her akşam aramızda senin gibi bir garip bulunur, onu şampanya ve havyarla tıka basa doyururuz. Prensin ruhu bile duymaz. O, yalnız kadınlarla ilgilenir. Onun gözünde erkekler yoktur.</span></p>

  <p class="metin"><span>Son perdede bütün kumpanya seferber edilmişti, haz ve coşkunluk son haddini buldu. Aktörler şarkıları tekrarlamaktan ter içindeydiler. İzleyicilerin çoğu ayakta, zevkten sarhoş, en hoşa giden nakaratı hep birden söylüyordu. Kucaklaşanlar da vardı.</span></p>

  <p class="metin"><span>Yalnız Prens, Rum-İtalyan-Arap şarkıcı Kalyopi’nin bütün ince nüktelerine karşın, istifini bozmuyor, ciddi tavrını koruyordu.</span></p>

  <p class="metin"><span>Kalyopi en sonunda dayanamadı:</span></p>

  <p class="metin"><span>– Ah! dedi, böyle mum gibi uslu durmanı, sana baban mı öğretti? Yoksa, tabiatın mı böyle?</span></p>

  <p class="metin"><span>Sonra bir omuzunu silkip halka seslendi:</span></p>

  <p class="metin"><span>– Aldırmayın! Bir kadınla yalnız kalınca bu kadar nazlanmaz,<br class="calibre1" />
  bilmez değilim!</span></p>

  <p class="metin"><span>O bu konuda bir şey bilmiyordu, kendi kendine iftira ediyordu. Bir de küçük yavrusu olan kumpanya başkanının karısı tüm arkadaşları arasında tek namuslu olandı, hatta özel yaşamında utangaç ve dindardı bile; o gece ve sonraki günler bunu gördüm.</span></p>

  <p class="metin"><span>İlk önce gittiğimiz “Leon”un dükkânı mükellef bir bakkal-mey-hane, Şam’ın biricik temiz ve gerçekten Avrupai salonuydu. Nazik ve kurnaz, zengin bir Rus Yahudisi olan sahibi, prensle aktörleri kodamanlara özgü protokolle karşıladı ve kafileye özel bir biçimde katılmış olan beni şöyle bir süzdü. Bianchi ona:</span></p>

  <p class="metin"><span>– Bu bey bizimledir, dedi.</span></p>

  <p class="metin"><span>Leon alaycı bir bakışla onayladı:</span></p>

  <p class="metin"><span>– O da artist mi?</span></p>

  <p class="metin"><span>Bianchi koluma girerek:</span></p>

  <p class="metin"><span>– Evet, ama işsiz! dedi.</span></p>

  <p class="metin"><span>Derhal bir sürü güzel şeylere burnunu daldırdı ve şundan bundan ısmarlamaya koyuldu. Özellikle gerçek Rus ürünü havyarla füme balığın taze kokusu nefisti. Altı kişiye yetecek kadar yiyecek vardı.</span></p>

  <p class="metin"><span>– Bütün bunları kim yiyecek? diye sordum.</span></p>

  <p class="metin"><span>– Yarısını ikimiz yeriz. Artanını da her akşamki gibi otelime götürürler. Prens hiç incelemeden hesabı öder. Bir haftadan beri Şam’da oynuyoruz, yalnız bu ilahi Rus mezelerini yiyor ve ağzıma şampanyadan başka içki koymuyorum. Evet, şu Prens türünden bir adama insan her yerde rastlamaz. Hoş, acısını (başkanınki dışında) kadınlarımızdan çıkarıyor ama, istediği yalnız bu olsun!</span></p>

  <p class="metin"><span>Kumpanyada dördü kadın olmak üzere dokuz kişi vardı. Konsolos, kadınları yanı başına oturttu. Meyhanede kaldığımız sürece artık yalnız onlarla ilgilendi. Erkeklerin masanın diğer köşesinde ne yaptıklarından soylu bir cömertlikle habersiz kaldı.</span></p>

  <p class="metin"><span>Erkekler Kafkasya şaraplarını, şampanyayı, likörleri, karmakarışık, durmadan çekiyorlardı. Aralarında özellikle kumpanyanın komiği vardı; bu hiç kendini zorlamadan insanları güldürmek için yaratılmış adamlardan biriydi. Odesalı bir Rumdu ve o yaman votkanın iyi dostuydu. Votkayı su yerine içiyordu. Prens yalnız onunla arada bir-iki lakırdı ediyor, kadınlara olmayacak şeyler söyleyerek onları güldürmesini istiyordu. Komik kızıyor ve sahnede “ahmaklar için” oynamaktan yeterince usandığını söylüyordu. Meyhanede o da “tüm insanlar gibi bir insan” olmak istiyordu. Ama ciddi olmaya ne kadar uğraşırsa, o kadar kahkahalara neden oluyordu. Çünkü bir cüce gibi boysuz ve cılızdı ve yüzü horoza benziyordu. Sesi bile horoz ötüşünü andırıyordu. Tek oğluyla birlikte yolculuktayken bindikleri geminin batması üzerine oğlunu kaybettiği günden beri bir daha asla gülmemiş olduğunu iddia ediyorlar. Ama mutsuz görünmüyordu. Ancak bir insanın yüreğinde olup bitenlerden bizim ne haberimiz olur ki?</span></p>

  <p class="metin"><span>Meyhaneden çıktığımız zaman, galiba sabahın biriydi. Dışarıda, az ışıklı sokakta, kafile gevezelik etmek için sıklaştı. Tüm giysilerden güçlü bir ispirto kokusu yükseliyordu; içim bulanıyordu, biraz uzak durdum. Hatta sigaramdan bile iğreniyordum, onu yere attım. Derhal karanlıktan bir gölge sıyrıldı ve attığım sigarayı aldı. Bu bekçiydi. İzmariti temizledi, yüzüme bakıp gülümseyerek, iştahla bir nefes çekti, sonra bana anlamadığım bir şeyler söyledi. Bianchi ona bir para attı.</span></p>

  <p class="metin"><span>Kafile, prensin konağına doğru yola koyuldu. Ben evime gitmek istedim. Titriyordum.</span></p>

  <p class="metin"><span>Bianchi kolumdan tutarak:</span></p>

  <p class="metin"><span>– Hayır, dedi, acayip şeyler göreceksin.</span></p>

  <p class="metin"><span>Başım ağırlaşmış bir halde, kafileyle birlikle sürüklendim; gece karanlığında ve tozlar içinde yarım saat yürüdükten sonra, önümüzde kocaman bir kapı açıldı ve bizi yuttu. Aralıkta iki dev yapılı kazak, bayanların paltolarıyla beylerin pardösüleri üzerine atıldı. Benimki hayli yıpranmış ve kirli olduğundan vahşi uşağın gözlerinden kaçırmak istedim, ama herif elimden onu zorla almadan rahat etmedi. Cezasını da çekti, çünkü pardösümü bir iğrenme ifadesiyle diğer elbiselerden uzakta bir köşeye astığını gördüm.</span></p>

  <p class="metin"><span>Geniş bir salonda yeniden toplandık. Bu salon yumuşak sedirler, güzel işlenmiş yastıklar, nefis halılarla doluydu. Ortada, hepimizden çok uzakta, yuvarlak bir masada büyük bir gaz lambası yanıyordu. Lambanın koyu yeşil karpuzu etrafa ışık vermesine engel oluyordu. Yüzlerimizi güçlükle ayırt ediyorduk. Aslında davetliler sarhoş ve yorgun bir halde uyukluyorlardı. Yalnız prens meşhur “borç”tan içmemizi istiyordu. Aktörler kahveden başka bir şey içmeyeceklerini söylediler, kahveler geldi. Ama kahveye karşın, sedirlere uzanarak birbiri ardından uykuya daldılar. Prense eşlik eden yalnız Bianchi ile metresi kalmıştı. Dilsiz bir eşlik. Zaman zaman ikisi de esniyordu.</span></p>

  <p class="metin"><span>Konsolosun sonunda beni keşfettiğini hissettim, burada ne işim var, Bianchi’nin sözünü ettiği “acayip şeyler” nerede diye düşünüyordum. Bianchi sıkıntımı anladı, odanın diğer ucuna gelip yanıma oturdu:</span></p>

  <p class="metin"><span>– Bu gece çok içtiler, dedi, yazık! Prensin eğitilmiş bir kartalı var, pek hoş şey, ama bu kez tadı kalmadı.</span></p>

  <p class="metin"><span>Ve ayağa kalkarak, el çırptı:</span></p>

  <p class="metin"><span>– Hey, uyuyanlar! Haydi evlerinize!</span></p>

  <p class="metin"><span>Hepsi sersem sersem ayağa kalktı ve kapıya doğru saldırdı; ama prensin piyanistin dostunu elinden tutup salonun en karanlık köşesinde oturttuğunu gördüm.</span></p>

  <p class="metin"><span>Napolili kadın:</span></p>

  <p class="metin"><span>– Hayır, hayır, diye itiraz ediyordu, uykum var! Kişizade yalvarıyordu:</span></p>

  <p class="metin"><span>– Biraz daha kalın!</span></p>

  <p class="metin"><span>Son aktör çıkınca, Bianchi bana dirseğiyle dokundu:</span></p>

  <p class="metin"><span>Rus, galiba bizim aftosla yatmak istiyor! Gider gibi yapalım.</span></p>

  <p class="metin"><span>– Ben gerçekten gitmeyi tercih ederdim, hele böyle üç kişi kalınca; Prens benim varlığımın farkında olacak. Damdan düşer gibi kim olduğumu soruverirse ne yaparım?..</span></p>

  <p class="metin"><span>– Ben cevabını veririm.</span></p>

  <p class="metin"><span>– Öyle ama, ne de olsa, benim burada ne işim var? Kibarlarla görüşmeye alışkın değilim, böyle bir evde kendimi çok acemi hissediyorum.</span></p>

  <p class="metin"><span>Ayağa kalktım. Bianchi engel oldu. Diğer çifti göstererek.</span></p>

  <p class="metin"><span>– Bak, dedi, şimdi bir kâğıt oyununa başladılar. Hayır, Rus’un bu<br class="calibre1" />
  akşam oynaşmaya niyeti yok. Sen susamadın mı? Şampanya isteyeceğim.</span></p>

  <p class="metin"><span>Ağzını açmaya vakit bulamadı: Sandviçler ve içkilerle dolu bir masayı getiren iki uşak içeri girdi, sofrayı prensin yanına kurdular, o da güzel İtalyan kadınına ikram etmeye başladı.</span></p>

  <p class="metin"><span>Piyanist:</span></p>

  <p class="metin"><span>– Gel, neler getirmişler, bakalım, dedi.</span></p>

  <p class="metin"><span>– Ben buradan bir yere kımıldamam!</span></p>

  <p class="metin"><span>Yarım saat daha sabrettim, sonra yerimde duramaz oldum. Uykum yoktu, ama canım sıkılıyordu, daha doğrusu ötekilerin sıkıntısı bana da geçiyordu. Kâğıt oyunu bir sigara içimi kadar sürmüştü. Prens kâğıtları atarak arkaüstü yastıklara uzandı. Hiç yorgun görünmüyordu. Bakışı biraz baygın ve zihni daima dalgın olmakla birlikte, yine de uyanık ve arkadaşlara susamış görünüyordu.</span></p>

  <p class="metin"><span>Canının sıkıldığını düşünüyordum, sessizliği başkalarının gevezelik, gürültü, patırtı etmelerine engel olmuyordu, bu zavallı sürgün prens, pek dikkate değer bir tipti. Acınacak arkadaşlarının gitmesine izin vermeye bir türlü karar veremediğini ve olasılıkla en parlak sosyetenin içinde yaşamış olan bu adamın bu kadar aza kanaat ettiğini gördükçe ona sevgi duymaya başlamıştım. Sonra gördüğüm yüzlerin en açığı ve samimisi olan yüzü hoşuma gidiyordu. Sanki dünyadan saklayacak hiçbir şeyi yoktu: beyaz, pürüzsüz, bir nilüfer çiçeği gibi ışıklıydı. Kendisini seyrettiğim altı saat boyunca hep aynı kalmıştı, hep aynı kibarlık ve hoşgörü. Ah! Nasıl olur da bu adam, sokakta arabacıları döver!</span></p>

  <p class="metin"><span>Ben can sıkıntısının uyuşukluğu içinde bütün bunları düşünürken, ansızın içeriye bir Kazak girdi, efendisinin önünde müthiş bir esas vaziyette şahlandı ve prensin gözlerini faltaşı gibi açtıran bir şeyler anlattı:</span></p>

  <p class="metin"><span>Prens, saatine bakarak dedi ki:</span></p>

  <p class="metin"><span>– Ağlayarak beni görmeye gelen bir kadın, tam sekiz saattir<br class="calibre1" />
  konsolosluk salonunda bekliyormuş. Onu orada unutmuşlar. Kadın<br class="calibre1" />
  uyuyakalmış.</span></p>

  <p class="metin"><span>Kadını içeri getirdiler. Otuz yaşlarında çok güzel bir Rum kadınıydı. Rumcadan başka dil bilmiyordu. Temiz, ama oldukça mütevazı giysileriyle saçları hâlâ dağınıktı. Bunları düzene koymak için, elleri bir yel değirmeninin kanatları gibi dönerek başından etekliğin ucuna kadar her yana yetişiyordu. Sabahın saat üçünde konsolosluk salonundan zil sesi geldiği ve bu olmayacak saatte efendilerine evde yabancı bir kadının varlığını haber vermek zorunda kaldıkları için kızarak uşakların kadını biraz itip kaktıkları görülüyordu.</span></p>

  <p class="metin"><span>Kimseye bir zarar gelmedi, çünkü konsolos, yalnız hayret etmişti, ama şimdi kadının ne dediğini öğrenmek istiyordu, böylece bana da umulmadık bir çevirmenlik görevi düştü. Yani genç kadının sözlerini ben Bianchi’ye çeviriyordum, piyanist de ev sahibine Fransızca olarak anlatıyordu.</span></p>

  <p class="metin"><span>Her şeyden önce nazik, sonra da Don Juan olan prens, yabancı kadını önce sofraya oturttu. Kadın hem sert, hem de kırıtkan bir tavırla duraksadığı için, prens kalkıp başında bulunan ve korkunç iğnelerin güzel abanoz saçlarına tutturduğu kocaman şapkayı zarif bir hareketle çıkardı.</span></p>

  <p class="metin"><span>– Ziyaretçiye lütfen söyleyin, dedi, ben burada konsolos değil, misafirperver bir ev sahibiyim.</span></p>

  <p class="metin"><span>Bu olay hepimizi eğlendirmişti. Genç kadın bana macerasını anlatırken dikkate değer bir iştah belirtisi gösterince, hep birden yemeye ve içmeye koyulduk. Prens anlatılan macerayı duygulu gözlerle izliyordu, ama kadının yalan söylemediği belirgindi.</span></p>

  <p class="metin"><span>Halep’ten geliyormuş. Osmanlı tebaasından olan kocası, birkaç ay önce onu bırakıp gitmiş ve bir daha haberini alamamış, Yunanistan’a gittiğini sanıyormuş, çünkü bütün parasını kumara veren adamın bu huyu yüzünden aralarında gerginlik varmış.</span></p>

  <p class="metin"><span>Birikmiş biraz parası olan kadının Şam’da küçük bir dükkân açmak için başvurmadığı yer kalmamış, ama insafsızca atlatılmış. Şimdi kadın “önünde diz çökerek ekselanstan” kendisini koruması için yalvarıyordu.</span></p>

  <p class="metin"><span>Ekselans sordu:</span></p>

  <p class="metin"><span>– Hepsi bu kadar mı?</span></p>

  <p class="metin"><span>– Bu kadar.</span></p>

  <p class="metin"><span>– Peki. Yarın akşam ruhsatnameyi alacaksınız.</span></p>

  <p class="metin"><span>Kadın bir sevinç çığlığı kopardı ve konsolosun elini öpmek istedi. Diğeri, kadını yanına oturttu ve Kazağa bir işaret etti. Kazak dışarı çıktı.</span></p>

  <p class="metin"><span>Bianci:</span></p>

  <p class="metin"><span>– Tamam, dedi, kartalı göreceksin!</span></p>

  <p class="metin"><span>Gerçekten, kartal boyunda muhteşem bir puhu kuşu, odayı aydınlatan tek lambanın bulunduğu masanın üstüne kondu. Sakin duruyordu. Işığa karşı, kehribar sarısı kocaman gözleri garip bir sabitlikle boşluğa bakıyordu. Mavimtrak bir iç kapak ara sıra cama benzeyen gözlerinin üzerinden geçiyordu, tam bu gözleri daha yakından incelemeye gideceğim sırada, prens keskin bir ıslık çaldı. Kuş, kanatlarını bir kez çırptı ve lambayı söndürdü. Hemen ardından zifiri karanlıkta bir öpüşme sesi işitildi.</span></p>

  <p class="metin"><span>Bianchi:</span></p>

  <p class="metin"><span>– Artık burada bulunmamıza gerek kalmadı, dedi. Haydi gidelim.</span></p>

  <div class="calibre2" id="calibre_pb_15"></div>
</body>
</html>
