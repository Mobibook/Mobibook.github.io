<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>akdeniz1.indd</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="baslik2" id="calibre_toc_10"><span>IV</span> <span>TUZLU-GÖL’ÜN1 AŞKLARI</span></h2>

    <p class="metin"><span>Bizim İbrail’den beş kilometre mesafede, dediğim gibi “Tuzlu-Göl” adını taşıyan nefis bir gölümüz vardır. Şimdi pırıl pırıl bir elektrikli tramvay burayı güzel limanımıza bağlıyor, onun için mangiz tutanlar “gölde” arsa alarak köşkler yaptırmaya can atıyorlar, ama eskiden böyle değildi.</span></p>

    <p class="metin"><span>Eskiden, yani</span> <span class="ideitalik">on beş yirmi yıl önce</span> <span>demek istiyorum, çünkü benim de henüz yaşım yirmi dörtten fazla değildi o zamanlar, benim için oldukça uzak olan şu “Göl” dedikleri nesne gerçekten bir gölden ibaretti. Başka bir şey yoktu. Ya da yok gibi bir şeydi.</span></p>

    <p class="metin"><span>Bakınız. Tuna’nın sol kıyısı boyunca uzanan İbrail Baragan’ının güzel bir parçasının ortasında, yazları köylü arabasıyla o tarafa doğru giderken, uzaktan güneşten parıldayan kocaman bir ayna görürdünüz, bu aynanın körletici pırıltıları sizi elinizi şapkanızın siperine götürerek korunmaya zorlar ve size bazen ağzınıza gelen küfürleri savurturdu; çünkü bilirdiniz ki hayvanlarınızı idare etmenize engel olan bu cıva gibi oynak ateş yığını, ne Tuna şeridinin bir dirseği, ne de dağlarda rastlanan güzel göllerden biriydi, ama yakın köylerdeki domuzların bile sokulmadığı ve pis kokuları yakında oturmak isteyen insanları uzakça bir mesafede durmaya zorlayacak kadar geniş bir alana yayılan iğrenç bir bataklıktı.</span></p>

    <p class="metin"><span>Bununla birlikte, pisboğazlıkta onlardan aşağı kalmadıkları için çoğu zaman domuzlardan daha sefil olan insanlar bu iğrenç gölün en eskimiş romatizmaların bile hakkından gelen şifalı etkileri olduğunu fark ettiler. Kuşkusuz, bunun için büyük sabır ister, ama Romanya henüz, bizim Rum ve Ermeni berberlerimizin diş çekmedeki hızıyla bir kötürümlüğü iyileştirecek bir azize sahip olmak lütfuna henüz erişemediği için, önce vilayetin, sonra da daha uzakların hastaları, bu mucizeli bataklığın etrafında kamp kurmak ve bir ay süreyle birkaç yaz bu gölde yıkanmak zorunda kaldılar.</span></p>

    <p class="metin"><span>Çocukluğumda, annemle birlikte buraya yaptığımız kısa ziyaretleri anımsarım. Çamaşırcı olduğu, bu nedenle kolları sudan çıkmadığı için, anamın omuzlarında korkunç ağrıları vardı. Angel Dayı da günün birinde meyhanesindeki hava cereyanları yüzünden ayaklarını kımıldatamaz olmuştu. Ama ne o, ne de diğeri, işlerini bir haftadan fazla aksatmayı akıllarına getiremezlerdi. İlki pek yoksul olduğundan, hayli zengin olan ikincisi ise paraya düşkünlüğünden.</span></p>

    <p class="metin"><span>Onun için, bir haziran günü, dayım hep homurdanıp küfürler savurarak hayvanını koşar, güzel arabasını bir sürü nefis yiyecekle, bir sürü örtü, kap kaçakla doldurur, Tuzlu-Göl’e hareket ederdik. Biz orada, uzakta bir çingene çergisini andıran bir insan kalabalığının arasına düşerdik. Yakından bakılınca, bu insanlardan çoğunun bir bastona ya da bir başkasının koluna dayanarak yürüdüğü görülürdü. Bu son derece acıklı bir manzaraydı; gölge verecek sık yapraklı tek bir ağacı, acı çeken zavallılara içecek su sağlayacak bir deresi olmayan o yörenin hazin çıplaklığı da buna katılıyordu. Birkaç çalılık, birkaç cüce akasya, tuzlu suyu içmeye elverişli olmayan bir kuyu...</span></p>

    <p class="metin"><span>Her şeyi sağlamak gerekirdi: Çadıra ya da araba altına sığınılırdı; su bir fersah ötedeki Tuna’dan getirilir, hayvanlar da orada sulanırdı; bir sağanak başladı mı, üstüste arabaya sıkışılır ve eski püskü tüm örtüler üste çekilirdi. Yiyecek için çok sıkıntı çekilmezdi, çünkü yörenin köyleri çok ucuza tavuk, yumurta, mısır unu, süt satarlardı. Gece oldu mu, neşeli ateşlerin yandığı görülür, ötede beride kahkahaların çınladığı işitilirdi. Ne de olsa!</span></p>

    <p class="metin"><span>Bütün bu sıkıntılara karşılık iyi sonuçlar alınırdı. Biraz iyi niyet gösterilirse, bu sonuçlar mucizeviydi. Gölde yıkanmaktan çok, tepeden tabanların altına kadar gölün dibinden çıkarılan kara ve katran gibi yapışkan bir çamur tabakasıyla sıvanmak gerekirdi. Kulakların içine bile çamur doldurulurdu. Sonra çamur kuruyuncaya değin güneş altında yanılır ve ancak o zaman göle girilirdi. Burada boğulma tehlikesi kesinlikle yoktu, çünkü derinlik ne olursa olsun, suyun taşıdığı hesapsız tuz yüzünden beden bir tahta parçası gibi yüzeye fırlardı. Bazen gerçek tuz kayalarına çarparak ayaklarını acıtırdı.</span></p>

    <p class="metin"><span>Kim tahmin ederdi ki, herhangi bir canlı yaşamının kesinlikle olanaksız göründüğü bu tuz ürünü içinde, harikalı doğa her yıl güneşte milyarlar ve milyarlarca hayvancığı üretmenin çaresini bulsun. Bunlar gölün bütün sathını gıvıl gıvıl kalın bir tabaka halinde örter.</span></p>

    <p class="metin"><span>Pas rengindeki bu kurtlar bedene yapışırlar, mikroskopik şeytanlar gibi çırpınırlar, ezildikleri zaman da tentürdiyot kokarlar; inanılmayacak tedavilerin mucizesini halk bunlara atfeder. Koltuk değnekliler ülkenin her köşesinden akın eder ve daha birinci tedavi ayının sonunda “koltuk değneklerinin atıldığını” başkalarının deneyimleriyle bildikleri için her türlü yoksunluklara katlanırlardı. Tuzlu-Gölde üst üste üç yaz banyo yapıldıktan sonra “ananızdan doğduğunuz zamanki kadar sağlam” olarak eve dönerdiniz.</span></p>

    <p class="metin"><span>Ama bunlar, gölün ıssız ve bataklık olduğu ve ondan bir hastalığın tedavisinden başka bir şey beklenmediği, artık tarihe karışmış zamanlara ait öyküler. Bugün iş değişmiştir.</span></p>

    <p class="metin"><span>Bugün her şeyden önce, Tuzlu-Göl devletin malıdır ve devlet buranın Tanrı’nın malı olduğu zamanlardaki gibi canı isteyenin açıkça göle girmesine artık izin vermiyor. Hem artık buraya yalnız basit ve bayağı bir tedavi için değil, dinlenme, eğlence ve olabilirse, insan yaşamının tüm değerini oluşturan o suçlu sevgiden de biraz tatmak için gelinir.</span></p>

    <p class="metin"><span>Evet, Tuzlu-Göl, Romanya’nın birinci sınıf su merkezlerinden biri haline geldi. Altyapısı, büyük bir parkı, bir gazinosu, bir oteli, köşkleri ve bizim otuz sekizinci piyade alayının övüncü olan ünlü bir askerî mızıkası var.</span></p>

    <p class="metin"><span>Ah! Bu mızıka! Bu otuz sekizinci alay subayları! Hatta mızıkanın o basit erbaşları ve erleri! Genç ve güzel, hatta yaşlı ve çirkin, hangi kadın göle gelir de, komutanlarının şeytani eliyle kalburdan geçirilerek bu mızıkayı oluşturan o karayağız, gürbüz, neşeli, keyifli, alaycı ve birbirinden ateşli delikanlılar karşısında içinde cinsel arzunun dişlerini duymaz!</span></p>

    <p class="metin"><span>Bu komutan derdi ki:</span></p>

    <p class="metin"><span>– Adının eri bir su merkezi, her şeyden önce kadın ziyaretçileri aşk teriyle yıkamalıdır, öyle bir aşk ki hiçbiri, eşini kocasında bulamasın. Bu bayanlara böyle aşk banyolarını biz askerlerden iyi kim yaptırabilir?</span></p>

    <p class="metin"><span>Bunu çeşitli biçimlerde tekrarlamasını bilirdi ve hiçbir kadın bundan alınmazdı. Tam tersine, parkın yollarında beyaz gölgelerini dolaştırırlarken, ne zaman bir subay biraz fazla saygıyla selam verse, yüzlerini şemsiyeleriyle örter, aralarında gülüşürler ve içinde en müthiş düşüncelerin okunabileceği gözleri fıldır fıldır oynardı.</span></p>

    <p class="metin"><span>Ama çok hızlı gidiyorum. Baştan başlamalıyım, yani bütün bunları nasıl öğrendiğimi anlatmalıyım.</span></p>

    <p class="metin"><span>Nasıl mı? Tuzlu-Gölün aşklarına dair anlatacağım şeylerin izleyicisi, aktörü ve suçortağı oldum da ondan. Hem yalnız ben değil, Mihail de, çünkü ikimiz de Bobesko otelinin kapıcılarıydık, gündüz o, gece ben; Bobesko oteli, evet, gölün biricik oteli; burada kalmış ya da hizmet etmiş kimselerin bu oteli unutmasına olanak olmasa gerek: Bu otelin, göreceğiniz gibi, bir özelliği nedeniyle dünyada herhalde bir eşi daha yoktur.</span></p>

    <p class="metin"><span>İbrailliydim, gölü de bilirdim ama burada olan bitenlerden haberim yoktu. O 1908 yılının Nisan ayında bir gün Mihail beni otelin patronları olan bay ve bayan Bobesko’ya takdim etti. İbrail’in tek kitapçısı olarak adamı önceden görmüşlüğüm vardı. Kadını bilmiyordum. Bir Fransızdı, gerçek bir Fransız, ama çoktan beri Romanya’da yerleşmişti. Bayan Jozefin’le Bay Demetr Bobesko’yu karı-koca yapmak için şeytan kaç pabuç eskitmiş olmalıydı, bilmiyorum ama, şurasını söyleyebilirim ki, bu çocuksuz çift bir tek bakımdan ideal bir aile oluşturuyordu: İkisi de parayı hayatın tılsımı, kasalarına bir kez girdi mi bir daha asla çıkmaması gereken bir tılsım olarak görüyorlardı. Bunun akla gelmez ve inanılmaz sonuçları oluyordu.</span></p>

    <p class="metin"><span>Benim ani tepkilerimi tahmin ederek, otelin âdetlerini bilen Mihail, oraya girdiğim gün beni bir kenara çekti ve dedi ki:</span></p>

    <p class="metin"><span>– Patronların Balzac’ın kişilerine özgü cimrilik ve gariplikleri var, bu yüzden hizmetçiler zor durumda. Buna karşın, yalnız her şeye katlanmaya değil, herkesten çok göze girmeyi istiyorum, buradaki adamların başı ben olacağım, ikinci başı da sen. Bak neden! Bobesko oteli, ülkenin en saygın kişilerinin geldiği gölün tek kurumu. Yani, burada epeyce para kazanılır, bu da demektir ki, gelecek sonbaharla kış Mısır’da çalışmadan geçirmemize olanak verecek kadar paramız olacak. Benim için bu bir ölüm kalım sorunu, çünkü ciğerlerim hâlâ çok kötü durumda. Ama canını sıkacak bir şey daha var: Ben bayan Bodesko’ya el altından kur yapıyorum. Kocası yaşlı. Kadın ondan yirmi yaş genç. Büyük matemine uğradığı gün kendisini teselli edebileceğimi umuyorum.</span></p>

    <p class="metin"><span>– Ah! Mihail! Sen iğrenç işler peşinde koşan kötü bir insan olmuşsun.</span></p>

    <p class="metin"><span>– Olabilir, ama şimdilik sorun değil. Şimdilik eğer dostumsan her şeye katlanmanı istiyorum. Senin büyük yeteneklerinden onlara söz ettim. Burada senin gibi her meslekten bir parça anlayan bir adam baştacı olur, ama buna karşılık zırnık koklatmazlarmış, adam sen de. Onlar için gerekli insanlar olacağız, işte bence asıl sorun da bu ya!</span></p>

    <p class="metin"><span>– Her meslekten biraz anlayan bir uşağa neden gereksinimleri olsun?</span></p>

    <p class="metin"><span>– Çünkü bu köhne barakaya gereken bütün tamirleri uşaklara yaptırırlar. Elinden hiçbir şey gelmeyen de kapı dışarı edilir.</span></p>

    <p class="metin"><span>Otelin bütün odalarına şiddetli bir naftalin kokusu sinmişti. Otuz kadar odası vardı, on ikisi zemin katında, on sekizi birinci katta. Denkler açılarak bütün kış dinlenmiş olan halılar ve örtüler çıkarılıyor, havalansın ve güneşlensin diye bahçeye seriliyordu. Hepsi de genç ve şirin ama yorgunluktan bitkin halde olan birçok kadın hizmetçi, güçlerinin üstünde ağır bir yığın eşya ile pençeleşiyordu. Arada bir, avludan geçen bir delikanlıdan kendilerine yardım etmesini istiyorlardı. Bazen adam yalvaran kadının kocası olurdu, ama onun görülecek başka işleri vardı; avluda çalışan adamlarını balkondan sıkı sıkı gözetleyen bay Bobesko da yumuşak, uyumlu, ama emredici sesiyle hemen araya girerdi:</span></p>

    <p class="metin"><span>– Haydi... haydi.... çocuklar! Bir şilteyi çevirmek için dört kişi bir<br class="calibre1" />
    araya gelmeniz mi gerekiyor? Yapmayın canım!</span></p>

    <p class="metin"><span>Ve hoşnutsuzluğunu göstermek için eliyle kar gibi beyaz bıyıklarını sıvazladı mı, istediği olurdu; üzgün bir bakışla adam hizmetçi kadını kendi işini görmeye bırakırdı.</span></p>

    <p class="metin"><span>Öte yandan, bayan Jozefin de, odalarda, kurşuni ve soğuk, ama acayip ışıltısı –hiç de güzel olmayan– yüzüne sevimli, hatta sempatik bir hal veren gözleri önünde çalışan tüm kadın ve erkek hizmetçilere nefes aldırtmıyordu. Sevimliliği, belki de karşısındakinin hoşuna gitmeyecek olan her sözüne kibar bir gülümseme katmasını bilmesindendi. Söylentiye göre Bobesko’lar, selam sabahın dışında ne zaman birine bir şey söyleseler derhal o kimse ile aralarında bir menfaat anlaşmazlığı çıkarmış.</span></p>

    <p class="metin"><span>Patronlarıyla arasında asla bir görüş ayrılığı çıkarmayacak biçimde hareket etmenin yolunu bilen yalnız Mihail’di. Ama bu nazik işi başarmak için bazen olmayacak şeyler yapıyordu. Bu iki garip yaratığa beni tanıştırdığı gün bu konuda bir fikir sahibi oldum. Patronlar bir çivi sorunu yüzünden bir uşakla çekişiyorlardı. Çiviler eski, tümüyle paslıydı ve çekici yiyince kıvrılarak adamın elini incitiyordu:</span></p>

    <p class="metin"><span>Zavallı adam bereli ellerini emerek:</span></p>

    <p class="metin"><span>– İmkânı yok! dedi, bana yeni çivi gerek!</span></p>

    <p class="metin"><span>Bayan Bobesko, kocasıyla kesinlikle aynı fikirde olarak:</span></p>

    <p class="metin"><span>– Aman, ne beceriksizsin, diye haykırdı. Suç çivilerde değil, sende, hep yana vuruyorsun. Böyle basit işler için de yeni çivi kullanmak<br class="calibre1" />
    gerekirse halimiz ne olur? Bu çivilerin kilosu bir frank.</span></p>

    <p class="metin"><span>Mihail söze karıştı:</span></p>

    <p class="metin"><span>– Bayan, ben bir iflastan mal kaldırmış olan bir Yahudi’den kilosu otuz santime buldum.</span></p>

    <p class="metin"><span>Paslı çivileri biraz daha iyi inceleyince göze batan gerçeği kabule başlayan patron sordu:</span></p>

    <p class="metin"><span>– Otuz santime mi? Bari hepsi yeni mi?</span></p>

    <p class="metin"><span>– Hepsi!</span></p>

    <p class="metin"><span>– Güzel. Al otuz santim. Ama gözünü aç: Belki yirmiye ya da yirmi beşe koparırsın. İflas malları bedavaya gider.</span></p>

    <p class="metin"><span>Mihail onunla gelmemi söyledi:</span></p>

    <p class="metin"><span>– Ne Yahudi var, ne de bu fiyata çivi, diye itiraf etti. Farkı cebimden ödeyeceğim, ama planlarım var; koca balık küçücük solucana<br class="calibre1" />
    tutulur.</span></p>

    <p class="metin"><span>Neşeyle işe koyuldum. Bunu Mihail’im için yapıyordum. Yalnız onun için, ya da daha doğrusu onun planları için; çünkü geleceği kuşkulu olan o okkalı bahşişi beklerken, günün işleri gerçekten son derece zahmetliydi. Şafaktan gecelere kadar, adamı hayvan gibi koşturuyorlardı. Bazı hizmetçi kadınlar ya da çiftler üç günden fazla dayanamıyor, lanet ederek gidiyorlardı. Haftada dört kez verilen yemek kuru fasulye, soğan ve sade sudan yapılma berbat bir haşlamadan ibaretti. Ekmek yerineyse polenta veriyorlardı. Diğer günler bize et çıkarıyorlardı, manda etinden beter bir şey. Geceyi geçirmek için de bodrum köşelerinde, ya da bir kulübede bir hasır. Ücret, ayda on beş frank.</span></p>

    <p class="metin"><span>Bir de şu akla gelmez tamirleri uşaklara yaptırmak insafsızlığı yok mu? Tavanların sıvası koca parçalar halinde düştüğünden, dülger masraflarını kısmak için bozuk kısım badana ediliyordu. Çünkü bütün odalar badanalıydı. Ama bez parçası çürük olduğundan yırtılıyor ve kopan alçı parçalarını da birlikte düşürüyordu. Çoğunlukla bu, tam tamir sırasında ya da birkaç gün sonra oluyor ve yeniden işe başlamak gerekiyordu. Bununla birlikte, bu çöküşlerin tam yaz mevsiminde olması ve alçı çığının geceleyin karyolasında uyuyan adamın başına dökülerek bütün otelin ayağa kalkması da olmayacak iş değildi.</span></p>

    <p class="metin"><span>Zemin döşemesi için de hal aynıydı. Ama burada hiç değilse tehlike yoktu. Otelin yapıldığı yirmi yıldan beri bir tek tahta değiştirilmemişti. Özellikle zemin katı nem yüzünden tümüyle çürümüştü. Burada iki cimrinin zekâsı, usta parasından kurtulmak için başka bir çare bulmuştu. Onların talimatı üzerine, uşak çürümüş tahtayı çıkarır, deliği dövülmüş kumla doldurur ve üstüne süprüntülükte bulunmuş bir teneke parçası mıhlardı. Sonra bir boya, üstüne de halı serilir, ama yüründüğü zaman, girintili çıkıntılı hesapsız teneke parçaları halının altında öyle gürültü çıkarırdı ki, insan kendini bir damın üstünde sanırdı.</span></p>

    <p class="metin"><span>Tabii, otelin sadık müşterileri ne tavanın sürprizlerini, ne döşemenin müziğini bilmez değillerdi, ama başka yerlerde beteri bulunduğunu da bilirlerdi; tahta kurusu! Oysa Bobesko’larda temizliğe diyecek yoktu.</span></p>

    <p class="metin"><span>Elbette! Bu onlar için hiç de güç bir şey değildi!</span></p>

    <p class="metin"><span>Bir hizmetçinin mevsimlik kabul olunması için –ilerideki çok kazançlı ve az işli günler gözünde büyütülürdü– açılıştan önce nisan ayında en az on beş gün hayvancasına çalışması şarttı. Bu zahmetli işlere bir ay dayanmış olana otelin en zengin müşterilerinin oturduğu kısım tahsis edilirdi. İşte ödül ve kural buydu.</span></p>

    <p class="metin"><span>Bu kurallar itirazsız kabul edilirdi. İş önerileri yağardı. Tüm nisan ayında ricacı bir yığın insan Mihail’le benim yakamı bırakmazdı; Bobesko üzerinde nüfuz sahibi olduğumuzu sandıkları için, patronlara ricada bulunmamızı isterlerdi. Rica boşunaydı. Köleler kendiliklerinden gidiyor ya da kovuluyorlardı, boş yer hiçbir zaman eksik olmuyordu.</span></p>

    <p class="metin"><span>Hatta aldatmalar, fahiş haksızlıklar da oluyordu: İhtiyaç miktarının üç misli adam alıyorlardı, çünkü patronlar uzun deneyimleriyle biliyorlardı ki, girenlerin dörtte üçü bu müthiş nisan ayının sonundan önce süpürülecektir.</span></p>

    <p class="metin"><span>Böylece, gidip gelmeler hiç eksik değildi ve işi kolaylaştırıyordu, çünkü ilk üç günün şevkiyle iyi iş çıkıyordu, dördüncü gün şevkten eser kalmıyordu. Ama bu arada zavallılar her şeye katlanıyorlardı. Yalnız yıkamak, ovmak, cilalamak, tamir, yama, ütü gibi işleri istendiğinden fazla yapmakla kalmıyorlar, hatta tüm binayı badana etme işine bile koşuyorlardı, ki bu insafsızlığın son kertesiydi: Kullanmasını bilmedikleri kireci yüzlerine, gözlerine bulaştırarak, zavallıların bazen Allahaısmarladık bile demeden, halta yirmi ya da kırk santimlik alacaklarını bile istemeden sıvıştıkları olurdu.</span></p>

    <p class="metin"><span>Şu halde bunlar için ödül birkaç tabak fasulye çorbasından ibaret kalıyordu.</span></p>

    <p class="metin"><span>Bay ve bayan Bobesko, bundan ne merhamet, ne de endişe duyuyorlardı. Merhamet adına, ne zaman bir hizmetçi ortadan kaybolsa:</span></p>

    <p class="metin"><span>– Eh!.. Ne yaparsın? Bu adamlar, armut piş, ağzıma düş arıyorlar, deyip geçerlerdi.</span></p>

    <p class="metin"><span>Bütün bu kaçışların, bütün bu haksızlıkların kendilerine zararlı olabileceğinden endişeye gelince, umurlarında bile değildi. Evet, göl ve hatta İbrail, Bobesko’ların hizmetçilerine davranışlarındaki insafsızlığa ateş püskürüyordu, ama “başka yerlerde görülmemiş bahşişlerin yalnız burada verildiği” hakkındaki ünü de aynı güçteydi. Bu yüzden, insansız kalacaklarından korkmuyorlardı.</span></p>

    <p class="metin"><span>Ve hatta bu istismarın görünüşü hiç de hazin değildi. Her zaman yeni gelenlerin kısa ve saf şevkleri sayesinde hemen genel bir neşe içinde iş görülürdü. Özellikle benim gelişimden sonra, 10 Nisan’a doğru, işin büyük bir kısmının koşulları hissedilir derecede düzeldi, çünkü ben sıvanın yerine bez kaplamak ve badanayı uşaklara yaptırmak yöntemini yavaş yavaş kaldırdım.</span></p>

    <p class="metin"><span>Bu sonuca varmak benim için kolay oldu. Harcı karıştırmaya gerekli iki maddeden en pahalısı olan sönmemiş kireç otelde istediğim kadar vardı. Diğer maddeyi, yani ince kumu, cimriler satın almak istemediler, ama kapı yoldaşlarım olan hırsızları, inşaat yerlerindeki yığınlardan kum çalmanın kendi çıkarları için olduğuna kandırmakta güçlük çekmedim. Bir hafta sonra, tavanlardaki açık deliklerin çoğu doldurulmuş, sıvanmış, tertemiz edilmişti.</span></p>

    <p class="metin"><span>Bobesko’lar gözlerine inanamıyorlardı! Bunun değerinin ne olduğunu biliyorlardı. Ben bir hamlede otelin kahramanı ve önerileri gözden geçirilmeye değer bir adam oluvermiştim.</span></p>

    <p class="metin"><span>O zaman bazı koşullar öne sürdüm:</span></p>

    <p class="metin"><span>– Gündelik yemeğimize kilosu seksen santime olan beyaz peynirden iki kilo katarsanız, ben tek başıma, bütün otelin badanasını<br class="calibre1" />
    şimdi uşakların yaptığından iki misli çabuk ve çok daha temiz olarak<br class="calibre1" />
    bitirmeyi üstüme alırım; bunların meslekten anlamaması bir sürü malzeme ziyanına ve müthiş bir pisliğe neden oluyor.</span></p>

    <p class="metin"><span>Bobesko biraz sarardı:</span></p>

    <p class="metin"><span>– Yavrum, pek yaman şeysin! Günde iki kilo peynir! Peki! Ne yapabileceğini göster bakalım, sonra çaresine bakarız.</span></p>

    <p class="metin"><span>– Hayır! Sonraya bırakmak yok! Peyniri vereceksiniz! Anlaşıldı mı?</span></p>

    <p class="metin"><span>Bize arkasını çevirerek:</span></p>

    <p class="metin"><span>– Peki... Peki... diye homurdandı.</span></p>

    <p class="metin"><span>Bütün hızımla işe giriştim. Zaten biz badana kalfaları, patronların yanında çocukluğumuzdan ölümümüze kadar hep bu hızla çalışırız. Her gün iki üç oda, ellerimden temiz, şen ve kar gibi olarak çıkıyordu.</span></p>

    <p class="metin"><span>Herkes sevincinden uçuyordu, en başta en iğrenç angaryadan kurtulduklarına sevinen uşaklar fasulyeli bulaşık suyundan ne de olsa daha insani bir gıda olan nefis beyaz peynirden de pek memnundular.</span></p>

    <p class="metin"><span>Geceleri, güzel hizmetçi kızlar, yorgunluğa karşın, kollarımıza düşüyor ve yarı uykulu bir halde kendilerini sevdiriyorlardı. Bir harem dairesini dolduracak kadar kadın vardı, biz de bir kümesin horozları gibi birinden diğerine geçiyorduk.</span></p>

    <p class="metin"><span>Mihail, kızlara el sürmüyordu! “Hizmetçiler şefi” sıfatı onu bundan men ediyordu, hem planlarını da unutmuyordu. Bayan Bobesko güya soylu kapıcısının sevgi çıtlatmalarına hayli kulak kabartıyormuş, Mihail de ona sadakatini kanıtlamak istiyordu. Ben büyük dostumun yeni ham hayallerine hiç inanmıyordum, ama Jozefin’in Mihail’in kendisininkinden daha temiz bir Fransızca ile yaptığı felsefi sohbetlerden hoşlandığı belirgindi. Bu sohbetler her yerde ve herkesin, hatta bir sözcük fransızca bilmeyen patronun önünde yapılırdı. Mihail konuşmaları için en iyi zamanı, bayan Bobesko’nun sürekli nezareti altında en becerikli kadınların yaptıkları ustalıklı çamaşır tamirleri sırasında bulurdu. Dostum, işlerin genel idaresinden başka görevi olmadığından, hanımının yanında oturur, ona Fransa’dan, diğerinin çok da umursamadığı Fransız kültüründen söz eder ve uygun fırsatlardan yararlanarak bazen kadının elini alıp “duygularını uyandırmaya” çalışarak “tutkuyla” öperdi. Doğrusu bir kez Jozefin’in Mihail’in yanından alı al, moru mor çıktığını gördüm. Mihail o zaman bana:</span></p>

    <p class="metin"><span>– Söyle bakalım, ne dersin buna? dedi.</span></p>

    <p class="metin"><span>– Şunu derim ki, bu kadın yalnız paraya tapıyor ve senin kaba saflığından yararlanarak seni otelinin baş kölesi yapacak.</span></p>

    <p class="metin"><span>Ama bir türlü fikrini değiştirmiyordu. Bütün boş zamanlarını, hatta tüm işler durunca, teker teker ya da çifter çifter, her birimizin biraz zevk almak için ortadan kaybolduğumuz o tatlı pazar öğleden sonralarını bile o kadına ayırıyordu. Kürek mahkûmu kurtuluş gününü nasıl beklerse, biz de pazarı öyle beklerdik. Bahar erken başlamıştı, ılık yağmurlar ve mart ayının sıcak dalgaları nebatları çarçabuk büyütmüştü; koruda şimdiden yapraklar arasında kuşlar sevdalı şakımalarıyla gözleri dolduruyordu. Onlar kadar şanslı olmadığımızdan, bedenlerimizi güneşe ya da hasırdan yataklarımıza sermek, dinlenmek ya da bize paskalya için bir terliğe, bir gömleğe veya bir etekliğe ne kadar gereksinimleri olduğundan söz eden yavuklularımızı öpmekle yetinirdik.</span></p>

    <p class="metin"><span>Mihail bu pazar tatillerinden bile yararlanmazdı. Çünkü pazarları öğleden sonra, bütün otel bir mezar sessizliğine gömüldüğü sıralarda, Bay ve Bayan Bobesko kendilerine özgü bir eğlenceye çıkarlardı. Her biri koluna bir sepet takarak, uzun bir yürüyüşe koyulur, yolda gözleri her yanı araştırarak kendilerine gerekli ufak tefek şeyleri keşfe çalışırdı. Bir çivi, bir demir parçası, bir teneke parçası, paslı bir anahtar, boş bir kibrit kutusu, delik bir tencere, paçavralar, eski bir pabuç teki. Ve mahsul ne denli bol olursa o denli memnun dönerlerdi.</span></p>

    <p class="metin"><span>Dostum da bir kıskaç olarak onlara refakat ederdi; bu seferlere böylelikle bir yenilik katılmıştı: Tahta perdelerden ya da mağazaların önünde satış için dizilmiş sandıklardan fırlamış tüm çivileri sökmek mümkün oluyordu. Bu çivileri elde etmek için, Mihail tahta perdeleri ve sandıkları koruyan tüm köpeklerin ve Yahudilerin saldırılarına katlanıyordu. Yolda patronlarının insan hayatında tasarrufun hayati önemi hakkındaki görüşlerine ortak oluyor, bu konuda birçok tarihsel delil göstererek onların şevkini artırıyordu. Akşamları sepetleri süprüntülerle dolu olarak otele döndükleri zaman, üçünde de aynı sakin tavır ve aynı memnun ciddiyet olurdu.</span></p>

    <p class="metin"><span>Asıl kötüsü, bütün yörenin süprüntülerini otele taşıma işi biz “köleler” için çok kötü sonuçlar doğuruyordu. Çünkü bunları yığdıkları yer otelin tavanarasıydı, bu da ortaya başka bir güçlük çıkartmaktan geri kalmıyordu. İki çılgın, tavanarasında eski kitapçı dükkânlarının bakiyesi olan tonlarca eski kâğıt saklıyorlardı, her yıl bunlara bütün kırık eşyalar, yollarda toplanmış hırdavat, kullanılmaz hale gelmiş bütün paçavralar katılıyordu. Böylece bir vagon dolduracak kadar eşya yığılmıştı. Bu ağırlığın bir noktada bırakılırsa zemini çökertebileceğini düşündüklerinden, her bahar bütün bu süprüntüler tavanarasının bir köşesinden diğer köşesine taşınırdı.</span></p>

    <p class="metin"><span>Her pazar sabahı eğlencemiz buydu. Sabah saat sekizden on ikiye kadar süren iğrenç bir angarya. Kollarımız en inanılmayacak gereksizliklerle dolu olarak kafamızı çatı direklerine çarpa çarpa bütün bina boyunca elli metre kadar yol giderdik. Toz bulutları genzimizi yakar ve bizi kör ederdi. Pis kokulardan kusardık. Bu oyun her yıl tekrarlanırdı. Umutsuz, hep yeni ve yenilenmiş bir insan kalabalığı bu işi diğerleri gibi uysallıkla görürdü.</span></p>

    <p class="metin"><span>Ama işte mübarek bir mayıs günü (eski takvimle), göl mevsiminin açılış günü geldi çattı. Artık efendilerin köleleri üzerindeki egemenliği bir sihirbaz değneğiyle dokunulmuş gibi ortadan kalktı, cilalama, tamir işleri paydos edildi; her pencerede bir bayrak dalgalanıyordu, çatlak elli küçücük hizmetçi kızlar sonunda beyaz önlüklerini bir daha çıkarmamak üzere giydiler.</span></p>

    <p class="metin"><span>Daha sabahın saat altısında müthiş bir bakır ve davul gürültüsü camları sarsmış ve halkı yatağından fırlatmıştı. Binbaşı Dutson altmış</span> <span class="ideitalik">flakay</span><span>’ın başında olarak bir kasırga gibi geçmiş, peşinden yüz kadar yumurcak, bir o kadar köpek sürükleyerek gölün tüm yollarını dolaşmıştı. Daha şimdiden o Yenika külhanisi, kasketini bir kaşı üstüne yıkmış, küçük büğlüsünü balkonlara doğru kaldırıyor ve kendi icadı olan uzun bir</span> <span class="ideitalik">tur-lu-tu-tu-u-u</span> <span>salıveriyordu, ama binbaşı bütün genç kızların dikkatini kendi üzerine çekmenin arkadaşlarına karşı dürüst bir hareket olmadığını değneğiyle ona işaret ediyordu.</span></p>

    <p class="metin"><span>Yörenin merkezi olan köşk meydanında aletlerini bıraktı. İdare tarafından kendilerine bir sabah ziyafeti çekildi: Bizim ananevi “soğuk kuzu kızartmamız, yeşil sarmısak ve ezeli pelinaşımız”1. Gazinonun büyük salonunda aynı ziyafet gölün subaylarıyla ileri gelenlerini bir araya getiriyordu. Yarı sarhoş bir papaz ziyafetten önce kısa bir dua okudu. Onlar Tuzlu-Göl’de ikametin harikaları ve kendi yetenekleri hakkında nutuklaşırken, dışarıda halk hiçbir acılığın zarar veremeyeceği sağlam bir neşeyle sarhoş oluyordu.</span></p>

    <p class="metin"><span>Kocaman salkımsöğüt dallarıyla süslenmiş sarhoş arabaları bitip tükenmez bir sıra halinde geliyorlardı, arabaların önünde bedenleri köpürmüş ve saçları üç renkli kordelalarla örülmüş atların üzerinde biniciler vardı. İbrail’in “Helios” tramvay şirketi en yeni arabalarını seçerek söğüt dallarıyla bezemiş, küçük bayraklarla donatmıştı; pazar giysilerini giyinmiş kenar mahalle halkı bunlara hücum ediyordu. Her çeyrek saatte, tramvayın fren manivelasına bağlanmış olan güzel tunç çanı hiç durmadan çalarak gölün lokantacılarına yeni bir kafilenin gelişini haber veriyordu. Vatman, “ateşsiz araba”nın şevkine memur edilmekten duyduğu büyük sevincin hâlâ etkisi altında bulunan bu genç köylü, çanını, çok çeşitli sesler çıkararak köylülerle genç kızları hayrete düşüren bir müzik oyuncağı haline koymakta gecikmemişti.</span></p>

    <p class="metin"><span>Daha öğle olmadan hiçbir lokantada boş bir masa ya da iskemle kalmamıştı. İnsan dalgaları koruya doluyordu, her aile yemeğini yanında getirmişti. Panayırlardaki gibi kalabalık kemancı çingeneler, her yandan kendilerini tehditler ve küfürlerle çağıranların hepsini tatmin etmeye yetişemiyorlardı. Parkın yollarında geziciler gazino meydanına kadar kendisine yol açmaya çabalayan bir tek kesif kütle oluşturuyordu, gazino da ağzına kadar doluydu; burada bando yağdırdığı milli ve duygusal nağmeleriyle her yanı inletiyordu. Sonra, akşamın dördüne kadar bandoculara verilen dinlenme sırasında, gölü çevreleyen tarlalarla hendeklerde aşka susamış delikanlıların kollarında genç kızların kemikleri çatırdıyordu.</span></p>

    <p class="metin"><span>Daha o günden biz siviller hapı yutmuştuk: Bir bandocunun kollarına düşen en mendebur karı bile artık yüzümüze bakmaz olmuştu. Dünkü yavuklularımıza otel garsonlarına sadık kalacaklarına dair verdikleri sözü boş yere anımsatıyorduk. Oysa onlara terlikler almak için ceplerimizi nasıl da boşaltmıştık! Boş yere... Üstelik, bandonun bu musibet herifleri, efendileriyle birlikte otele inen her yeni hizmetçiyi de çarçabuk elimizden alıyorlardı. Otel çok tenha ve işler kolay olduğu için her gün biraz kaçamak yaparak özgürlük havasını soluma olanağını bulduğumuz bu sakin mayıs ayında, hizmetçi çiftleri dışında, koruda bir siville gezen tek bir kadın görülmüyordu. Ama çarçabuk hıncımızı alıyorduk, ne zaman bayan Bobesko avluya çıkarak bizim sürtükleri çağırmak için:</span></p>

    <p class="metin"><span>– Steloutsa... Steloutsa!.. Nereye cehennem oldun? diye boğazını yırtacak olsa:</span></p>

    <p class="metin"><span>– Sorduğunuz şeye bak! cevabını verirdik. Nerede olacak?</span></p>

    <p class="metin"><span>– Nerede, söylesenize?</span></p>

    <p class="metin"><span>– Bandocularla!</span></p>

    <p class="metin"><span>– Öyle mi; bir daha sefere onu kapı dışarı edeceğim!</span></p>

    <p class="metin"><span>Akşam günahkâr kız masum gözyaşları dökerek bizlerden yardım dilenirdi:</span></p>

    <p class="metin"><span>– Beni kovarlarsa sen de otelden ayrılacağını söyle!</span></p>

    <p class="metin"><span>– Peki, bir koşulla: Bandoyla ilişkini keseceksin!</span></p>

    <p class="metin"><span>– Ne diyorsun... Olanaksız... Kostika’mı seviyorum!</span></p>

    <p class="metin"><span>– Gidinin kahpeleri!</span></p>

    <p class="metin"><span>O bandocu sihirbazlarının marifeti olan bu büyük “ailevi” kargaşayı önlemek için, otelin eski bir müşterisi, daha haziranın ilk günü Allahtan imdadımıza yetişti. Bu, doktor Samuel Bastaki idi. Elli yaşlarında dev yapılı bir adam; yırtıcı kuşlara benzeyen bir yüzü vardı; kolay kolay gülmez, çabuk parlardı, sıcak ekmek gibi iyi yürekliydi, bir prens kadar da cömert. Kumarda çok şanslıydı ve ünlü kadın avcı-larındandı, başından bir sürü rezalet geçmiş, bu arada birçok kibar aile kızı, aleyhinde baştan çıkarma davası açmıştı.</span></p>

    <p class="metin"><span>Doktor Bastaki, Bobesko’larla sıkı fıkı dosttu ve otel kurulalı beri onların müşterisiydi; en güzel odalardan üçünü tutuyordu: Bekleme salonu, muayene odası ve kendisinin ünlü bekâr yatak odası; ki burada, asilzade, esnaf ya da hizmetçi, eti budu yerinde olmak koşuluyla her tür kadınları sıraya çektiği söyleniyordu.</span></p>

    <p class="metin"><span>Daha otele gelir gelmez, tüm hizmetçiler kendisiyle tanıştırıldı, ve zührevi hastalıklar muayenesinden geçmek için karşısına çırılçıplak çıkmak zorunda kaldık. Bobesko’ların zengin müşterilerine hasta hizmetçilerin servis yapmasına kesinlikle razı değildi. Birkaç gün sonra, benden hoşlandığını fark edince, bundan yararlanarak, melun bandonun gelişinden beri duygusal yaşantımızda nasıl bir felakete uğradığımızı kendisine anlattım:</span></p>

    <p class="metin"><span>– Ne halt edeceğiz? Kerhaneye gitmek zorunda mı kalacağız?</span></p>

    <p class="metin"><span>Ertesi gün, otelin beş hizmetçi kızını karşısında sıraladı. Bunlar, doktorun kadın avcılığı konusundaki ününü bildiklerinden keskin bakışları karşısında gözlerini yere indirdiler. Kokulu işaret parmağıyla birer birer çenelerine dokunarak başlarını kaldırdı. Sonra patronumuza dönerek dedi ki:</span></p>

    <p class="metin"><span>– Bay Bobesko, öğrendiğime göre, bu nazeninler bandoculara<br class="calibre1" />
    bayılıyorlarmış. Albayına varıncaya kadar tüm askerlerde belsoğuklu-<br class="calibre1" />
    ğu olduğundan, bundan böyle ordu görevlileriyle kuşkulu ilişkilerde<br class="calibre1" />
    bulunan olursa bana haber verin. Gözetim altına alınması için kendisini hemen hastaneye göndereceğim.</span></p>

    <p class="metin"><span>Ah! Ne bayram ettik!</span></p>

    <p class="metin"><span>– Yenika’larla onların</span> <span class="ideitalik">tu-tur-lu-tu-tu</span><span>’larına paydos! Eh! Nasılmış bakalım Steloutsa’lar!</span></p>

    <p class="metin"><span>Hastaneye gönderilmek, bu kovulmaktan bin kez beterdi. Yalnız orospular bu ayıba katlanırlar.</span></p>

    <p class="metin"><span>Bum! Derhal yavuklularımız, yarı somurtkan, yarı pişman, bize döndüler ve yavaş yavaş Lika’ları, Kostika’ları, Yenika’ları unuttular. Yaşasın bizim “Kartal” (doktora biz bu adı vermiştik)!</span></p>

    <p class="metin"><span>Ama bir de ne görelim? Doktor zile basıp bir hizmetçi çağırdı mı, hepsi birden koşup geliyordu. Herhalde Kartal’dan korkuyorlar, gözüne girmek istiyorlar da ondan, demiştik.</span></p>

    <p class="metin"><span>İş başka türlüymüş, bunu daha sonra terk ettik. İsabet ki, Kartal aynı kadını, hatta bir güzellik kraliçesi bile olsa, üç kez soymuyordu. Onun için bizim Steloutsa’lar yeni ve kısa bir baş dönmesine tutulduktan sonra, malımıza sahip olduk ve bu kez onu iyi kötü koruduk.</span></p>

    <p class="metin"><span>Aslında artık çılgınlıklar için çok zaman da kalmamıştı. Üç ay önce tutulan daireler, haziran devresi için dolmaya başlamıştı; bir banyo tedavisi yirmi beş gün sürdüğünden, otel 15 Mayıs’la 15 Eylül arasındaki mevsim süresinde müşterilerini üç, hatta dört kez tazeliyordu.</span></p>

    <p class="metin"><span>Ne mükellef aileleri yakından görme olanağını bulmuştum. Sosyal seviyemiz ne olursa olsun, hiç değilse insani zaaflarımız, kibirlerimiz, tutkularımız bakımından hep aynı olduğumuzu ne kadar iyi anladım. Ne yalan söyleyeyim bu insanları sevdim, yakından tüm çıplaklığıyla gördüğüm için onlarla anlaştım.</span></p>

    <p class="metin"><span>Ağırbaşlı aile reisleri gördüm ki, sofrada “kabaca” bir söz söyledi diye çocuklarını aç karnına yatağa gönderirlerdi; uşaktan kendilerine yalnız üçüncü şahısla hitap etmesini isteyenler ya da iki ipek gömlek arasında bir bit ya da balgam değil, yalnızca küçücük bir tahtakurusu bulundu diye çamaşırcının getirdiği temiz çamaşırların tümünü yeniden yıkamaya gönderenler gördüm; sonra aynı adamların zilzurna sarhoş dönerek, bir hizmetçinin kulübesine daldıklarını, kadının üstüne atıldıklarını ve genellikle bizim diğer taraflarımızla bile çok dikkatli davrandığımız yerlere burunlarını kulaklarına kadar soktuklarını görmek de nasip oldu. Kumarda bizden yüz frank borç alıp, sonra ödemeyi unuttukları oldu, ama bize kendilerini insafsızca soyma olanağını da sık sık verdiklerini itiraf edeyim.</span></p>

    <p class="metin"><span>Bunların uysal ve soylu karılarına gelince, böyle kocaların âdetlerini ya biliyor, ya da bilmiyor, ama kendilerine aynen karşılık veriyorlardı. Kuşkusuz daha dikkatli hareket ediyorlardı, ama daha az ateşli değil. Ben kendi hesabıma birkaç tanesini tanıdım ki okşamaları bana kibar otel kapıcılığı görevimi takdis ettirdi.</span></p>

    <p class="metin"><span>Yok! Bana sadık olduklarını iddia etmiyorum, tam tersine, ben kendim, ya bizim Kartal’ın kollarında ezilmek –doktor çok rağbette olduğundan ve asla işsiz kalmadığından tüm talepleri karşılayamıyordu– ya da kadın gibi tavırlarıyla hırslarını tahrik eden ufak tefek bir subayı kendi kolları arasında ezmek istedikleri zaman, her türlü hoş olmayan sürprizden uzak olarak eğlenmeleri için elimden geleni yapıyordum. Bunlardan birincisi kolaydı. Doktora işi çıtlatıyordum. Doktor hastayı mimliyor, uygun bir fırsattan yararlanarak yanına yaklaşıyor, elini öpüyor ve bir baba ve meslek adamı tavrıyla ona:</span></p>

    <p class="metin"><span>– Benziniz hoşuma gitmedi aziz bayan, diyordu, bir gün gelip<br class="calibre1" />
    beni görür müsünüz?</span></p>

    <p class="metin"><span>Ve o gün hemen kapıya bir sürgü!</span></p>

    <p class="metin"><span>– Soyunun bayan!</span></p>

    <p class="metin"><span>Ertesi günü doktorun bana:</span></p>

    <p class="metin"><span>– Sıra kimde? diye sorduğu olurdu.</span></p>

    <p class="metin"><span>Evet, Kartal’la ilişkide bulunmak için iş kolaydı; her kadın kocasını elinden tutarak aldatabilirdi, çünkü doktor doktordur, muayenehanesinde sizi istediği gibi soyabilir.</span></p>

    <p class="metin"><span>Ama doktor olmayan biri, örneğin bir subay için nasıl davranmalı? Bir cep mendili kadar küçük olan bu yerde, biraz ileri götürülmüş üç günlük bir ilgi, herkesin durumu anlaması ve işleri yüzünden kentte kalan, ailesini kucaklamaya ancak cumartesi akşamından pazartesi sabahına kadar gelen kocanıza anlatılması için yeterlidir. Âşığınızla nereye gideceksiniz? Onun evine mi? Kendi dairenize mi? İbrail’de bir otele ya da bir randevucuya mı? Hayır, hayır! Bunlar ikinci sınıf kadınların yapacağı şeyler. Oysa siz...</span></p>

    <p class="metin"><span>Siz, evet, siz, her şeyi bilmek ve her şeyi anlamak zorunda olan kapıcı gibi sadık ve anlayışlı bir dostun önerileri sayesinde güçlüklerden kurtulacaksınız. Size “çare”nin kendi elinizde olduğunu o öğretecektir. Tabii kendi elinde de...</span></p>

    <p class="metin"><span>Bobesko otelinde efendilere özgü otuz oda ve efendilerine eşlik eden uşakları barındırmak için ayrıca on beş oda vardı. Bu ikinci derecedeki odalar, ki kireçle sıvalı birer kutudan ibaretti, avluda sıra ile dizilmişti ve her biri kapısı, penceresi ve anahtarıyla tümüyle müstakildi. İçlerinde küçük bir karyola, bir masa, bir iskemle vardı. Temizdiler. Yalnız şurasını söyleyeyim ki, bunlar yapıldıkları zaman, mucizeli Tuzlu-Göl’ün etrafında açıkta yatan mistik hastaların emrine tahsis edilen ilk derli toplu barınaklar olmuştu. Sonra otel bunların yerini almış ve müthiş para kazanmıştı. Bu kulübeler de otelin eklentileri arasına girmişti. Ama mütevazı bir hizmetçi için bu kadarı çoktu bile.</span></p>

    <p class="metin"><span>Aynı zamanda yüksek bir bayanın ilk rastladığı âşığının kollarında suçlu bir saatçik geçirmesi için de bu kadarı çoktu. Hizmetçisini, onların zaten çok sevdikleri ve binbir tehlikeyi göze alarak sıvıştıkları bu gece saatinde, biraz hava almaya göndermek yeterliydi. Bandonun size son gürültülü ezgilerini gönderdiği; otel ocaklarının son ızgaraların dumanlarıyla burunlarınızı okşadığı ve otele geç kalanların, ayakları altında avludaki kumları çıtırdatarak içeri girdikleri bir sırada, siz sevilen ya da sevilmeyen evli kadın, tüm duygularınızın verdiği güçle, yalnız çalınmış olduğu için size ilahi gelen bu çalınmış aşkı tadıyorsunuz.</span></p>

    <p class="metin"><span>Ve saati unuttuğunuz olursa, gecenin sessizliği içinde hafif bir ıslık, dostunuz kapıcının bu kadarı yeterli gördüğünü; kocanızın odasına dönmenizin, ya da uyuyan kocanızın yanına gitmenizin dikkatli bir hareket olacağını size haber verir.</span></p>

    <p class="metin"><span>Evet otel bu çılgınlığı yapan beyinsiz bir kadın da görmüştü: Kocası horlarken yataktan çıkıyor ve randevusuna koşuyordu, ama rezalet bir başka türlü patlak verdi.</span></p>

    <p class="metin"><span>Çoğunlukla kocalar ancak kendileri de hasta oldukları zaman karılarıyla birlikte geliyorlar, bunu da ağustosta, tatilleri sırasında yapıyorlardı. Oysa evli kadınlar, okullar kapanır kapanmaz, büyük kentlerden uzaklaşmak için her fırsattan yararlanıyorlardı: Çocuklarla birlikte dağa ya da denize; romatizmalı yaşlı akrabalarıyla Tuzlu-Göl’e, ciğerlerini tedavi etmek isteyen kocalarıyla birlikte Kaçulala’ya gidiyorlardı. Böylece zengin kadınlara mayıstan ekime kadar her tarafta rast-lanır, zaten onların tatilleri doğumla başlar, ölümle biter.</span></p>

    <p class="metin"><span>15 Ağustos’a doğru, kocası uyurken onu aldatan kadın oteldeydi; bir tanesi de gazinoda kumar oynadığı sırada kocasını aldatıyordu. İki aile dosttular. İki koca da bakanlık müdürlerindendi. İki kadının birer subay âşığı vardı ve aşk yuvaları da hizmetçilerinin odasıydı. Allah ikisini birden cezalandırmayı uygun gördü.</span></p>

    <p class="metin"><span>Birinci çiftin adı Nikolesko, ikincisinin Dimitriyu idi. Uysal bir adam olan ve uykuya bayılan Bay Nikolesko’dan pek korkum yoktu.</span></p>

    <p class="metin"><span>Buna karşın bay Dimitriyu, beni hep telaş içinde bırakıyordu. Kıskançtı ve karısından kuşkulanıyordu.</span></p>

    <p class="metin"><span>Gerçi, ben onun tüm manevralarını boşa çıkaran bir casus şebekesi kurmuştum. “Piccolo”larım adını verdiğim birkaç serseri çocuk gazinodan otele giden tüm stratejik noktalara yerleştirilmişti. Adamın kumardan bir sürprizle, yani “olmayacak” bir zamanda çıktığı görülünce, kendisi daha on adım atmadan ben haberdar oluyordum. Ve kocası geldiği zaman, karısı ona bir Romen atasözünün dediği gibi “sarmısak yemedim ki ağzım koksun” diyebilirdi.</span></p>

    <p class="metin"><span>Ama Allah büyüktür. Hepimizi cezalandırmak için, elini hiç aklımıza gelmeyecek yerlere kadar uzatarak hiç beklenmedik işler gördü.</span></p>

    <p class="metin"><span>Bir gece, uyku düşkünü bay Nikolesko’nun tam başı üstünden iki kürek alçı kopardı, adam tabii uyandı ve iki hoş olmayan şeyi birden fark etti: yatağı alçı doluydu ve karısı yanında değildi. Adamcağız hiç gürültü etmedi, ama gece nöbetçisi olan beni çağırmak hakkıydı; ben de tam o sırada gazinoya çevrilmiş koca bir kulak haline gelmiştim.</span></p>

    <p class="metin"><span>Yerime koyacak kimse yoktu. Mihail uyukluyordu. Bir dakika başımı ellerim arasına alarak düşünmeye koyuldum, sonra iki suçlu kadının kapılarına vurup; birine kocasının beni çağırdığını, ötekine de artık nöbet bekleyemeceğimi haber vermeye karar verdim.</span></p>

    <p class="metin"><span>Geç kalmıştım. Nikolesko ile patronum, ikisi de pijamalarıyla merdiven başında sakin sakin konuşuyor ve beni bekliyorlardı. Avluya çıkarak iki kadına haber vermeme olanak olmadı. Ne halleri varsa görsünler, dedim.</span></p>

    <p class="metin"><span>Halleri kötü oldu. Ben diğer boynuzlunun yatağını düzeltirken, Dimitriyu rüzgâr gibi kopup geldi. Karısını aradı, bulamayınca doğru avluya çıkarak çağırmaya başladı. Mehtapta hava alan Nikolesko ile Bobesko balkondan seslendiler:</span></p>

    <p class="metin"><span>– Ne oluyor?</span></p>

    <p class="metin"><span>Öteki Nikolesko’yı yanıtladı:</span></p>

    <p class="metin"><span>– Şu oluyor ki, ikimiz de boynuzlandık.</span></p>

    <p class="metin"><span>– Olabilir. Benim karım da ortalıkta yok.</span></p>

    <p class="metin"><span>– Kesinlikle şurada, şu odaların birinde olacak, ama gör bak onları nasıl çıkarıyorum!</span></p>

    <p class="metin"><span>Üçüncü kez haykırdı:</span></p>

    <p class="metin"><span>– Sylva! Çık, yoksa tüm barakalara ateş edeceğim!..</span></p>

    <p class="metin"><span>O zaman anladım ki haberi vardı. Bir anlık ağır ve bir şeyler bekleten sessizlik içinde hepimiz ezildik. Kaskatı kesilmiş olan Bobesko kımıldamıyordu. Dimitriyu cebinden bir şey çıkardı, bir gazeteye sardı, paketi bir odanın yanına koydu ve tutuşturdu. Sonra dostuyla patronunun bulundukları balkonun altına gelip durdu.</span></p>

    <p class="metin"><span>Şaka ediyor sanmıştık. Gazete ağır ağır yanıyordu.</span></p>

    <p class="metin"><span>Nikolesko sordu:</span></p>

    <p class="metin"><span>– Ne yapmaya çalışıyorsun? Sylva dediğin gibi oradaysa, yanan<br class="calibre1" />
    bir gazeteden korkmayacağını tahmin edersin; bütün bu odaları da<br class="calibre1" />
    birer birer açtıramazsın, içlerinde oturanlar yalnız hizmetçiler değil<br class="calibre1" />
    ya.</span></p>

    <p class="metin"><span>Gerçekten, birkaç oda yolculara kiralanmıştı. Dimitriyu:</span></p>

    <p class="metin"><span>– Bilmiyorum, dedi, bekle!</span></p>

    <p class="metin"><span>Beklemeye zaman kalmadı, kocaman bir alevle birlikte müthiş bir patlama havayı sarstı, avlu tarafındaki tüm camları aşağı indirdi.</span></p>

    <p class="metin"><span>Gecelikleriyle dışarı fırlayan kiracılarla hizmetçilerin telaşı ve gürültüsü arasında bay Bobesko:</span></p>

    <p class="metin"><span>– Çıldırmış! Çıldırmış! diye inliyordu. Ve karısını çağırmaya koyuldu:</span></p>

    <p class="metin"><span>– Jozefin! Jozefin!</span></p>

    <p class="metin"><span>Ama Jozefin de bu odalardan birinde, daha doğrusunu isterseniz... Mihail’in yanındaydı ve yüzlerini kapayarak kaçışan iki günahkâr kadınla birlikte o da meydana çıktı.</span></p>

    <p class="metin"><span>O zaman patronumun aldığı tavır, genel felakete bir parça şaka kattı. Dimitriyu arkadaşını kadınların çıktıkları odalara doğru sürüklerken:</span></p>

    <p class="metin"><span>– Gördün mü, Aleko? dedi. Bir tavşana attım. Üç tane birden<br class="calibre1" />
    vurdum! Gel şimdi şu baylara bir merhaba diyelim.</span></p>

    <p class="metin"><span>Öteki sordu:</span></p>

    <p class="metin"><span>– Silahlı değilsin ya!</span></p>

    <p class="metin"><span>İki teğmen avluya çıktı. Dimitriyu, ellerini arkasında kavuşturarak, onları yakından süzdü, sonra:</span></p>

    <p class="metin"><span>– Peki, baylar, gidebilirsiniz... dedi. Ve kendi kendine söyleniyormuş gibi, atasözünü tekrarladı:</span></p>

    <p class="metin"><span>– “Dişi köpek kuyruğunu kaldırmazsa, erkek köpek peşinden<br class="calibre1" />
    koşmaz.” Şu halde, suç sizde değil.</span></p>

    <p class="metin"><span>Tabii, diye düşündüm, suç alçıda!</span></p>

    <p class="metin"><span>Bu müthiş gecenin sabahı, iki bakanlık müdürü aileleri ile trenle gölden ayrıldılar. Başka çare de yoktu, çünkü rezalet yalnız Tuzlu-Göl’ü değil, İbrail’i bile heyecanlandırmıştı. Yalnız gazeteler, saygı göstererek bundan oldukça kapalı söz ettiler ve üçüz aile faciası kahramanlarının isimlerini yalnız ilk harfleriyle yayımladılar.</span></p>

    <p class="metin"><span>İşin en acıklı yanı, şimdi patronun durumuydu. Jozefin’den Mihail’le benim kovulmamı istiyordu. Kuşkusuz, karısı onu kolayca, gece yarısı, yatmadan önce Mihail’i görmeye gidişinin ilk kez olmadığına inandırdı. Çünkü, Bobesko erkenden yattığından, kendisi geç vakte kadar bekliyor ve personel şefine ertesi gün için sabah saat altıda trenden müşterileri karşılamaya gitmesi hakkında son talimatını veriyordu.</span></p>

    <p class="metin"><span>Bu gerçeğin ta kendisiydi, ama ihtiyarın görüşüne göre, dedikoducular servisle ilgili bu konuyu bilemezlerdi ve onların çenelerini kapamak için tek bir çare vardı, o da iki kapıcıya yol vermekti. Jozefin ayak diredi. Bir hafta süreyle kocasıyla otelin her köşesinde kavga ederek bizi bir dişi kaplan gibi savundu. Sonunda patron yelkenleri suya indirdi. Artık kapı dışarı edilme tehlikesinden kurtulmuştuk.</span></p>

    <p class="metin"><span>Ama yine de rahata kavuşamadık. Patron bize hayatı zehir etmek için hiçbir fırsatı kaçırmıyor, sabahın ilk “bonjur”undan kapanma saatindeki “bon nüi”ye kadar, sırf çileden çıkarmak için bize rahat vermiyordu. Neden yapıyordu bunları? Bizi gitmeye mecbur etmek için mi? On beş güne kadar zaten herkes gidecekti, çünkü mevsim sona eriyordu. Bununla birlikte, kendilerine hizmet ettiğimiz, son kalan yirmi kadar aileden alacağımız bahşişten vazgeçerek hemen gidemezdik. Bu oldukça kabarık bir tutardı.</span></p>

    <p class="metin"><span>Planlarının yeniden yıkıldığını gören Mihail, üzgün, benden görevlerimi kusursuz yerine getirmemi ve ihtiyarın ihtarlarına sabretmemi istiyordu:</span></p>

    <p class="metin"><span>– Görülüyor ki, ne pahasına olursa olsun, bizi zengin bahşişlerden etmek, kovulduğumuzu söyleyebilmek istiyor. Öyleyse bu durumda Doğu hikmetinin sözünü dinleyelim: “Yüreğini geniş tut, kıçını sıkı!” Yani: Yut ve sus!</span></p>

    <p class="metin"><span>Zavallı Mihail! Şu anda onu her zamankinden çok seviyor ve veremin pençesinde kıvrandığı zamandan beri onun gibi bir adama layık olmayan hayallere kapılarak kendi vicdanına indirdiği darbeleri affediyordum. Öyle ya! Soyca ve ruhça soylu olan bu adamın, bu yüksek zekânın, bu mükemmel karakterin, servet içinde doğmuş bu narin yaratığın, sefalet ve hastalığın elinde, en bayağı bir uşak gibi mantık yürütmesi, ancak en bulaşık işlere karışmış bir sevda tellalının tasarlayabileceği düşüncelere dalması acınacak bir hal değil miydi?</span></p>

    <p class="metin"><span>Dışarıya karşı gösterdiği bu kalender ve boynu bükük kapıcı maskesi altında ben, hakareti insanlar arasında mücadele silahı diye kabul edemediğimden, her türlü hakaretlerden uzak tutulmaya layık yaratılmış bir yürekte hayatın biriktirdiği tüm acılıkları okuyordum. Ailesinin haysiyet kırıcı saydığı hareketlerinden dolayı, onları yirmi yaşındayken terk edip serveti ve şatafatı teperek peri masallarımızdaki, o hayatını alnının teriyle kazanan şeffaf elli şehzadenin uğradığı korkunç işkencelere mistik bir imanla boyun eğmişti.</span></p>

    <p class="metin"><span>Baş kapıcının her zaman herkes gibi çalıştırıldığı bu hodbin ve cimri kurumda bile, Mihail, son derece ince tabiatının etkisiyle, kendisi istemediği halde her türlü kaba işten uzak tutulmuştu.</span></p>

    <p class="metin"><span>Şu halde bu adam, duyarlılığının geçirdiği nasıl bir dönüşümle kişiliğinden ve onurundan en büyük özveriler pahasına bugün kapıları zorlamaya ve daha iyi maddi koşullara yükselmeye boş yere girişiyordu. Oysa doğduğu evin kendisine bahşettiği tüm servete ve şana yeniden kavuşması için bir parmağını kaldırması, belki bir özür dilemesi yetecekti. Bana bunu açıklamıyordu, ben de ondan sormaya cesaret edemiyordum. Aramızda böyle kararlaştırmıştık. Anlaşmaya saygı gösteriyordum.</span></p>

    <p class="metin"><span>“Loca”mda nöbet tuttuğum bir gece, onun acı yalnızlığının içimde bıraktığı derin üzüntüyle, kapkaranlık olan odasına girdim.</span></p>

    <p class="metin"><span>Ağlıyordu. Bir şey görmüyor ve duymuyordu, ama insan sevdiği zaman, görmek ve duymak gereksizdir. Mihail’in öyle kolay kolay gözyaşı dökmediğini bilirdim, bununla birlikte, ruhunu saran karanlığı yüzümde hisseder etmez, ağzımda ve burun deliklerimde onun gözyaşlarının tadını ve kokusunu duydum.</span></p>

    <p class="metin"><span>Giysilerinin asılı olduğu iskemleye ilişerek, sessizce bekledim. Sessizliği saldırgan değildi; benim orada bulunuşum, onu belki bir parça sıkmıştı, belki de hiç. Yavaşça dedim ki:</span></p>

    <p class="metin"><span>– Demek yalnız başına ağlamayı yeğliyorsun? Sessizce, bir solukta cevap verdi:</span></p>

    <p class="metin"><span>– Evet...</span></p>

    <p class="metin"><span>Ve çok daha sonra, aramızda bir sıkıntı yaratabilecek olan tüm şeyler hakkında anlaşmaya vardığımız zaman, yumuşak ama metin sesi kuşku duymadığım şeyi onayladı:</span></p>

    <p class="metin"><span>– Gelmekle çok iyi yaptın.</span></p>

    <p class="metin"><span>Bir sigara yaktı. Ben de yaktım. Sonra sürdürdü:</span></p>

    <p class="metin"><span>– Senin anlayamadığın şeyi biliyorum. Bu doğaldır. Beni yüzeysel olarak yargılarlarsa, her kim olursa olsun, haksız çıkarır. Belki de bugünkü kadar haysiyetsiz yaşayacağıma, beni ölmüş görmeyi yeğlersin. Seni haklı buluyorum. Eskiden çok daha azı için kendimi öldürürdüm. Ama o “zaman”dan beri, bitlerimi ayıklarken, birçok manevi değeri yeniden gözden geçirme olanağı buldum. Bu arada şu da var: Önceleri şeref için yaşıyordum; bugün yaşamak için yaşıyorum. Eskiden hayatın bence hiçbir değeri yoktu, bugün çok değeri var. O zamanlar hayatın bunca değerli olabileceğini bilemiyordum. İşte onun için, daima bir hakareti kanımla yıkamaya hazırım. Ama istersen seninle onur hakkında konuşabiliriz. Dinle: Benim soylu Rus-Tatar akrabalarım onuru hayatlarından çok severlerdi; çiftçilerimizden biri verdiği sözleri yerine getiremediği gün, bunu anlamak olanağını buluyordum. Babam onu bedeninden kan çıkarasıya dövdürüyor, bütün mallarına el koyuyor, karısı ve çocuklarıyla birlikte adamı sokağa atıyordu. Sonra, memnun bir tavırla: “Bu onursuz bir adamdır!” diyordu. Hayır, bu adamda eksik olan onur değildi. Onda eksik olan, yalnız babamın kendisinden zorla aldığı şeylerdi. Ve, onur dışında, nesi varsa, babam tüm kârları mal sahibine ve tüm tehlikeleri de çiftçiye bırakan anlaşmalar imzalatarak, gömleğine varıncaya kadar elinden alırdı. Bu koşullarda insanın onur için yaşaması çok kolay olur. Jozefin’e demek istiyorum ki: “Hayatın bu ihtiyarın yanında kapkaranlık geçiyor. Ben de ekmeksizim. Gel, onursuz bir mücadeleye girelim: Sen bana ekmeğimi sağla, ben de sana ihtiyacın olan mutluluktan bir parça vereyim.” Şimdi söyle bana Adriyen, Jozefin’e benim önerdiğim pazarlığın babamın çiftçilerine zorla kabul ettirdiği pazarlıklardan daha insancıl olduğu doğru değil mi?</span></p>

    <p class="metin"><span>– Evet, daha insancıl.</span></p>

    <p class="metin"><span>– Belki ondan bir parça daha onurludur da.</span></p>

    <p class="metin"><span>– Sanırım.</span></p>

    <p class="metin"><span>– Peki, bu kadarı bana yeter. Git yat.</span></p>

    <p class="metin"><span>Yaz hoş bir biçimde devam ediyordu. Eylül başında ağustos gibi sıcak günler oldu. Bu da geç kalmış hastalara, banyodan çıkarken soğuk alma tehlikesine uğramadan tedavilerini devam ettirme olanağı verdi.</span></p>

    <p class="metin"><span>Diğer yandan, işler hafifliyordu, otelde hayatımız daha az kontrol altındaydı, bu nedenle de daha az telaşlıydı. Tam üç ay hep patronların dikkatli gözü önünde, zil seslerine tazılar gibi koşuştuk. Şimdi herkes rahat bir nefes alıyor, yorgun bedenini dinlendiriyor, biriktirdiği paraları sayıyor, canı çekerse eğlence arıyordu.</span></p>

    <p class="metin"><span>Her zevke göre eğlenceler bulunurdu, ama garsonların çoğunluğu yalnız bir şeye düşkündü: Kumara; paydos saati geldi mi, her yandan fırlayarak, kahvelere koştukları görülüyordu. Burada “stos” denilen Rum kâğıdı oyunu gırla gidiyordu. Burada, pis küçük odalarda, hileci oyuncunun ellerini yarım yamalak ve boş yere aydınlatan iki mumun ışığında, solgun benizli adamlar sabahlıyorlardı. Uzun mahrumiyet aylarında biriktirilmiş paralar, birkaç hafta, bazen birkaç gün içinde “talihsizlik”le kahvecinin çekmecesi arasında paylaşılıyordu. Hatta çoğu kez dostları olan kaba heriflere ellerindekini kaptıran kadınların paraları da “stos”a gidiyordu. Hem bu sefil yaratıkların hali kadar hazin bir şey bilmiyorum: Hayaletler gibi ve tümüyle umutsuz bir halde dolaşırlarken, gözleri artık, kendilerini bahardaki kadar meteliksiz yakalayacak olan kışın uçurumundan başka bir şey göremiyordu. Yasalar “talih” oyunlarını amme suçu sayarak yıllarca kürek cezasıyla cezalandırmadıkça medeniyet laftan ibaret kalacaktır.</span></p>

    <p class="metin"><span>Bize gelince, dedikoducu acuzelere Bobesko Oteli’ni unutturan ve daima birini çekiştirmek arzularına başka tarafta taze yem bulan çirkin bir olay sayesinde, Mihail’le ben günden güne daha sakin bir hayat geçiriyorduk.</span></p>

    <p class="metin"><span>Gölde garip bir kız vardı. Kibar hizmetçi kılıklıydı, ama hiçbir işi yoktu ve nasıl yaşadığını, nerede oturduğunu kimse söyleyemezdi. Buna karşın, günün ve gecenin herhangi bir saatinde, oldukça dürüst bir biçimde bandoculardan başlayarak göldeki delikanlılarla dolaştığı görülürdü. Bununla birlikte, hiçbir erkek ona sahip olmakla övünemi-yordu. Tam tersine, bütün bu bir günlük ya da bir haftalık aşklar, fark gözetmeksizin hepsinin umutlarını boşa çıkardığı için, ona çok kötü kızıyorlardı. Olsa olsa yanaktan bir öpücüğe ya da “üstünden” bir okşamaya göz yumuyordu.</span></p>

    <p class="metin"><span>Temiz giyimli, güzel olmamakla birlikte, düzgün yapılıydı, yemeklerini hep tek başına lokantada yerdi; esmer olsun, kumral olsun, kendisine yaklaşıp sürekli arkadaşlık önerenlerden hiçbirine güçlük çıkarmazdı. Hatta gece yarılarından sonra, hiç korkmadan gezmelerini tarlalara ve korulara kadar uzattığı da oluyordu. Ama bu arada en iğrenç felaket hazırlanıyordu: Zavallı kızı tuzağa düşürdüler.</span></p>

    <p class="metin"><span>Sütçü köylüler, onu bir koru kenarında baygın, giysileri paramparça, adeta anadan doğma, ırzına geçilmiş ve kanlı bir durumda bulmuşlardı. Hastanede kendine gelince, bando erlerinden yirmi kadarının sırayla nasıl tecavüz ettiğini anlatmıştı.</span></p>

    <p class="metin"><span>Hem de bakireydi.</span></p>

    <p class="metin"><span>Bu tecavüzden önce ona “kahpe” adını takmışlardı, sözde namussuzun biriymiş de saflık satıyormuş. Korkunç tecavüzden sonra da ona “kahpe” demeyi sürdürdüler ve “oh olsun, öğrensin dünyanın kaç bucak olduğunu” deyip geçtiler.</span></p>

    <p class="metin"><span>Hastaneden çıktığı gün zavallıyı gördüm. İki bastona dayanarak kısa adımlarla yürüyordu.</span></p>

    <p class="metin"><span>O gün insanlığa olan güvenimden bir parça daha, tıpkı kilise camı gibi kopup parçalandı.</span></p>

    <p class="metin"><span>Gölün kapanma tarihi olan 15 Eylül’e ancak bir hafta vardı. En acıklı işsizliği en kârlı işe tercih edenler için kurtuluş günüydü bu. Ama işin hasılatı, ne de olsa, yine ya “stos”a ya da içkiye verilecekti; suç “yoksul adamın kaderi”nde.</span></p>

    <p class="metin"><span>İsabet ki bu kaderin bizimle bir ilgisi yoktu. Bütün sosyal tabaka dejenerelerinin bu iki büyük günahı Mihail’le bana yabancıydı. Bizim kaderimizin bize hazırladığı tehlikeler başkaydı. Başta şu can sıkıntısı. Şiddetli olmasına karşın, dost bir can sıkıntısı... Gerçi pahalıya mal olan, ama ruhlarımızı içinde her gün yüzdüğümüz çamurlardan yıkayan bütün o yolculuklarımızı ona borçluyduk. Bunda kimsenin suçu yoktu. Evet. Ne de olsa, doğal yaşama uyum sağlama konusundaki beceriksizliğimizden kimi sorumlu tutabilirdik? Burjuva toplumunu mu? Ama bu çocukluklarımızda onun hiçbir etkisi yoktu. Varsın fabrikaların ve tarlaların köleleri kapitalist adaletsizliğini haykırsınlar, bu yeryüzünün nimetleri için savaşsınlar ve onlara el koysunlar; bizim bu nimetlerin ne sahipleri, ne de aletleri olmaya niyetimiz vardı. Eğer başka türlü olsaydı, Mihail akrabalarından kaçmazdı; benim de hazır bir servete konmam için bir süre uslanmam yeterliydi.</span></p>

    <p class="metin"><span>İşte anam bana, her bakımdan cazip böyle bir durum öneriyordu: Ailesinin tek varisi olan güzel bir genç kızı, toprak, sürüler, buharlı değirmen ve başka bir değirmen, her şeyiyle birlikte elime vermek için beni çağıran zengin köylüler. Onlar yalnız üç şey istiyorlardı: Kötü âdetleri olmayan, sevdiklerine karşı kaba davranmayacak, işleri, evi ve parti adaylarının hep başarılı çıkması gereken seçimleri ustaca idare edecek bir genç. İhtiyar benim tam aradığı adam olduğumu garanti ediyordu. Anam da, diz çökerek bunu kabul etmemi için yalvarıyordu. Benim kötü huylarım ve özellikle beni dünyanın tüm topraklarından ve tüm değirmenlerinden uzaklaştıran bir huyum olduğunu kabul etmek istemiyordu.</span></p>

    <p class="metin"><span>Ah! Bu sürekli anlaşmazlık! Bu, yaşamımı zehirliyor ve anamı yavaş yavaş öldürüyordu. Benim yaşımdaki tüm gençlerin nasıl birer birer yuvalarına girdiklerine bakıyordu. Yakından ya da uzaktan, bir tanesini bile kaçırmadan tüm çocukluk arkadaşlarımın evlenmelerini bana haber verirdi. Petro’dan sonra sıra Pavli’deydi! Sonra ertesi yıl işte ikisi de baba oldular! Anaların en iyisini mutlu etmek için evlenmek ve baba olmak istemeyen yalnız onun Adriyen’iydi. Yalnız o evinden kaçıyor, nedensiz ve amaçsız, bir lanetli gibi dünyayı dolaşıyordu. Oysa yürekçiğine her gün taş üstüne taş bastığından, mezara yaklaşarak, hızla yaşlanıyordu.</span></p>

    <p class="metin"><span>– Git, git, sen yine “dokuz iklim, dokuz derya aşın” git diyordu. Günün birinde, geri döndüğünde, benim yerime komşuların sana gösterecekleri bir toprak tümseği bulacaksın.</span></p>

    <p class="metin"><span>Kaderci bir şefkatle söylediği bu sözler karşısında yüreğim buz kesiliyordu. Müthiş bir kaderin anamı, ellerinde oğlunun elini tutamadan ölmek acısına uğratabileceği düşüncesi derhal intiharı aklıma getiriyordu. Evet, böyle bir şey olursa kendimi öldürecektim!</span></p>

    <p class="metin"><span>İçim parçalanarak, buruşukların kapladığı bu sevgili zayıf yüzü, beni büyütmüş olan bu sevgili elleri seyrederken, kucağına atılıyor ve deli gibi onu öpüyordum, sonra:</span></p>

    <p class="metin"><span>– Bırak bu sözleri ana... diyordum. Dediğin gibi ölmeyeceksin, öyle bir şey olursa “baltamı Allah’ın göğsüne atarım”.1 Birlikte öleceğiz, ben böyle istiyorum, çünkü senden sonra yaşayamam. Ama öncelikle şimdi çekmene neden olduğum tüm acıları sana unutturmalıyım, bunu ise ancak yazar olduğum zaman yapacağım.</span></p>

    <p class="metin"><span>– Yazar ne demek?</span></p>

    <p class="metin"><span>– Güzel romanlar yazan, herkesin takdir ettiği bir adam demek.</span></p>

    <p class="metin"><span>– Bundan ne kazanır?</span></p>

    <p class="metin"><span>– Bazen çok para kazanır.</span></p>

    <p class="metin"><span>– Hım! Demek yazar olmak istiyorsun. Ama şimdilik otel uşaklığı yapıyorsun! Ailemizde böyle bir şey olmamıştı şimdiye dek. Biz çok yoksul köylüleriz, ben çamaşırcıyım. Ama otel uşağı! Kimsenin yüzüne bakamıyorum! Ülkenden uzakta neler yaptığını kimse bilmez. Lağımcılık bile yapabilirsin. Burada olmaz, olmaz! Eğer yine başlarsan, başımı alıp giderim!</span></p>

    <p class="metin"><span>Bu çok iyi bildiğim her zamanki nakaratıydı. Değişen yalnız bir noktası vardı: Evlenmem için yaptığı yalvarmalar. Bunların ikisi de bende yalnız bir etki yapardı: Beni çileden çıkarmak ve ne olursa olsun, kaçmaya zorlamak.</span></p>

    <p class="metin"><span>Bu kez de öyle oldu. Artık dayanma gücümü aşmıştı. Anama her yeni karşılaşmamızın bizi birbirimizden ayıran uçurumu genişletmekten başka bir işe yaramadığını biliyordum, dünyada her şeyden çok sevdiğim insanı memnun edemesem bile, hiçbir biçimde ondan nefret etmek istemiyordum. Ama bir kez ondan uzaklaştım mı, aramızdaki gerginlikten eser kalmazdı, sevgi galip gelirdi. Öyleyse gitmeliydim.</span></p>

    <p class="metin"><span>Mihail daha iki üç hafta sabretmemi istedi. Henüz eylülün başındaydık. Eylül, bizde her zamanki gibi, yılın en iyi ayı olacak gibi görünüyordu: Sabahlar hafifçe serin, gündüzler okşayıcı bir ılıklık, biçilmiş saman kokulu tarlalarda seyre gittiğimiz nefis guruplar. Bu nedenle otelimizde bir düzine kadar oda, ay sonuna kadar dolu kalabilirdi ki bu da herkesin işine geliyordu.</span></p>

    <p class="metin"><span>İkincisi korkunç olan iki kanlı facia, birbiri ardına otelin temelini sarsarak, onu birkaç gün içinde müşterilerden de, hizmetçilerden de boşalttı.</span></p>

    <p class="metin"><span>Çok kötü sonuçları olmayan ve hatta gülünç bazı sahneleri de bulunan birinci drama, kadınlara bunca gözyaşı döktüren İbrail’in Don Juan’ı Doktor Samuel Bastaki’nin az kalsın hayatına mal oluyordu. Bu kadınlardan biri, kendi hıncını çıkararak bütün eşlerinin intikamını almak istemişti.</span></p>

    <p class="metin"><span>Bu askerî aristrokrasiden çok kibar ve biraz delişmen bir kızdı: General Marjan’ın kızı. Uzun boyu ve bakışının yumuşaklığı dolayısıyla ona zürafa adını takmıştık, ama haksızdık, ince ve narin olduğu kadar tüm hareketleri de çok zarif ve kıvraktı.</span></p>

    <p class="metin"><span>Matmazel Marjan, hüzünlü adımlarla otuzuna yaklaşıyor ve kafasında kendine özgü fikirler besler görünüyordu. Gizemli, tutucu, insandan kaçar olduğunu, burnunun dikine giderek ailesini çileden çıkardığını söylüyorlardı. Kimsenin en küçük bir itirazına dayanamazdı. Kişisel bir servete sahip olduğu için, babasının baskısından kolayca kurtulmuş, babasının kendisine kocasını seçmek üzere tanıştırdığı yüksek rütbeli parlak subayların hepsine yüz çevirmişti.</span></p>

    <p class="metin"><span>Ne istiyordu? Doktor Bastaki’yi seviyordu. On yıldan beri, şiddetli ve gizli bir sevgiyle, ama gelgelelim doktor evlenmenin konusunu bile açmıyordu. Reçel sarhoşun midesini bulandırdığı gibi, erdem de onun gönlünü bulandırıyordu.</span></p>

    <p class="metin"><span>Bununla birlikte, genç kızı takdir ediyordu. Her yaz onları gölde birlikte gezerken, yemek yerken görüyorlardı. Kız, sık sık doktora gelirdi. Doktor da kızın oturduğu köşke giderek, sırf kendisi için çaldığı piyanoyu dinlerdi. Kimsenin bir diyeceği yoktu. “Zürafa”nın doktora yem olmadığı anlaşılıyordu.</span></p>

    <p class="metin"><span>Ancak, o yıl ne olmuştu? Yem sonunda “Kartal’ın gagasına düşmüş müydü? Görüleceği gibi, hem evet, hem hayır, ama şurası kesin ki, bu güzel eylülde bir akşam üzeri bizim otelin eşiğinde Matmazel Marjan, doktora yakından iki el silah atarak onu omuzundan ağır yaraladı.</span></p>

    <p class="metin"><span>Bir kan deryası içinde yere serilen Don Juan, yarasından hiç endişeli görünmedi. Yalnız kadın avcısı ününü düşündü:</span></p>

    <p class="metin"><span>Göreceksiniz deli kız beni ne gülünç hale koyacak!</span></p>

    <p class="metin"><span>Bu doğru çıktı. Karakolda kız pervasızca şunları söyledi:</span></p>

    <p class="metin"><span>– Doktor Bastaki’yi beni gebe bıraktığı için öldürmek istedim;<br class="calibre1" />
    ama onunla ilişkide bulunmadım. Ben bakireyim.</span></p>

    <p class="metin"><span>Komiser arka üstü koltuğuna uzandı:</span></p>

    <p class="metin"><span>– Ne söylüyorsunuz! Anlatın bakalım, nasıl oldu bu?</span></p>

    <p class="metin"><span>– Şöyle: Benim banyomda birlikte birkaç kez yıkandık, çünkü ona nişanlım gözüyle bakıyordum, işte onun suçu yüzünden bu yıkanmalardan gebe kaldım: Kendini tatmin edinceye kadar beni okşuyor ve bunun bana bir zararı olmadığını söylüyordu. Sonucu görüyorsunuz. Anne olacağım, hem de...</span></p>

    <p class="metin"><span>– Hem de sonuna kadar gitmeden, değil mi? Ben size bir şey<br class="calibre1" />
    söyleyeyim mi matmazel; doktor bu mucizeden bir daha kendini top-<br class="calibre1" />
    layamayacak!</span></p>

    <p class="metin"><span>Doktorun ifade ettiği kehanetli korku, müstakbel bakire ananın işitilmemiş itirafları ve komiserin düşüncesi, yirmi dört saat içinde gölün her yanına yayılmıştı. Bakire bir kızları olan tüm ciddi aileler, dayanamayıp, kulaklarını tıkayarak derhal pılıyı pırtıyı toplamışlardı.</span></p>

    <p class="metin"><span>Diğer aileler de, aynı hafta içinde, çok daha kederli bir halde onları izlediler.</span></p>

    <p class="metin"><span>Yine talihsizliğimizden, bir ay önce bayan Orobcano bizim otele inmişti. Çok hasta olan kaynanasına eşlik ediyordu. Bükreş’ten geliyorlardı. Haziran ayını, Kaçulata kaplıcalarında kocasına arkadaşlık ederek geçirmiş olan bayan Orobeano, şimdi Tuzlu-Göl’de kaynanasına hasta bakıcılık ediyordu. Ama işlerine daldığı için, karısını diğer birçok mutlu koca gibi yalnız cumartesi akşamından pazar akşamına kadar görebilen bay Orobeano’nun sandığı, yaptığı bundan ibaret değildi.</span></p>

    <p class="metin"><span>Bayan Orobeano, Romanya’da bile ender görülen bir güzellikteydi. Oysa Tanrı güzellik yönünden erkeklere iyilik ve kötülük olsun diye Romanya’da çok cömert davranmıştır. Bazen bu güzellik kadınlar için de bir felaket olur ya! Çünkü yalnız gizlice elde edilen, ölçülü bir şekilde tadılan ve aldatılan adama haberi olmadığı için acı vermeyecek cinsten günahkâr zevklerle yetinmezler. Hayır, bu akıllılığı güzel kadın kocasına bırakır, kendisi lokmaları çift yutmaya bakar. Ta, Kadir-i Mutlak’ın sopası sırtına inip onu bir sinek gibi ezinceye kadar.</span></p>

    <p class="metin"><span>Bu sopanın bir insan harikası olan bayan Orobeano’nun sırtına inerek onun pestilini çıkardığını gördüm. Ve Kadir-i Mutlak’ın bu adaletine itiraz ediyorum.</span></p>

    <p class="metin"><span>Çünkü Bay Orobeano yakışıklı bir adam olmakla birlikte, koskoca bir cıvık tezek kütlesinden başka bir şey değildi. Karısını görmek için herkeste göz vardı, yalnız onda yoktu. Bu adamlar ne diye böyle ateş parçası kadınlarla evlenirler? Anadan doğma körlerin şaheser tabloları odalarına kapamaları doğru olur mu? Hem kimin elinde bulundukları tabloların umurunda değildir, oysa kaynayan ve canlı birer heykel olan bazı kadınlar bundan azap çekerler. Nasıl? diye kendi kendilerine sormaları gerek: Güzel ve sıcak ya da çirkin ve soğuk oluşum kocam için farksız mıdır?</span></p>

    <p class="metin"><span>– Erkeğin tavır ve hareketi buna olumlu bir yanıt oluşturursa, kadını, değerini hakkıyla takdir etmesine bilen bir erkeğe kendini vermekte özgür sayarım.</span></p>

    <p class="metin"><span>Yakınlarının Elenutsa diye çağırdıkları Orobeano, benim aklım-daydı ve değerini takdir ettiriyordu, ama bu konuda öyle hareketli davranıyordu ki, hey Allahım! Onun sevişine bakarken insanın başı dönüyordu. Âşık değiştiriyor değildi, hayır. Âşığı hep aynı adamdı, bu da gösterir ki, güzel kadın da tatmin edilirse erkeğe sadık kalabilir. Yalnız Elenutsa kolay tatmin edilenlerden değildi: Gün ya da gece geçmezdi ki, onun bir dişi geyik gibi âşığının birinci kattaki odasına tırmandığı görülmesin. Bir çeyrek sonra, alı al, moru mor, koyu mavi gözleri yüreğini dolduran tüm minneti haykıran bir ışıkla parlayarak aşağı inerdi ve olası tehlikelerin önüne geçmek için de, kocası geldiği zamanlar sadık, sevecen bir kadın gibi onun gözlerinin içine bakar, bu “kısa” mutluluk gününün tüm dakikalarını kocasına hasreder, hatta iyilikseverliğini, Bükreş’e dönmek için gece yarısı trenine giden kocasına yolun bir bölümünde refakat etmeye kadar götürürdü.</span></p>

    <p class="metin"><span>İşte bu sonuncu hareketi onun başını yedi.</span></p>

    <p class="metin"><span>Bay Orobeano’un böyle bir sevgi deliline gereksinimi yoktu ve bunu ancak gururunu okşadığı için takdir ediyordu. Pazar gününü yarı bunak annesiyle, okşamalarını kocalığın verdiği bir hak saydığı karısı arasında geçiriyordu.</span></p>

    <p class="metin"><span>Ne dışarı çıkar, ne de kimseyle görüşürdü. Tek zevki, balkona çıkarılan bir şezlong üzerinde, dalgın bir tavırla seyrettiği güzel çınarların gölgesinde dinlenmekti. Cıvık tezek!</span></p>

    <p class="metin"><span>Bu tezeğin etrafında, en çok arzu edilen kadınlardan biri, herhangi bir ihaneti olanaksız kılmaya çalışarak küçük aşk komedisini oynuyordu. Sonra, gece yarısı oldu mu yataklı vagon kompartmanında onun yanında yer alıyordu Bay Orobeano, başka hiçbir kadının kocası için böyle bir özveride bulunmadığını söyleyebilirdi. On beş dakika sonra, tren, Tuzlu-Göl’den beş kilometre mesafedeki Silistre’de dururdu. Bayan Orobeano son bir kez kocasını öper, bir köylü arabasına biner, kolları lavanta çiçekleriyle dolu olarak aşkına koşardı.</span></p>

    <p class="metin"><span>Son pazar, onu sabahın saat ikisine kadar boş yere bekledik. Her zamanki gibi, karanlığa gömülmüş büyük yolda sesizce arabasını süren köylünün arkasından, bir saman yığını üzerinde onun beyaz silueti görünmedi.</span></p>

    <p class="metin"><span>Ancak şafak zamanı bir jandarma yüzü sapsarı bir halde gelip bize ondan haber verdi:</span></p>

    <p class="metin"><span>– Bayan Orobeano bir demiryolu geçidinde parçalandı. Bay Orobeano’ya yolda haber verildi; kaza haberini yaşlı annesinden saklamak gerektiğini size bildirmemizi telefonla söyledi. İlk trenle gelecek. Kaza kurbanının cesedi Göl’ün revirinde, ama tanınacak gibi değil.</span></p>

    <p class="metin"><span>Ve adam, korkulu bir bakışla ekledi:</span></p>

    <p class="metin"><span>– Oysa, köylü ile hayvanlara bir şey olmamış. Tren yalnız arabanın arka tarafına çarpmış.</span></p>

    <p class="metin"><span>Elbette! Kadir-i Mutlak’ın atlarla ve köylü ile görülecek bir hesabı yoktu ki!</span></p>

    <p class="metin"><span>Sabahın yedisine doğru bütün cesaretimi topladım ve revire gittim. Arkadaşım olan revir bekçisi, cenazeye bakmamı doğru bulmadı:</span></p>

    <p class="metin"><span>– Biçimsiz bir yığından ibaret. Sağlam kalmış yalnız bir kol var.</span></p>

    <p class="metin"><span>– Bırak bu kolu göreyim.</span></p>

    <p class="metin"><span>Yalnızdık. Pis bir odanın zemininde, kanlı bir örtüyle örtülmüş bir yığın duruyordu. Bekçi, örtünün ucunu biraz kaldırdı: Çok iyi tanıdığım beyaz, ince, kansız bir elceğiz göründü. Diz çöktüm, kafam bomboş, şakaklarım çatlayacak gibi atarak, onu öptüm.</span></p>

    <p class="metin"><span>Adam:</span></p>

    <p class="metin"><span>– Yoksa bu kadını sevmiş miydin? diye sordu.</span></p>

    <p class="metin"><span>– Çok.</span></p>

    <p class="metin"><span>Aynı dakikada, Bay Orobeano ile İbrail’in tüm adliye erkânı çıkageldiler. Kapıya doğru çekildim. Böyle bir felakete uğramış olan kocanın yüzünde büyük bir acının belirtileri yoktu. Yalnız biraz sararmıştı.</span></p>

    <p class="metin"><span>Bir saniye sonra, hiç değişmemiş bir sesle, şu yorumunu duydum:</span></p>

    <p class="metin"><span>– Zavallı Elenutsa! Beni daha az sevmiş olsaydın bu felaket başına gelmeyecekti...</span></p>

    <p class="metin"><span>Oradan uzaklaşırken, “Koca dangalak!” diye düşündüm.</span></p>
  </div>

  <div class="calibre2" id="calibre_pb_22"></div>
</body>
</html>
