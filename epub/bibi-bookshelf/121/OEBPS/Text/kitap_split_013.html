<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>akdeniz1.indd</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="baslik2" id="calibre_toc_9"><span>III</span> <span>AYNAROZ KEŞİŞLERİ</span></h2>

    <p class="metin"><span>Romanya’ya dönmek için Beyrut’tan bir Rus vapuruna binmiştim. Geminin Aynaroz’a uğrayacağını öğrenince deli gibi sevindim! Kendisine kavuşmak için sabırsızlandığım üstadım.</span></p>

    <p class="metin"><span>Mihail artık orada değildi. Bana yazdığı mektupta Aynaroz’dan ayrılmasının nedenini şöyle anlatıyordu: “Burada, dişi cins hayvanlar bile yasak olduğundan, ancak karşılığında aynı biçimde özveride bulunduğun takdirde keyfini yerine getirebilirsin! ‘Al gülüm ver gülüm’ anlayışının en geçerli olduğu yer Aynaroz’dur.”</span></p>

    <p class="metin"><span>Ne demek istediğini çok iyi anlamıştım ve bu ayrıntı beni çok iğrendirmişti, ama, bu “keşişler ülkesi”nde oturmak niyetinde olmadığımdan, gözlerimin önüne serilecek olan yenilik için iştahımı koruyordum.</span></p>

    <p class="metin"><span>İşin bu yönüne hiç önem vermiyordum: Pasaportum olmadığından karaya çıkamam, diyordum, ama gemiden Aynaroz’un manzarasını seyretmek bana yetecekti. İş başka türlü oldu.</span></p>

    <p class="metin"><span>Gözümüze tam anlamıyla bir Doğu masalı manzarası veren nefis bir sabah vakti demir attık. Güneş, yandan aydınlattığı kayaların, koruların ve binaların biçimlerini ufka çizerek gizem dolu gölgelikler yaratıyordu; ben, bunların içinde, kadın denilen harika yaratığın hayatı hazlar ve üzüntülerle dolduran türlü rollerinden hiçbirini görmediğini biliyordum; burada yalnız er kişi ile, insanın çok iyi ve çok zalim olmasını istediği Tanrısı, aynı derecede ikiyüzlülükle korkunç bir savaşım verirler. Hiç de ilahi bir yanı olmayan bir sefalet altında belleri bükülmüş sakallı keşişler, kayıklarda ya da kıyıya oturmuş, balık tutuyorlardı. Kutsal resimlere özgü bir hareketsizlik içindeydiler ve akıllarından neler geçtiğini öğrenmeyi çok isterdim, ama kesinlikle, üstünde kendi yansımalarını izledikleri şu mor Akdeniz dışında bunu bilen yoktu.</span></p>

    <p class="metin"><span>Geminin durmasından az sonra tayfalar arasında bir telaş fark ettim; bir kısmı tören üniforması giymişti, sonra denize bir sandal indirildi. Besarabyalı Romen bir tayfadan bilgi istedim.</span></p>

    <p class="metin"><span>– Kaptanımız, Pantelimon başkeşişini ziyarete gidiyor, yanıtını verdi. Sen de gitmek ister misin?</span></p>

    <p class="metin"><span>– Pek memnun olurdum ama benim pasaportum yok, hem, beni sandala alırlar mı ki?</span></p>

    <p class="metin"><span>– Pasaporta gerek yok. Kaptan iyi bir adamdır. Bir kilometre mesafeden “Yahudi kokan” bir yolcu dostumu bile ricam üzerine aldı.</span></p>

    <p class="metin"><span>Besarabyalı beni kaptanla tanıştırdı. Bu “iyi adam”dan daha fazla bir şey olmalıydı, çünkü kaderin eliyle sert çizgilerle yoğurulmuş olan yüzü, öyle her adımda rastlanan yüzlerden değildi. Özellikle içtenlikli bakışının tatlılığı üzerimde etki yaptı. Her istediğimiz adamla dost olamayışımız ne yazık! Ne ender dostluklar, anlaşmak için yaratılmış ne zekâlar, hayatın kör yollarında bir an için ve bir tek kez karşılaşmaya, sonra sonsuza dek birbirinden uzaklaşarak yapayalnız dolaşmaya mahkûmdur, çünkü bir boyacı bir tenekeciye (hoş ona da ihanet ettim ya!) yaklaştığı gibi bir kaptana teklifsizce sokulamaz.</span></p>

    <p class="metin"><span>Az ya da çok dindar adamlarla dolu olan sandal ürperişli bir ipek deniz üzerinde süzüldü. Balık tutan keşişler, gözucuyla bile bize bakmadılar, bu da herhalde nazarlarında bir ringa balığına değmez olduğumuzu anlatıyordu.</span></p>

    <p class="metin"><span>Raflarına kafatasları dizilmiş yeraltı mezarını ve kutsallıklarından çok kilolarca altınlarıyla saygı gören ikona’ları ziyaretimiz uzun sürmedi. Sonra birlikte yenilen öğle yemeğinde, fareler gibi her yandan fırlayan ve koca yemek salonunu kuşatan yüzlerce din adamının kalabalığı içinde kaybolduk. Haç şeklinde düzenlenmiş bir kilometre uzunluğunda masalara hepimiz sığdık. Tabak ve kaşıklar tahtadandı. Yalnız balıktan oluşan iki tabak yemek geldi. Kalıplar içinde pişirilmiş güzel bir ekmek vardı. Başköşede oturan ve sağına kaptanımızı almış olan muhterem bir keşiş, obur ağzı ve mübareklikten ağırlaşmış gözkapaklarıyla bizi kutsadı.</span></p>

    <p class="metin"><span>Hepimiz istavroz çıkardık, ama bu konuda en gayretli davranan Yahudi yolcu oldu.</span></p>

    <p class="metin"><span>Aynaroz’a yaptığımız bu kısa ziyaret fırsatı beni genç bir Romen keşişi ile tanıştırdı ve adam pek hoşuma gitti. Otuz beş yaşından fazla göstermiyordu, bildiğimiz keşişlere özgü olan ölçülülük, yapmacık alçakgönüllülük, sır saklamak, güvensizlik gibi şeylerden onda eser yoktu. İskelede biri yaşlı, öteki bıyıkları terlemiş pek genç iki keşişle birlikte oturmuş, kendisini bizim vapura getirecek olan sandalı bekliyordu. Beklerken de, yüzü denize dönük olarak, Yunanca ve Romence güzel şiirler okuyordu. Pek de dinî olmayan şiirler. Tok, özelliği olan bir ses ki, keşiş kulaklarının kendisini dinlediğini bildiği halde, söylediklerinden hiç sıkılmıyordu.</span></p>

    <p class="metin"><span>Bu rahibi ancak yandan görebiliyordum, güneşte parıldayan güzel karasakallı bir Romalı profili. Kendisini cepheden görebilmem için yüzünü çevirmesi gerekiyordu. Gidip kendisini övdüm:</span></p>

    <p class="metin"><span>– Pederim, şair misiniz? Sizi pek ilhamlı görüyorum!</span></p>

    <p class="metin"><span>İyicil bir bakışla beni süzdü ve elini uzattı, öptüm:</span></p>

    <p class="metin"><span>– Yalnız şairler mi ilhamlıdırlar sanırsınız? Bana kalırsa basit<br class="calibre1" />
    ölümlüler de, hem de pek sık, ilhamlanırlar. Böyle olmasaydı, şair adı<br class="calibre1" />
    verilen kişilere hakları hiç teslim edilmezdi.</span></p>

    <p class="metin"><span>“Vay! dedim içimden. Bu adam Hamlet’i bilmeyenlerden olmasa gerek.” Ve buna çok sevindim.</span></p>

    <p class="metin"><span>– Ben de kesinlikle aynı fikirdeyim. Yalnız, siz şiir yazar mısınız,<br class="calibre1" />
    onu öğrenmek istedim.</span></p>

    <p class="metin"><span>Keşiş usta bir aktör zarafetiyle başını geriye attı:</span></p>

    <p class="metin"><span>– Hayır! Yazmam. Delikanlılık çağımda denedim. Ama çamurumla Tanrı’nın zemzemini kirletmenin bir küfür olduğunu çarçabuk<br class="calibre1" />
    fark ettim. Yalnız Tanrılar ve şairler yaratırlar diyen eski Yunanlıların<br class="calibre1" />
    hakları varmış. Ve böyle yaratıcılardan dünyaya ancak yüz yılda bir tane gelir. Bu, dünyanın tahammül edebileceğinden fazladır. Yani, demek istiyorum ki, bundan fazlasını o daha tohum halinde iken boğar.<br class="calibre1" />
    Örneğin bizim güzel Romanya’mız bugüne değin ancak Eminesco’ya<br class="calibre1" />
    dayanabilmişti. Hatta bilirsin ki, Eminesco bile az kalsın bize miras<br class="calibre1" />
    bıraktığı bir düzine Tanrısal şiiri yaratamadan gidiyordu. Ama sefaletle deliliğin onu kırk yaşında öldürmüş olmasına karşın, bize bıraktığı bir avuç şiirde Tanrı, kendisini tanıyabilir. Onları okuyanlara gelince, kuşkusuz çoğunluğu birer eşektir. Ama aralarında anlayanlar da<br class="calibre1" />
    bulunabilir. Bunlar, yaratıcı olmayan ilhamlılar, yani daha doğuşlarından, Tanrının insanlığa bağışlamış olduğu güzelliklerin hepsini ya da<br class="calibre1" />
    bir kısmını sezmeye yetenekli olan kimseler. Ben onlardan biriyim,<br class="calibre1" />
    bunun için de yaratan Tanrı’ya şükrediyorum. Sen de onlardan mısın?</span></p>

    <p class="metin"><span>Bir kez daha elini öperek:</span></p>

    <p class="metin"><span>– Öyle sanıyorum, dedim. Bütün yücelikleri severim! Bunları<br class="calibre1" />
    yüreğimde daha iyi beslemek için, hayatın maddi ve hoş taraflarını bu<br class="calibre1" />
    uğurda feda ederim. Yoksullukla savaşarak başıboş bir hayat yaşarım.</span></p>

    <p class="metin"><span>Rahip elini torbasına atarak bir şişe çıkardı:</span></p>

    <p class="metin"><span>– Şu halde benim küçük bağımdan çıkan şu rakıdan tatmaya layıksın. Görelim bakalım erbabı mısın?</span></p>

    <p class="metin"><span>– Bu da Tanrı vergisi midir?</span></p>

    <p class="metin"><span>– Ne diyorsun?! Her şey Tanrı vergisidir. Cinayeti bile, adamı ona yaklaştırdığı takdirde Allah bağışlar.</span></p>

    <p class="metin"><span>– Nasıl olur? Cinayet cinayettir!</span></p>

    <p class="metin"><span>Keşiş bir kadehi doldururken:</span></p>

    <p class="metin"><span>– Sus, ahmak! dedi. İç de söyle bakalım ne kokusu duyacaksın? O da şişeyi başına dikerek içti.</span></p>

    <p class="metin"><span>İçkiyi ağzımda çalkalayarak tadına bakıyordum.</span></p>

    <p class="metin"><span>– Tuhaf... Bu bizim rakılara hiç benzemiyor. Konyak galiba.</span></p>

    <p class="metin"><span>– Ha şunu bileydin! Konyak ama, gerçek bir şampanya! Gel seni<br class="calibre1" />
    öpeyim.</span></p>

    <p class="metin"><span>Boylu boslu, yakışıklı olan keşiş ayağa kalktı, ateş gibi yanan yüzü ile ağzımın yanından öptü, bir erkek tarafından böyle öpülmek hiç hoşuma gitmez. Yere bakarak şöyle düşünüyordum:</span></p>

    <p class="metin"><span>“Dostum, bu galiba şeytani bir öpüştü!”</span></p>

    <p class="metin"><span>– Adın ne senin kardeşim?</span></p>

    <p class="metin"><span>– Adriyen Zografi.</span></p>

    <p class="metin"><span>– Ben küçük ve mütevazı bir manastırın başrahibi, Sylvestre Babayım, gelecek yaz seni bizim manastırda bir ay kalmaya davet ediyorum.</span></p>

    <p class="metin"><span>– Seve seve, ama söyleyin bana: Hiç şeytanın sizin manastırı ziyaret ettiği olur mu? diye sordum ve anında pişman oldum: “Eğer bu öpüşün türü hakkında yanılıyorsam, dürüst bir adama hakaret etmiş oldum!”</span></p>

    <p class="metin"><span>O yalnız biraz şaşırmış göründü ve mahzun mahzun gülümsedi, ama genç keşişle ihtiyar bana kızgın kızgın baktılar. Üçü de sustu ve harekete hazırlandı, çünkü sandal yaklaşıyordu. Ben de gemiye dönmek üzere olan kaptanın kayığına gidecektim.</span></p>

    <p class="metin"><span>– Size şimdilik Allahaısmarladık, gemide görüşelim diyebilir miyim pederim?</span></p>

    <p class="metin"><span>Kaba kusurumu hafifletmek için sesimin ne denli tatlılaştığını görerek sıkıldım. Keşiş gözlerini gözlerime dikti:</span></p>

    <p class="metin"><span>– Sen biraz patavatsızsın. Allahaısmarladık!</span></p>

    <p class="metin"><span>Akdeniz kışının uzun süren gurubu, Aynaroz koyunda kızıl ateşlerini yakarken, gemimiz İstanbul’a doğru yola çıkıyordu.</span></p>

    <p class="metin"><span>Gece deniz fırtınalı olacağa benziyordu. Tayfalar önlemlerini alıyorlardı. Ben üçüncü mevki, kamarasız, yani güvertede yolculuk ettiğim için, Besarabyalı tayfa bana dedi ki:</span></p>

    <p class="metin"><span>– Uyumak için kendine dalgaların erişemeyeceği bir köşe arasan<br class="calibre1" />
    fena etmezsin. Gece yarısına doğru denizin üstümüze çıkma olasılığı var.</span></p>

    <p class="metin"><span>Oysa görünürde bir şey yoktu. Hava kapalı, ama deniz sakindi. Keşiş de dalga olacağına inanmıyordu. Yine esinlenerek arkadaşlarıyla eşyaları arasına kurulmuştu! Yüzü denize dönük, dua ediyor sanılırdı. Oysa yine Yunanca şiirler okuyordu. Yakınında durdum, onu hayranlıkla seyrediyordum.</span></p>

    <p class="metin"><span>“Hayır,” diyordum, “bu adam sandığım gibi olamaz. Güzellikle çirkinliğin aynı ruhta bunca birleşmesi mümkün değildir. Kesinlikle temiz bir yüreği incittim. Kendisinden özür dilemeliyim.”</span></p>

    <p class="metin"><span>Ama bunu yapmakta tereddüt ediyordum. Zihnimi bulandıran bir şey daha vardı, kuşkularımı güçlendirecek cinsten olabileceği gibi saygıya layık manastır âdetlerinden olması da mümkün olan bir şey. Bu keşişin genç arkadaşlarını ara sıra okşamasıydı. Ne benden, ne de ihtiyar rahipten çekinmeden, elleriyle onun yanaklarına dokunuyordu. Delikanlı etrafında olup bitenlerin farkında değildi. Başı, kollarıyla sardığı dizlerine dayalı, devamlı bir düşünceye dalmıştı; daha sesini bile işitmediğim zavallı yavrucak.</span></p>

    <p class="metin"><span>Gözleri kapalı olan genç rahip okşamanın farkında değilmiş gibi görünüyordu. Ama içten içe hoşlandığını sanıyordum; temiz bir biçimde ya da başka türlü, herhalde hoşlanıyordu, çünkü duygulu bir köpek yavrusundan daha uysal görünüyordu. Bu acayiplik de ne olsa gerekti? Bir baba şefkatinin belirtisi mi?</span></p>

    <p class="metin"><span>Karanlık bizi tümüyle sardığı zaman, keşiş torbasından yiyecek öteberi çıkardı: Ekmek, peynir, şarap, ama önce bana ve kendisine “gerçek şampanya”dan birer kadeh sundu. Ötekilere vermedi. Nedenini sordum.</span></p>

    <p class="metin"><span>Sakin ve kesin bir biçimde:</span></p>

    <p class="metin"><span>– Onlar bundan içmemeliler, dedi. Biri çok yaşlı, diğeri çok<br class="calibre1" />
    genç, onlara yaramaz.</span></p>

    <p class="metin"><span>Yaşlı rahip yalnız bir parça ekmek aldı. Yine nedenini sordum.</span></p>

    <p class="metin"><span>– İtikata çekildiği günden beri o yalnız kuru ekmekle yaşar. Hem ekmeği de ancak getirirlerse yer, yoksa açlıktan ölse sesini çıkarmaz.</span></p>

    <p class="metin"><span>– Siz de buna insanca yaşamak mı diyorsunuz?</span></p>

    <p class="metin"><span>Keşiş bana şarap doldurdu, kendisi de içti, iştahla ağzını sildi ve hemen hemen hiç belli olmasa da içinden yandığını hissettiğim yüzünü bana çevirdi:</span></p>

    <p class="metin"><span>– İnsanca yaşamak mı? Hayır. Ama Allah’ın hoşuna giden ve ruhu sonsuzluk için hazırlayan bir yaşama tarzıdır, gerçek Hıristiyan için önemli olan yalnız budur.</span></p>

    <p class="metin"><span>– Siz gerçekten de buna inanıyor musunuz?</span></p>

    <p class="metin"><span>– İnanıyorum.</span></p>

    <p class="metin"><span>– O halde neden bu mümin gibi yaşamıyorsunuz?</span></p>

    <p class="metin"><span>– Onu mu soruyorsunuz? Ben onun mertebesine henüz erişemedim de ondan. Ben hâlâ dünyadaki tüm güzel şeyleri seviyorum. Bunlar benim kanımda yaşıyor. Bu çile için gerekli ruh kuvvetini bulamadığıma göre, bedenime eziyet etmek yararsız. Allah bunu istemiyor. Davet edilenler çok, ama kabul edilenler azdır. Tanrı ne yazdıysa o olur.</span></p>

    <p class="metin"><span>– Demek siz sonsuz hayata erişemeyeceksiniz?</span></p>

    <p class="metin"><span>– Layık olduğum neyse ona erişirim. Ne daha çok, ne daha az, çünkü Tanrı adildir. Ama ilahi azametin geçerli olduğu mertebeler tüm ölümlüler için aynı değildir.</span></p>

    <p class="metin"><span>Sustu, bu sözlerinden hangi sonucu çıkaracağımı bilemedim.</span></p>

    <p class="metin"><span>– Sana daha zındıkça söyleyeyim mi?</span></p>

    <p class="metin"><span>– Söyleyin.</span></p>

    <p class="metin"><span>– Dinle öyleyse! Sonsuz yaşam insana kendiliğinden gelen bir ruh halidir. Sen buna, istersen, vicdanının tasarladığı biçimde bir safiyet içinde yaşama gereksinimi diyebilirsin. O zaman, sen ruhu kirleten tüm kötülüklerden kurtulursun. İlahi nur üstüne iner. İşte bu. Kurtuluş yolunu arayan adama bundan çok ne gerekir? Kuşkusuz, aydınlığa götüren basamakları çıkmak için tek yol olan duaya başvurulmazsa her şey boşunadır. İnsan Tanrı’ya seslenip ona yalvarmalı.</span></p>

    <p class="metin"><span>– Peki ne demeli?</span></p>

    <p class="metin"><span>– Sen ki dinsizsin, anadan doğma sağır ve dilsizler gibi hiçbir şey söylemesen de olur. Dua bir sürü sözcük demek değildir, ancak bir huşudur, bayağı halden ulvi hale geçiştir.</span></p>

    <p class="metin"><span>– Bu yalnız manastırda mı yapılabilir?</span></p>

    <p class="metin"><span>– Ha! Bu soruda iş karışır! İnsan bunu her yerde yapabilir, bir çukurun içinde ya da bir sarayda. Her şey yüreğindekine ve erişmek istediğin hedefe bakar. Örneğin bana tek başına manastır yeterli gelmedi. Ben yirmi yaşımdan beri keşiş ve rahibim, ama ancak Aynaroz’da dua ettiğim zamandan beri ruhum doyuyor. Bu dağa, bu korulara, bu uçurumlara, buranın sessizliğine, göğüne, Akdeniz’in bayağılıklardan tümüyle uzak oluşuna gereksinimim varmış. Bunlara erişmek için cinayetten bile çekinmezdim, ama Tanrı yardımcım oldu, tüm bunları ailemin sağladığı küçük bir para sayesinde elde ettim.</span></p>

    <p class="metin"><span>Malvolmuştum! İşte hayallerini gerçekleştirmiş bir adam daha! Aydınlığı, huzuru, gizemi ile Aynaroz’un hayali beni kendine çekti.</span></p>

    <p class="metin"><span>Keşiş anlatmayı sürdürdü, ama ben sözlerini yarım yamalak işitiyordum. Bu, arada bir Doğu’nun bütün kokularıyla dolu renkli ve ışıklı parıltılar gösteren, uyumlu ve belirsiz, mahrem bir güzellikti. Beni Aynaroz’un vahşi patikalarına götürüyor ve güneşten kavrulan bu kıyılar boyunca, sihirli çağlayanları, çekici barınakları ve her yerde bulunan Tanrı’yı gösteriyordu. Sonra yeniden sesi uzaklaşıyor, karanlık gece ve yokluk beni yutuyordu.</span></p>

    <p class="metin"><span>– Bir kadeh şarap içer misin?</span></p>

    <p class="metin"><span>O içiyordu. Ben arada bir kabul ediyordum. Etrafımızda, güvertede herkes uyuyordu. Benim de tam içim geçiyordu ki, gemi sancak tarafına yattı ve ilk dalga bizi hafifçe ıslattı, ama yarım saat geçmeden durulmayacak hale geldi.</span></p>

    <p class="metin"><span>O zaman keşişin sallanarak ayağa kalktığını gördüm. Güvertenin korkuluğuna yaklaştı ve beni korkutan bir sesle gürledi:</span></p>

    <p class="metin"><span>– Hey! Kızgın Thalassa!.. Seni kutsuyor ve sakin olmanı emrediyorum!</span></p>

    <p class="metin"><span>Kutsamak üzere kolunu kaldırdı, ama İsa olmadığı için, deniz göğsüne bir dalga çarparak onu sular içinde yere serdi.</span></p>

    <p class="metin"><span>Ben eşyalarımı topladım ve kapalı bir yere sığınarak geceyi orada geçirdim.</span></p>

    <p class="metin"><span>Ertesi gün İstanbul’a iniyorduk, buradan bir Romen vapuru aynı gün bizi alarak Köstence’ye götürecekti. Çok kederliydim. Neden Romanya’ya dönüyordum; bunca umut bağlamış olduğum o iklimlere doğru sıvışma olanağını bir daha ne zaman bulacaktım? Hayallerime ve tasarılarıma zemin bulunmayan, mahallemin alay etmek için, anamınsa evlenmeye teşvik yolunda bitmez tükenmez öğütlerini tekrarlamak için beni bekledikleri Sibirya’yı andıran zavallı ülkeme artık on iki saat mesafedeydim. Oysa, şimdi her zamankinden çok Akdeniz bölgesinde kendime bir yuva arama arzusunu duyuyordum. Beni çok sıkarlarsa, Aynaroz’a keşiş yazılırım! Hem sanki bir keşiş de nedir? Tanrı’ya dua eden bir adam. Ne yapalım, ben de kendi bildiğim gibi dua ederim.</span></p>

    <p class="metin"><span>Keşiş Sylvestre’in, garip hallerine ve içkiye düşkünlüğüne karşın, yüksek bir ruha sahip olduğuna artık inanmıştım. Evet, davetini kabul edeceğim, gelecek yaz bir ay ona misafir gideceğim. İstanbul’a yaklaştığımız sıralarda bunu kendisine söyledim. Sevindi ve tekrar beni iğrendiren tarzda öptü, ama buna aldırış etmedim.</span></p>

    <p class="metin"><span>Romanya vapuruna binmeden önce İstanbul’da sekiz saat beklememiz gerektiğinden, bana otelde birlikte bir oda tutmamızı, eşyalarımızı oraya bırakarak biraz da dinlenmemizi önerdi. Kabul ettim ve hatta onun eşyalarından birini de ben taşıdım. Bu, üzerine ateşle yazılar yazılmış koca bir baston demetiydi; bunları Aynaroz anısı olarak Romanya’daki akraba ve dostlarına dağıtacaktı.</span></p>

    <p class="metin"><span>Galata’da iskelenin hemen dibinde pis bir otele indik. Bize gösterdikleri oda çok dardı ve tek yataklıydı. Bunca eşya ile birlikte dört kişiyi alamazdı. Onunla ara kapısı olan daha büyük bir oda da tuttuk. Bu odayı keşiş kendine ayırdı ve beni de yanına almayı önerdi.</span></p>

    <p class="metin"><span>Benim yardımımı kabul etmeyerek her şeyi kendisi yoluna koydu. Ve hemen yiyecek öteberi ile üç şişe bira ısmarladı. Arkadaşlarının içmediklerini bildiğim için, kendisine benim de pek ayyaş olmadığımı anımsattım.</span></p>

    <p class="metin"><span>– Birayı çok severim, dedi, oysa içme olanağı pek ender elime<br class="calibre1" />
    geçiyor.</span></p>

    <p class="metin"><span>Ah! Tanrım, keşişin bu masum sözlerle bana haber verdiği içki âleminin alacağı biçimi gözümün önüne getirebilmiş olsaydım! Derhal oradan sıvışır ve böylece, üstelik kendisine kaderimi emanet etmeye kalkıştığım böyle yüksek bir adamda asla düşünemeyeceğim bir rezaletle karışık bu papaz sefahatine tanık olmazdım.</span></p>

    <p class="metin"><span>Ama aklıma en küçük bir kötülük gelmemişti ve bu yol arkadaşımı hoşnut etmek için elimden geleni yaptım. İkinci şişesini yuvarladıktan sonra keşiş, belki gereğinden fazlaca neşeli görünüyor ve gitgide kaygı verici bir açgözlülük gösteriyordu. Birayı en az üçer şişe ısmarlıyordu. Öğleyin dokuz boş şişe yerde yatıyordu, bunlardan olsa olsa iki tanesi benim payıma düşmüş olabilirdi.</span></p>

    <p class="metin"><span>Tam bu sırada çekilmemin tedbirli bir hareket olacağını düşündüm:</span></p>

    <p class="metin"><span>– Gidiyorum, dedim. Zil zurna sarhoşsunuz. Artık sizinle anla-<br class="calibre1" />
    şamayacağım.</span></p>

    <p class="metin"><span>O zaman keşiş kapıya koştu ve kilitledi. Gözleri yuvalarından dışarı fırlamıştı.</span></p>

    <p class="metin"><span>– Ah! dedi. Senin keyfine göre olmayacak. Bana itaat etmeni<br class="calibre1" />
    emrediyorum!</span></p>

    <p class="metin"><span>Ve hemen üstüme atıldı, kollarıyla beni sararak yatağa attı. Bir aygır gibi azmıştı. Herifin niyetini anladım, kan da başıma çıktığı için, tüm gücümle bir silkindim. Odanın bir köşesine çok kötü bir biçimde yuvarlandı.</span></p>

    <p class="metin"><span>– Bağışlayın, dedim, ama iyice anlayın: Henüz sizin çömeziniz<br class="calibre1" />
    değilim ki size itaat etmeye zorunlu olayım.</span></p>

    <p class="metin"><span>Bunu söylerken kapıyı açmaya gidiyordum, tam bu sırada bir şişe başımı sıyırarak duvarda patladı. Gözüm döndü, hayvanın üstüne atıldım ve suratını bir güzel yumrukladım. Yüzü gözü kana boyandı.</span></p>

    <p class="metin"><span>Diğer odaya geçtim. Genç keşişle yaşlı mümin yere diz çökmüş, gözyaşları dökerek dua ediyorlardı. Beni görünce ayağa kalktılar ve efendilerinin yanına gittiler. İhtiyarın boğuk, çatlak sesini işittim:</span></p>

    <p class="metin"><span>– Tanrım! Bir keşişe el kaldırdı, sen günahını bağışla!</span></p>

    <p class="metin"><span>Demek benim için af diliyordu!</span></p>

    <p class="metin"><span>Eksik olmasın.</span></p>

    <p class="metin">&nbsp;</p>
  </div>

  <div class="calibre2" id="calibre_pb_20"></div>
</body>
</html>
