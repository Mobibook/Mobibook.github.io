<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>akdeniz1.indd</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_3"><span>I</span> <span>MUSA</span></h2>

  <p class="metin"><span>Dostlarıma bakılırsa, ben bir yazar olarak yaratılmışım, yalnız makalelerle kalmayarak daha başka şeyler de yazmamı istiyorlar. İyi ama, bir şeyler bulup uydurmasını bilmeden insan yazar olabilir mi? Ben de işte böyleyim. Hiç değilse, anahatlarını yaşamış olmadığım bir macera hayal etmek elimden gelmez.</span></p>

  <p class="metin"><span>Dün, İbrail’den ayrılırken, bana yine demişlerdi ki:</span></p>

  <p class="metin"><span>– Çok güzel şeyler göreceksin. Bir öykü karalamaya çalış.</span></p>

  <p class="metin"><span>Bu öneriler içimi parçalıyor. Ben de güzel öyküler, hatta bir roman yazabilseydim, daha ne isterdim, çünkü yüreğim devamlı buhar basıncı altında bir kazandır. Bununla birlikte, ne zaman bir öykü yazmaya kalkışsam, yüreğimden hiç de işe yarar bir şey çıkmaz. En küçük bir öykücüğün taslağını oluşturmaya niyetlendiğim anda kafam durur gibi oluyor. İçime umutsuzluk çöküyor.</span></p>

  <p class="metin"><span>Onun içindir ki, bu kez, yalnızca, yaşamımdan bazı kesitleri kaydetmeyi tasarlıyorum.</span></p>

  <p class="metin"><span>Bulunmaz olanak: Bu akşam, 12 Aralık 1906 günü, yurdumdan sıvışıyorum. Mısır’a gidiyorum! Bu, bana olmayacak bir şey gibi geliyor. Bu, düşlerimin en güzel masalı olacak.</span></p>

  <p class="metin"><span>Çocukluğumda, okulda, Firavunları, Mısır mabetlerini ve palmiyeleri betimleyen “Kitab-ı Mukaddes” resimleri karşısında vecde gelirdim. O zamanlar, Akdeniz’in üzerinde, göğün mavisiyle denizin mavisi arasında süzülebilmek için, bir kırlangıç olmadığıma yanardım.</span></p>

  <p class="metin"><span>İşte o yüzdendir ki, beni İbrail’in uysal bir yurttaşı haline getirmek isteyen annemin ve daha başkalarının arzularına karşı geldim. Ufku hep aynı kalan, başınızdan hiçbir olağanüstülük geçmeyecek bütün bir yaşamın sanki bir hapishanedeymiş gibi yavaş yavaş eridiği zavallı bir memleketin kaldırımına, hatta yanı başında Tuna bulunsa bile, topuğundan mıhlanmak, Tanrım, bundan kötü ne olabilir? Dünya o kadar değişik manzaralarla dolu ve ruhumuz görkeme o kadar susamış bulunurken!</span></p>

  <p class="metin"><span>Akdeniz... Gözlerimin göz kamaştırıcı sonsuzluğuna ansızın dalacağı o yakın sabah, bayılacağım sanıyorum.</span></p>

  <p class="metin"><span>Vakit geceyarısına yaklaşıyor. Sıfırın altında on beş derece soğuk. Poyraz fırtına halinde esiyor ve tipi hareket hazırlıklarıyla meşgul tayfaları körletiyor. Oryant-Ekspres iki saat gecikmeyle geldi. Hiddetli olan makinist herhalde o kadar hızlı bir fren yaptı ki, katar bütün tekerlekleriyle uludu. Sanki şöyle der gibiydi: “Alın malınızı, bırakın da ben karımın yanına gideyim!”</span></p>

  <p class="metin"><span>Tümüyle kürkleri içinde gizlenmiş bir düzine kadar hayalet, trenin yumuşacık kompartımanlarından çıkarak, elli adım ötede, geminin yumuşacık kamaralarına girdi. Bunlar pek uzaktan, Paris’ten, Londra’dan gelen pek zengin adamlardı. Gecikmeden dolayı ifrit olmuşlar, az kalsın bütün geceyi orada geçirmelerine ve Doğu seferi yapan gemiyi kaçırmalarına neden olacak olan Baragan steplerine lanet okuyorlardı. Hatta galiba, kendi dilleriyle, memleketim hakkında küfürler de savurmuşlardı; hoş umurumda değil ya, yalnız güleceğim geliyor, çünkü bu kişiler, yarın tam öğle vakti kendilerini İstanbul’a bırakmak üzere hemen demir alacağız sanıyorlar.</span></p>

  <p class="metin"><span>Oysa nerede? Korkunç kış, trenlerin olduğu kadar, modern gemilerin de düşmanıdır, hele bizimki gibi mazotla işleyen ve bu müthiş yol gereksinimini sağlayamayan bir gemi olunca. Kara sıvı donmuştu. Pompalar, geminin haznelerini doldurmaktan aciz bir durumdaydı.</span></p>

  <p class="metin"><span>Salonda, şimdiden bu durum öğrenilmişti, herkes kuşkulu. Her çeyrek saatte bir, gemi süvarilerinden biri, bu yakınan insanları yatıştırmak için oraya gidiyor, bir yandan da güvertede, gitgide daha da sinirlenen kumandalar çınlıyor ve tayfalar çılgın gibi çabalıyorlar.</span></p>

  <p class="metin"><span>Bunlar ne hazin şeyler! Bir kısım insanları, görkemli salonlarda, rahatça yaslanmış, gazete okurken görüyorum. Başkalarıysa poyrazın kamçısı altında, gözleri yaşarmış, elleri koçan gibi donmuş, nereye başvuracaklarını bilemez haldeler. Ve kendi kendime hayatta ne büyük bir adaletsizliğin egemen olduğunu yineliyorum.</span></p>

  <p class="metin"><span>Bu iki taraftaki insanlardan her biri bakalım tam yerini mi bulmuşlar? Böyle bile olsa, yine hazin bir şey, çünkü dışarıda mücadele edenler köpek değil, taşıdığı insan yüreği acıyla burkulan adamlar. Zeki ve ahmak, ne olursa olsun, bu tayfanın yaşamı çok ağırdır ve onun kaderi karşısında nasıl duygusuz kalınabilir ki?.. Ben sorunu böyle ele alıyorum. Yarın roller tersine dönse, yine böyle alacağım. Bunun dışında, karışık yorumların tümü bana pek kısır görünüyor.</span></p>

  <p class="metin"><span>Başkalarının ıstırabı karşısında insan yüreği bu kadar duygusuz kalırsa her şey boşunadır. Varsayımlar hiçbir şeyi değiştiremeyecek. Bunlar dünyaya yalnızca bir sözde adalet getirecek, yoksa adaletin kendisini değil. Merhametle birlikte, adaleti insanlar arasında egemen kılacak yalnız dinler vardı. Oysa dinler iflas etmiştir. Ve ölüler bir daha dirilmez.</span></p>

  <p class="metin"><span>Sık sık ısınmak için üçüncü mevki büfesine iniyor ve haznelerin doldurulması bitti mi diye bakmak üzere yeniden yukarı çıkıyorum. Geminin hareketini, uzaklaşmasını, Karadeniz’in karanlıklarına gömülüşünü izlemek istiyorum. Sonra, yatmaya gideceğim.</span></p>

  <p class="metin"><span>Şimdi, saat sabahın ikisi. Hemen hemen tüm yolcular uyuyor. Yalnız biri, ikinci mevkiden bir Romen, salonda üç aşağı, beş yukarı dolaşıyor ve ara sıra dışarı çıkarak ilk rastladığı tayfayı sorguya çekiyor:</span></p>

  <p class="metin"><span>– Şu berbat mazot işi daha bitmeyecek mi?</span></p>

  <p class="metin"><span>Bir delikanlı ona şu yanıtı verdi:</span></p>

  <p class="metin"><span>– Ama Beyim, bu mazot değil ki, yoğurt mübarek! Parça parça<br class="calibre1" />
  geliyor.</span></p>

  <p class="metin"><span>Ve adamın sessiz bakışı ekliyordu: “Bu durum canınızı sıkıyor, değil mi efendim? Ya ben ne diyeyim?”</span></p>

  <p class="metin"><span>Evet, ya o ne desin? O ki, üstü başı katran içindedir, her yanı buz kesmiştir.</span></p>

  <p class="metin"><span>O delikanlının yanıtına, cesaretine hayran kaldım. Onun yerinde olsaydım, ben bu derece mert davranamazdım. Görülüyor ki, bu adamlar hayli çile doldurmuşlar. Onlar Parislilerle Londralılardan daha uzaklardan geliyorlar.</span></p>

  <p class="metin"><span>Ah! Güç sahibi olup da, insanları adil olmaya zorlamayı ne kadar isterdim.</span></p>

  <p class="resim"><span>*</span></p>

  <p class="metin"><span>Daçya, limandan bir korsan gibi ayrıldı. Ben hiç farkında olmadım. Büfede, sonradan dost olduğumuz mutsuz bir babanın acıklı itiraflarını büyük bir ilgiyle dinliyordum ki, birdenbire</span> <span class="ideitalik">plum!</span> <span>diye bir gürültü oldu ve ben ayaklarımın altından yerin kaydığını sandım. Dışarı fırladık. Gemi dalgalı denizde bütün hızıyla açılıyordu. Ardımızda Köstence koyu karanlıkta titreşen birkaç ışıklı noktayla terk edilmiş olduğunu bize ancak duyumsatıyordu.</span></p>

  <p class="metin"><span>Fakat biz daha da korkunç bir karanlığa gömülüyorduk. Tanrım, insan doğa güçlerine nasıl güvenebilir! İnsanlar, denizlerin kahpeliğine böylesi bir cesaretle karşı koyabilmek için hangi engin bilgilere sahip olmuşlar? Anneciğim! Sonuna kadar eteklerinin dibinden ayrılmamayı isterdim; ama bak, yuvadan dışarı küçücük bir adım attım ve o anda dünya, müthiş görkemini gizleyen perdenin bir ucunu gözlerimin önünden kaldırdı! Yukarıda, kaptan köprüsünde benim iyiliğimi kollayan adamı düşündükçe, şu anda yüreğimi ne mutlu bir minnet dolduruyor, bilsen! Onun yüzünden, onun bilgisi yüzünden, ben yarın öğleyin, en uzak bir akrabamın bile asla ayak basmadığı sultanların payitahtında olacağım. Sonra babamın kenti olan Pire, İzmir ve son olarak, bir hafta sonra, düşlerimin Mısır’ı.</span></p>

  <p class="metin"><span>Bir çamaşırcının oğlu olan, üzerinde bir pasaport bile bulunmayan, hatta bir hafta boş gezmesine olanak verecek parası da olmayan ben, bir peri masalı yaşayacağım. İçim, İbrail’de uyuşuk bir yaşam sürerken, asla tanıyamayacağı binbir soylu heyecanla ürperecek. Bu, bilinmeyenlere susamış ruhumun ilk büyük zaferi değil mi?</span></p>

  <p class="metin"><span>Dışarıda durmak olanaksız. Güverteyi dalgalar yıkıyor. Soğuk insanın iliklerine işliyor. Hem, tüm heyecanıma karşın, biraz uyumaya çalışmalıyım ki, yarın Boğaziçi’ne girerken fazla yorgun olmayayım.</span></p>

  <p class="metin"><span>Bazı yolcuların şimdiden kusmaya başladıkları üçüncü mevkiin berbat halini gören tayfa arkadaşlar, kendileri nöbetteyken yataklarında yatmama izin vermek inceliğinde bulundular. Yeni tanışmış olduğum ve felaketin içinde gösterdiği cesaretten dolayı sevdiğim zavallı babayı da oraya götürdüm.</span></p>

  <p class="metin"><span>Benim gibi badanacı, altmış yaşlarında bir Yahudi. Adı Moritz, ancak kendisine “Musa”</span> <span>dememi istiyor; bu, seyyar saatçilik yapan babasıyla birlikte, hâlâ dikkatle anımsadığı orta Asya köylerinde dolaştığı sıralarda çocuk yaşında Arapların kendisine verdiği lâkapmış.</span></p>

  <p class="metin"><span>Zavallı Musa! Üst üste olan yataklarımıza uzanmış bir halde, horlayan gemiciler arasında, Mısır’a yaptığı ve kendisine hiç de sevinç vermeyen bu yolculuğun nedenlerini bana anlatmaya devam ediyor. Bir kadın tellalı tarafından baştan çıkarılan ve para kazanmak için İskenderiye’ye yerleşen kızını ikna edip baba ocağına getirmek umuduyla oraya gidiyor.</span></p>

  <p class="metin"><span>Musa anlatıyor ve şakalarıyla gözyaşları birbirine karışıyor. Sara en güzel kızıymış, ama öyle inatçıymış ki, girişiminin sonucu hakkında düşlere kapılmıyor:</span></p>

  <p class="metin"><span>– Kim bilir? diyor. Onu o herifin elinden kurtarmak istiyorum! Hay Allah cezalarını versin! Zavallı ben! Ne dersin Adrienciğim? Bu işte bana yardım etmek ister misin? Sen gençsin, mertsin. O, böylelerini sever. Ne yap yap, onu baştan çıkar. Sana onu karı diye veriyorum. Eğer yurda döndüğümüzde, Mısır’daki maceralarını unutamayacak olursan, o zaman onu bırakır, öteki kızlarımdan birini alırsın. Evimin haremden farkı yoktur.</span></p>

  <p class="metin"><span>Dört kızı varmış. Üç de oğlu, eve ekmek getiren yalnız bunlarmış. O da çalışıyormuş, ama dokuz boğaz bu! Bu yolculuğun masrafını çıkarmak için Musevi cemaatinin hayırseverliğine başvurmuş, kendisine ancak yemek dahil, gidiş-geliş yol masrafına yetecek kadar bir yardımda bulunmuşlar. Kızının dönüşü için para alamamış. Ama kızı İskenderiye’de bahriye subaylarının pek rağbet ettikleri “güzel bir bar”a sahip olduğunu iddia ediyormuş.</span></p>

  <p class="metin"><span>Musa bir baba tahakkümüyle karar veriyor:</span></p>

  <p class="metin"><span>– Barı satarız, üçümüz, sen, o ve ben, Kahire’ye gideriz, orada görmek istediğim eski bir dostum var, sonra, Romanya’ya döneriz. Olmaz mı Adrien?</span></p>

  <p class="metin"><span>Onu kırmamak için olur demek zorunda kalıyorum. Bununla birlikte, hatta planı istediği biçimde gitse bile, Sibirya’yı andıran soğuklarıyla sağlığımı sarsmış olan Bükreş’i yeniden görmeye, hele bir orospuyla evlenmeye hiç hevesim yok. Yok. Tüm kışı Mısır’da geçirmek istiyorum.</span></p>

  <p class="metin"><span>Hem, karar verecek ben değilim, Mihail. Bundan böyle, ben bir kuzu gibi onun sözünden dışarı çıkmayacağım. Mısır’ın Royal Oteli’nde onun iyi bir mevkii var, beni de herhalde oraya aldırmanın yolunu bulur. Artık aklıma eseni yapmak yok! Yetecek dersi aldım. Hep haklı olan oydu. Bu kez, ondan ayrılmayacağım. Birlikte güzel bir Akdeniz yaşamı süreceğiz! Hınzır oğlan... Mısır’a tek başına gitmekle beni çok kötü cezalandırdı, ama bu cezayı hak etmiştim. Bu büyük dostun yüksek bir rehber olduğuna artık iyice aklım yatmalı ve dümeni ona bırakmalıyım. Romanya’da, yine neyse neydi. Zorlukları halleden bir annem vardı. Yabancı diyarda, artık paydos! En küçük bir itaatsizlik bana korkunç bir yalnızlığa, öldürücü bir sefalete mal olabilir. Romence ve Yunancamla elimden büyük bir iş gelmeyecek, oysa büyük dillerden birkaçını bilen Mihail, hep bir çıkar yolunu bulur.</span></p>

  <p class="metin"><span>Ansızın çıkageldiğimi görünce ne kadar sevinecek! Ah, benim iyi yürekli Mihail’im... Kardeşim...</span></p>

  <p class="metin"><span>İstanbul’a ancak iki saatlik bir gecikmeyle vardık. İnanılmayacak şey, dünyanın çehresi burada bambaşka! On iki saatlik bir gemi yolculuğundan sonra, kara kıştan en tatlı bahara geçiyorsunuz. Burada güzel bir mayıs havası var: Boğaziçi denizine akseden yeşil sırtlar; görkemli bir gölü andıran bu denizde, sürü sürü motorlar, kayıklar, mavnalar ve çatanalar her yönde gidip geliyor. Her şey burada sokağın ortasında; bazen iğrenç köpeklerle burun buruna, sokakta çalışır, yer, uyur, eğlenirler. Kahve önleri tavla oynayan, nargile içen ve düşünen Türklerle dolu. Abdülhamid’in payitahtında sefalet büyüktür. On kayıkçı ya da hamal, bir yolcu için dövüşür. Üstleri başları yırtık pırtık birtakım insanlar yarı aç, yarı tok geçinip giderler.</span></p>

  <p class="metin"><span>Ancak boyarlarımızdan buncasını idam ettirmiş olan sultanların İstanbul’unu bana anımsatan şeyler binlerce kıpkırmızı fesle mağrur minareli sayısız camiler oldu. Yüz yıl önce, memleketimin tahtı hâlâ bu kentte müzayede ile kiralanıyordu. Bu kent ki, yalnız adı bile ona tâbi olanları titretmeye yeterliydi ve şimdi ben hiçbir korku duymadan sokaklarında dolaşıyorum. Bir düzine fesin görünmesi köylerimizi dehşete veren zamanlar çoktan geçti!</span></p>

  <p class="metin"><span>Bu adamlar nasıl olmuş da bu kadar sert davranabilmişler? Bana öyle uysal, öyle kendi halinde görünüyorlar ki. Onları böyle gevşek ve rehavetli görünce insanın, Viyana kapılarına kadar dehşet salan o ağır yatağanları kaldırmaktan aciz olduklarını sanacağı geliyor. Musa, onlarla teklifsiz konuşuyor, çünkü Türkçe, Romence ile İbraniceden sonra onun üçüncü anadili.</span></p>

  <p class="metin"><span>Ne de olsa, seviyorum bu insanları! Zaferden zafere koştukları dönemde zulümden başka bir şey yapmamış mıdırlar, bilmiyorum. Ama Musa’nın dediği gibi, onların “şimdiki felsefeleri” hoşuma gidiyor. Geçim zorluğuna hiç aldırış etmiyor ve maddi rahatlıklar için canlarını çıkarmıyorlar. Ruh rahatlığına çok daha özen gösteriyorlar ve ben bunu anlıyorum. Doğanın güzelliklerini seyredip yarı sönmüş bir çubuğu fosurdatarak saatlerce güneş altında oturmaktan kaçınmazlar. Güneşi kendilerini ısıtmak için yaratılmış saymaları gereken fabrika işçilerinin yaşamına gıpta eder görünmüyorlar. Hayır, insanlar için de her şeyden önce güneş geliyor; biftekle kolalı yaka ondan sonra.</span></p>

  <p class="metin"><span>Gemiden çıkıp İstanbul’u ziyaret edebilmek için pasaportum olmadığından, bir tayfa kasketi işimi gördü. Nöbet bekleyen Türk askeri, bunu pek güzel fark etti, ama bir gülümseme ile karşıladı. Ayasofya’yı çalmayacağımı biliyordu.</span></p>

  <p class="metin"><span>Rehberin işaret ettiği görülecek yerlerin bir tanesini bile kaçırmamak için deli gibi koşuşan turistlerle alay ederek, salına salına dolaştık. Güzel bir kebaplı pilav, bir şiş kebabı yedik, birkaç kadeh de rakı yuvarladık. Herhalde kadehleri biraz fazlaca kaçırmış olacağız ki, çakırkeyif olduk. Bu da bizde bir fes almak hevesi uyandırdı. Fesleri başımıza geçirdikten sonra, Musa, kanca burnu, kara gözleri ve kaşları, fırlak çenesiyle Türklerden farksız olmuştu. Hep onunla birlikte gezdim ve ihtarlarına karşın, nargilede bile kendisine meydan okumaya kalkıştım. Ancak nargile midemi altüst etti. Pilavı, kebabı, rakıyı hepsini çıkardım. İkinci düdükten sonra, hemen yatmak üzere gemiye girdik.</span></p>

  <p class="metin"><span>İstanbul’da bahardı, Pire ve Mısır’da mutedil bir yaz bulduk. Hava oldukça sıcaktı, ama boğucu derecede değil. Ancak karınlarını düşünen (bu da söz götürür ya), yılın on iki ayından altısında çizmeler ve kürkler giymek ve gece gündüz ısınmak gereksiniminden habersiz, mutlu insanlar. Özellikle, yırtık pabucuyla kaldırımları arşınlayıp akşama aç ve donmuş bir halde dönmektense, insanın üç gün üst üste aç kalmayı yeğleyeceği yirmi derecelik soğukta ekmeğini aramak ne demektir bilmedikleri için mutlu insanlar.</span></p>

  <p class="metin"><span>Evet, karınlarının adamakıllı doymadığı yüzlerinden belli. Gemiler yanaşınca, bir bavula yapışıp bir frankı hak etmek için aralarında yaptıkları vahşi savaşımlardan da bu anlaşılıyor. Ancak bu savaşım, hemen her yerde tüm nasipsizlerin payıdır, başka yerlerde ise buna bir de soğuk eklenir, insanın bu müthiş düşmanı, hastalıkların, ıstırapların, sakatlıkların, ölümlerin nedeni soğuk, Akdeniz’in sakinleri bunun ne demek olduğunu bilmezler. İnsanlığın yaşamını zehirleyen iki yılandan, açlıkla soğuktan, onlar ancak birincisini bilirler. Bu korkunç bir şey. Bu büyük bir mutluluk. Musa ile ben, yüreğimiz minnetle dolu, bunu takdir ediyoruz. Yün çoraplarımızı ve iğrenç paçavralarımızın yarısını attık. Ceketimizin düğmelerini çözdük, şapkalar bir kaşın üstüne yıkılmış bir halde dolaşıyoruz. Simitleri dişleyerek güneşin altında salınan tüm o Rumlar, Türkler, Yahudiler ve Ermeniler gibi. Bu adamları deniz besliyor. Cömert güneş ısıtıyor. Bunlarla iş bitmezse, daha iyisini insanlardan bekleyemezler. Allahlarından da.</span></p>

  <p class="metin"><span>Musa’yı her gün daha çok seviyorum. Sıradan bir adam değil o. Gerçi, hayatında fazla kitap karıştırmamış, ama zihni her şeye açık. Zeki, duygulu bir adam. Düşüncenin en ince taraflarını bile kavrıyor. Güzel sesiyle, İtalyanca uzun opera ve operet parçaları söylüyor. Daçya’nın kaptanı bir akşam, sesini işitti de onu kutladı. Musa kibarca teşekkür etti ve hemen derdini anımsadı:</span></p>

  <p class="metin"><span>– Kaptan, kayığım İskenderiye’de karaya oturacak olursa, beni yedeğinize alıp Köstence’ye kadar götürür müsünüz?</span></p>

  <p class="metin"><span>– Hay hay, dostum! Öyle bir şey olursa hemen bana haber verin!</span></p>

  <p class="metin"><span>Pire’de uslu davrandık. Atina’ya kadar, elektrikli trenle yaptığımız hızlı bir gezintiyle yetindik. Fakat İzmir’de, görkemli körfez boyunca sıralanmış taraçaların, rıhtımların, binaların, evlerin güzelliği başımızı döndürdü ve ikimiz birlikte on frank harcadık. Burada her şey mermerden. Ne zarif nargileler onlar, sanki birer minare!</span></p>

  <p class="metin"><span>Sonraki gün, yolculuğun altıncı günü, İskenderiye’de olacağız. Orada ne yapacağız? İş bulacak mıyım? Tüm servetim, bir sterlinden ibaret.</span></p>

  <p class="metin"><span>Açlığın korkunçluğunu, sokakta kalabileceğimi düşündükçe yüreğime iniyor. Musa ile ben, kara günlerin hayali aklımıza gelince birbirimize cesaret veriyoruz. İkimizden hangisi daha talihli çıkarsa, ötekine yardım edecek. Yaradan’ın rahmetine güvenerek teselli bulacağız. Musa durmadan ekliyor:</span></p>

  <p class="metin"><span>– Hem, Sara’nın barı var... İyi işliyorsa bu kış işletmesine izin veririm. Hatta orasını güzel bir renkli badanayla süsleriz, o da emeğimizi uygun bir biçimde öder. Asıl sorun, zavallı kızı paralarını elinden alıp kumara yatıran o alçağın elinden kurtarmak.</span></p>

  <p class="metin"><span>“O alçak” anlaşılan pek yakışıklı bir delikanlı ve eşi olmayan bir pastacı-reçelci kalfasıymış. Canı isterse, üç gün için bir “imalathaneye dalar” ve cebinde on sterlinle çıkarmış. Fakat neylesin ki her zaman bunu yapmayı canı istemezmiş. Bu tür “dalma”lardan hoşlanmazmış. Adı Titel’miş. Titel, ellerini “imalathane”nin hamurlarından çok barın kasasına daldırmayı yeğlermiş.</span></p>

  <p class="metin"><span>Artık takımada ve bunun öteye beriye serpilmiş şiir, renk, güneşle dolu, ancak içlerinde bir haftadan fazla yaşayamayacağım sayısız adaları bitti. Şimdi biz Akdeniz’in açıklarında yol alıyoruz. Girit’i ardımızda bıraktık.</span></p>

  <p class="metin"><span>Deniz küçük bir göl gibi kırışıksız. İnsan, ökçesinin altında, makinelerin geminin teknesine verdiği en küçük sarsıntıyı bile hissediyor. Ve ben ancak bugün Daçya’nın tüm güzelliğini fark ediyorum. Pek öyle büyüklüğü ya da lüksü yok, ama aynı seferi yapan diğer üç gemimiz yanında, tümüyle beyaz manzarasıyla, Akdeniz’de neredeyse eşsiz bir kuğu o. İşte kömür yerine mazot yakmanın yararı, çünkü bacaların kustuğu kurum yığınları bir gemiyi baştan başa beyaza boyamaya olanak vermez. Daçya’nın bacaları bir pipo gibi tütüyor. Kazan dairesine inerseniz, tonlarca kömürü bir dakika durmadan ocakların ateşten ağızlarına küreyen bir düzine kapkara adamın çektiği zorlukların orada izine bile rastlamazsınız. Temiz kılıklı üç adam, ellerinde birer pamukla kazanlar boyunca dolaşır, manometrelere nezaret eder, sağır edici bir gürültüyle mazot akıtan muslukları ayarlarlar.</span></p>

  <p class="metin"><span>Gemilerin ısıtma tekniğindeki bu ilerleme, bir de bugün insanı kızdıran güneş, birinci mevki bayanlara, kirlenme tehlikesi olmadan, tepeden tırnağa beyazlar giyme olanağını veriyor. Güvertedeki tahta sıralar ve korkuluklar bir salonun eşyası gibi tertemiz. Onun için, şu anda üst güvertenin manzarası pek iç açıcı. Ve benim gönlümde karşıt duygular doğuruyor.</span></p>

  <p class="metin"><span>Kuşkusuz, tüm bu taze tıraşlı, en güzel yol giysilerini giymiş beyler; beyaz rengin egemen olduğu, arada ender bir kırmızının, bir mavinin, bir yeşilin göz kamaştırıcı bir güneş altında çiğ renkleriyle yüreğe işlediği ipek giysileri içinde gönül çeken tüm bu güzel bayanlar; sonra, martı kümelerinin izlediği ve denizin sonsuzluğu içinde yitmiş gemimizi saran masal havası. Evet, bu manzara beni hayran bırakıyor. Güzeli, kadını, kesif yaşamı seviyorum. Bu insanlara ve onların mutluluklarına haset etmiyorum, ama benim ve benim gibilerin sefaletinin bir yaşam biçimi örneği olması gerektiğini de söylemiyorum. Seçmek elimde olsaydı, refahı yoksulluğa yeğlerdim.</span></p>

  <p class="metin"><span>Bununla birlikte, bugün dünyanın hemen her yanında egemen olan ve azınlığın mutluluğu için tek koşul olan korkunç sefaletin ortasında görkemli bir yaşamın mutluluğunu aklım almıyor. Eğer refaha erişmem ancak bu koşulla mümkün olacaksa, kendi yoksulluğumu yeğlerim. Başkalarının felaketi yanında üzerinde bana mutluluğumu sunacakları altın tepsiyi hiç çekinmeden yere fırlatırdım. İşte benim yaşam görüşüm, açıkçası, budur. Günün birinde bu konudaki düşüncem değişecek olursa, o zaman ben iğrenç bir adam olurum. O zaman bana alçak desinler, assınlar beni!</span></p>

  <p class="metin"><span>Görüldüğü gibi, benimki bir varsayım değil, bir dürüstlük duygusu. Birincisi, kişisel mutluluğa izin verir; ikincisi, hayır! Asla. Bu ruhu incitir. En, son olarak, namuslu olmanın, vicdanı her türlü yalandan uzak tutmanın yüz türlüsü olmaz ya! Ah, her önüne gelenin ta gözleri içine bakarak ona şöyle diyebilmek: Sana hiçbir borcum yok! Çek arabanı, benim yüzsüz kardeşim! Hem, masanın üstündeki şu kara ekmekte gözün varsa, onu da al! Yalnız benim keyfime dokunma!</span></p>

  <p class="metin"><span>Yolculuğun son gecesi. Ama ne gece! Köylerde, halkın bir ateş etrafında halkalanarak taze mısır kızarttığı ve ağustosböceklerini dinlediği bizim ortayaz gecelerimizin bir eşi.</span></p>

  <p class="metin"><span>Musa ile birlikte, geminin kıç tarafındayız; pervaneler hoş bir tempoyla suyu çalkalıyor ve meydana getirdikleri köpükten yol, kaynaya kaynaya hızla uzaklaşıyor, ay ışığında uzuyor ve sonsuzlukta kayboluyor.</span></p>

  <p class="metin"><span>Vakit geç, gezinti güvertesinde hemen hemen kimseler kalmamış. Tayfa arkadaşlar bize mutfak artıklarından güzel parçalar getirdiler, biz de bunları büyük bir iştahla atıştırdık. Böyle mert arkadaşlar bulmak bizim için ne şans! Bütün yol boyunca onlar bizi hep öyle, bedava ya da hemen hemen bedavaya yedirdiler. (Bir limana uğradığımız zamanlar onlara birer kadeh ısmarladık, işte o kadar.) Bu umulmadık yardım olmasaydı, ne Musa’da, ne de bende İskenderiye’ye indiğimizde metelik kalmayacaktı. Çünkü, insan son derece cimri değilse, bütün bu güzel limanlardan biraz uyuşukluk gidermeden ve hatta ara sıra, ne olursa olsun, bir parça eğlenmeden geçmek olanaksızdır.</span></p>

  <p class="metin"><span>Şimdi sessiz, hareketsiz durmak istiyorum. İstiyorum ki yaşamımın, bu eşsiz saatlerindeki huzuru hiçbir söz bozmasın. İyilik, minnet, umut duygularıyla doluyum ve güvertede karanlıkta uzanıp tek sözcük etmeden mehtabı seyretmek ve Akdeniz’in hışırtısına kulak vermek öyle hoşuma gidecek ki. Ama neylersin: Musa bu akşam her zamankinden kederli. Sönük bir sesle, Sara’nın neden olduğu aile faciasını anlatıyor.</span></p>

  <p class="metin"><span>Hani öyle softalardan değildir, elâlemin dediğine pek aldırış etmez. Fakat bu kızın macerası, yaşamını zehirlemiştir. Çocuklarının hiçbiri evlenemiyor, Sara’nın işlediği günahın cezasını hepsi çekiyor. Onlara, “Ailenizde bir orospu var!” diye haykırıyorlar. Bir baba için bu, ne kadar acı olmalı! Sen sekiz çocuğunu büyütmek için eşekler gibi çalış çabala da, sonra bu hale gel!</span></p>

  <p class="metin"><span>Bundan başka, Musa birdenbire kötü kötü şeyler kuruyor. Bu bar öyküsüne ne dereceye kadar inanmak gerektiğini kestiremiyor:</span></p>

  <p class="metin"><span>– Bir bar sahibiyse, diye yorumluyor, neden Mısır’da bulunduğu iki yıldan beri, fakir olduğunu bildiği ailesine bir frank, kızkardeşlerine bir armağan olsun gönderdiğini görmedik? Yok, orospu olsa, para kazanan, servet yapmak yolunda olduğunu iddia eden bir Yahudi kadını, yakınlarının acısı karşısında bu derece duygusuz kalamaz. Tanrım, ya yalan söylüyorsa? Ya sefalet içindeyse? Öyleyse hapı yuttum demektir! Öyleyse akılsız pinponun biri olduğumu ve Yahudiler için bir felaket ülkesi olan bu memlekette benim de batıp kalacağımı söyleyen karım haklı çıkacak. Ama ne yaparsın! Sara’yı öyle severim ki! O benim en güzel, en zeki çocuğum, hepsinin en iyi yüreklisidir. Ah! Yuvamın onurunu çalan ve kirleten o herifi geberteceğim!</span></p>

  <p class="metin"><span>Zavallı, zavallı Musa... Onu yalnız bırakmayacağım. Elimden geleni yapacağım. Gerekirse, ne yapalım, bir zaman için Mihail’i feda edeceğim!</span></p>

  <p class="resim"><span>*</span></p>

  <p class="metin"><span>Geliyoruz. İskenderiye ufukta apaçık beliriyor. Palmiyeleri, minareleri, düz damlı evleri görünüyor.</span></p>

  <p class="metin"><span>Vapurda kadın erkek züppeler şimdiden mantarlı şapkalarını başlarına geçirdiler. Ne maskaralık! Afrika güneşine karşı herkes gözüne bir gözlük geçirmiş. Sözde göz hastalıklarından da korurmuş.</span></p>

  <div class="calibre2" id="calibre_pb_6"></div>
</body>
</html>
