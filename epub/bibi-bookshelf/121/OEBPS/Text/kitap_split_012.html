<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>akdeniz1.indd</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <p class="baslik">SİMON HERDAN</p>

    <p class="baslik">Tenekeci - Lambarinacı</p>

    <p class="metin"><span>Bu bizim oralı bir Yahudi olmalı. Tabela berbat bir halde. Bu Yahudi, eğer Romanyalı ise bana tabelasını yeniletir ve derhal biraz para kazanırım.</span></p>

    <p class="metin"><span>Dükkânda, tokmakla dövülen madeni levha, cehennemî bir gürültü çıkarıyordu. İki genç işçi çalışıyor; kısa boylu, şişman, göbekli bir adam da, dükkânda bir aşağı, bir yukarı gidiyor, kızgın bir tavırla elini kolunu sallıyordu. Ara sıra kapıya çıkıyor, sokağa bakıyor ve tıknefes halde derin derin soluyordu. O zaman ak saçlı, şişkin yanaklı, sarkık dudaklı, pişmiş bir istakoz gibi kıpkırmızı olduğunu gördüm. Öfkeliydi. Ama derhal göze çarpıyordu ki, iyi yürekli bir adamın öfkesiydi, çünkü eşikte dururken bir yandan içerdekileri azarlıyor, bir yandan da bir kurt köpeği yavrusunun havlayarak ve adamakıllı ısırarak etli elini hırpalamasına ses çıkarmıyordu. Aynı zamanda, bir süreden beri orada karşı duvara sırtımı dayayıp dükkânda olup bitenleri seyredişimi pek merak etmiş olmalı ki arada bir beni süzüyordu. Dikkatini çekmek için hiç istifimi bozmuyordum. Sonunda dayanamadı, birdenbire bana Arapça bir şeyler sordu. Kendisine Rumca cevap verdim:</span></p>

    <p class="metin"><span>– Ne dediğinizi anlamıyorum! Siz Romanyalı değil misiniz?<br class="calibre1" />
    Şakayık renkli yüzü tatlılaştı. Gelip elimi sıktı ve bana kendi dilimizle hitap etti:</span></p>

    <p class="metin"><span>– Hayır... Romen değilim... Yahudi’yim, ama Romanyalı Yahudi. Onun için, hoşuna giderse, seni bir nargile içmeye davet ediyorum.</span></p>

    <p class="metin"><span>– Neden gitmesin? Ben Yahudi düşmanı değilim. Ben hiçbir millete, hiçbir ırka kin beslemem.</span></p>

    <p class="metin"><span>Ağır ağır yürüyorduk. Tenekeci düşünceli bir tavırla dedi ki:</span></p>

    <p class="metin"><span>– Hiçbir ırka kin beslemiyorsun ha... İsabet ediyorsun! Böyle bir<br class="calibre1" />
    şeye ender olarak rastlarım, çünkü insanlar akılsızdırlar. Sanki: “Pis Yahudi! Pis Rum! Pis Türk!” diye haykırmak bir işmiş gibi. Ben okuması yazması olmayan yaşlı biriyim, ama okulda yıllarca dirsek çürütmek, çıkar çıkmaz sokak ortasında Yahudilerin, Ermenilerin ya da falanca milletin kökü kazınmadıkça insanlığın rahat yüzü görmeyeceğini ilan etmekten başka bir şeye yaramıyorsa, verilen emeklere yazık! Ah! Bir türlü aklımın ermediği bir şey varsa, o da bu! Hem bir çıkar düşüncesiyle söylüyor değilim, çünkü domuz eti yerim ve hiçbir dille dua ettiğim yoktur. Ben yalnızca bir adamım, işte o kadar! Bir an sustu, sonra sürdürdü:</span></p>

    <p class="metin"><span>– Sahi, söyle bakalım. Kimsin sen ve orada, dükkânımın karşısında ne işin vardı?</span></p>

    <p class="metin"><span>– Ben bir Romen köylü kadının piçiyim, kitapları, dostluğu, serseriliği severim, biraz önce de işçilerinize çıkışmanızı izleyerek eğleniyordum. Ama herhalde huysuz bir adam değilsinizdir.</span></p>

    <p class="metin"><span>Omzuma bir tane indirdi:</span></p>

    <p class="metin"><span>– Bravo! Bir ördek kadar bile huysuz değilim, ama şu kaltabanlar, beni çileden çıkarıyorlar! Bizim iş geometri işidir, tamam! Ama ben ölçüyü önce kâğıt ya da mukavva üzerine yaparım, yani modelini çıkarırım, model aşağı yukarı kusursuz hale geldi mi, ona göre tenekeye makas vururum. Böylece hiç yanıldığım olmaz, oysa sanat okulunu bitiren bu bilmişler yok mu, benim deneyimli tarzıma burun bükerler, saatlerce rakamlar karalayıp dururlar, bir o yana, bir bu yana ölçüp biçerler, levhayı keserler ve sonunda, otur bakalım şapa! Ya çok büyük, ya çok küçük kesmişlerdir! Biraz önce de böyle oldu: Bu bilmiş mühendisler, hesaplarında bir kez daha yanıldılar! Günde kırk kez aynı haltı yerler, kendi ceplerinden çıkmıyor ya! Ama bana pek pahalıya mal oluyor; her seferinde bir miktar malzeme işe yaramaz hale geliyor. Bu kez ileri gittiler: On kiloluk çinko levhamı harap ettiler!</span></p>

    <p class="metin"><span>– Yaptıkları zararları onlara hiç ödetmez misiniz?</span></p>

    <p class="metin"><span>– Hiçbir zaman! Gördüğün gibi biraz paylarım. Baktım ki olmayacak, kıçına bir tekme: Hesabını mesabını topla da çek arabanı oğlum!</span></p>

    <p class="metin"><span>Tenekeci, beni daha önce de gitmiş olduğum merkezdeki o kahveye götürdü. Bir patron gibi göbeğini iftiharla sallayarak önden girdi; herkese yüksek perdeden savurduğu merhabaya koltuk kabartıcı bir selam sağanağı cevap verdi:</span></p>

    <p class="metin"><span>– Hoş geldin Simon Bey!</span></p>

    <p class="metin"><span>Ona “Simon Bey” diyen, tenekeci ile aynı yaşta ve aynı yapıda olan bir Türk subayıydı. Sonra göbeklerini tokuşturarak kahkahalar arasında karşılıklı hatır sordular:</span></p>

    <p class="metin"><span>– Seninki ne âlemde albayım?</span></p>

    <p class="metin"><span>– Mükemmel, mükemmel! Ya seninki?</span></p>

    <p class="metin"><span>– Tam kıvamında bir karpuz gibi!</span></p>

    <p class="metin"><span>Simon Herdan, masamızdaki konuşmalardan yararlı ya da eğlenceli olanlarını bana çevirmekten zevk duyuyor, orada bulunan kişileri bana tanıtıyordu.:</span></p>

    <p class="metin"><span>– Subay, Suriye süvari komutanıdır. (Göbeği hesabına pek yazık, hayvanına da Allah sabır versin!) Karşımızdaki genç bir eczacıdır. Diğer ikisi de, birisi bir avukat, öteki bir hekimdir. Bu kahvede hemen hepimiz dostuz. Yahudisi var, Hıristiyanı var. Zengini var, fakiri var. Ne çıkar. Aynı fes başlarımızı korur ve bizi besler. Hem biri sıkıntıya düştü mü, daima yardımına koşarak belini doğrultan birçok kimse bulur. Gerçi sokaklar dilenci doludur, ama eli ayağı tutan dilenci, yüzde doksan, canı iş istemeyen adamdır. Görüyorsun ya, bu Asya Türkiye’sinin adı kötüye çıkmıştır ama, burada, “şarkın Belçikası” diye anılmaktan hoşlanan bizim Romanya’dan daha iyi yaşanır. Orada küçük bir komiser yardımcısı, kimseye hesap vermeden, adamı tutuklar, evini basar, dayak atar. Benim zamanımda böyleydi.</span></p>

    <p class="metin"><span>Biraz sıkılarak:</span></p>

    <p class="metin"><span>– Doğru, dedim. Bugün de pek değişmiş değil.</span></p>

    <p class="metin"><span>Dostları, Herdan’a benim hakkımda sorular sordular. Adımı bile bilmediği için o da bana sormak zorunda kaldı, böylece de dostluğumuzun pek tazeliği ortaya çıkarak gülüşmelere yol açtı. Yemek saatine kadar tüm komşu masaların müşterileri bizim masanın etrafına toplandılar, bana sorular yağdırdılar, şakalaşarak gülüştüler.</span></p>

    <p class="metin"><span>İçlerinden biri, tenekeciye sordu:</span></p>

    <p class="metin"><span>– Demek ressammış öyle mi?</span></p>

    <p class="metin"><span>– Evet, çok iyi bir ressam!</span></p>

    <p class="metin"><span>– Madem ki onu daha yeni tanıdın, nereden biliyorsun?</span></p>

    <p class="metin"><span>– Yahu, benim himayemde değil mi? Öyleyse ancak benim gibi iyi bir zanaatçı olabilir! Aslında hemen yarın ona benim tabelayı yaptıracağım. Birkaç gün sonra dükkânın önünden geçersen görürsün.</span></p>

    <p class="metin"><span>– Tamam! Hoşuma giderse, ona büyük bir iş veririm.</span></p>

    <p class="metin"><span>– Nasıl büyük iş? Sen bir banka müdür yardımcısısın.</span></p>

    <p class="metin"><span>– İyi ya işte: Bir düzine kadar tabela yaptırmak için bir ressam arıyoruz: Üzerine Fransızca ve Türkçe şöyle yazılacak. “Bank-ı Osmanî-i Şahane Deposu”. Hububat depoları için.</span></p>

    <p class="metin"><span>Çok canım sıkılmıştı. Herdan iyi ressam olduğumu ilan ediyordu. Oysa ben ona yapı boyacılığından iyi anladığımı, ama tabela boyacılığını çok iyi bilmediğimi söylemiştim.</span></p>

    <p class="metin"><span>İşte Şam’da onurlu yaşantım böyle başladı: Bir blöfle. Ve bu gerçek bir onurlanma başlangıcı oldu: Kendime bir yuva kurup tenekeci gibi rahata ermiş bir adam olabilirdim. Kaderim olan yüreğim, beni başka yola sürükledi.</span></p>

    <p class="metin"><span>Simon Herdan, o gün beni evine götürüp yemeğe alıkoydu. Bu zengin bir esnaf eviydi; İspanyol Yahudisi ve hemen kocası kadar şişman olan karısı pek donuk bir kadındı, sonra şakaları, neşesiyle insanlara haz veren “Simon Bey”in tam tersi bir mizacı vardı. Yemek süresince ağzını açmadı.</span></p>

    <p class="metin"><span>Buna karşın, Herdan bana yaşamını baştan sona anlattı. Ben de aynı derecede içtenlikle yaşamımı anlattım. Ama söylediklerim onunki kadar nükteli ve ilgi çekici olmuyordu, çünkü tenekeci Simon, dört kıtanın her yanına dağılmış damların üstüne çıkmış ve son derece çeşitli şeyler görmüştü.</span></p>

    <p class="metin"><span>Bir eliyle işçilerine gözdağı verirken, öbür eli köpeğiyle oynayan bu adamın iyiliğine iyice inandım. Bir çeyrek yüzyıl kadar, gerçek ve namuslu bir serseri, yeryüzüne, yalnız yeryüzüne âşık bir başıboş hayatı sürmüştü. Bundan başka bir tutkusu yoktu, olsa olsa bir de iyi şarapla ıslatılmış iyi bir yemek.</span></p>

    <p class="metin"><span>Nargilelerimizi getirdikleri sırada:</span></p>

    <p class="metin"><span>– Ha, sahi, Adriyen, dedi, sana bir sürü maval okuyorum da sormayı unutuyorum: Tabelalar için çalışmana yetecek büyüklükte bir odan var mı?</span></p>

    <p class="metin"><span>– Büyük odam yok, hem yapacağım işin güzel olacağını da size garanti edemem. Ben resim çizmesini bilmem.</span></p>

    <p class="metin"><span>– Adam sen de, olmayacak şeyi gözünde büyütüyorsun! Mukavvadan geometriyle benim servet yaptığım bir memlekette sen elbette o gördüğün, kalıpla yazılmış tabelalardan daha iyisini yapacaksın. Yalnız sana bir atölye gerek. Bu sokakta bir tane var, hemen onu sana kiralarız.</span></p>

    <p class="metin"><span>– Ama benim elimde... bir şey yok, diye kekeledim.</span></p>

    <p class="metin"><span>– Ne gerekirse hepsini bulacağız, elbet. Yerleşmene yardım edeceğim. İleride, istersen sana bir karı da bulabilirim. Burada iyi drahomalı, güzel Rum kızları var, dürüst bir gence can atarlar. Bütün bunları yapmaya niçin hazır olduğumu merak ediyorsan söyleyeyim: Çünkü hemşerimsin. İhtiyarlıyorum. Canım sıkılıyor. Ne çocuğum var, ne de istediğim gibi arkadaşlarım. Çok yer gezdimse de, tüm yüreğimle ve de midemle Romanyalı kaldım. Kallabaş sucuklarımızı, muraturi’lerimizi, benzersiz lahana turşumuzu, biber dolmalarımızı yapmasını bilirim, bunları ölüleri diriltecek bir iştah ile yemesini de bilirim, ama iyi arkadaşları her şeyden çok severim, sofrada, kahvede, hatta bazen artık benim için tehlikesiz olan güzel kadınların meclisinde.</span></p>

    <p class="metin"><span>Bunları söylerken gözleri yaşarıyor, yüzü ateşleniyor, sesi boğuklaşıyordu. Onun yanında, madam Herdan, bütün cüssesiyle yayılmış, elleri göbeğinde kavuşmuş, iki saate yakın zamandır gözleri boşluğa dikilmiş, bir şey anlamadan dinliyordu, çünkü biz onun bilmediği bir dilde konuşuyorduk, ama yanı başında bir ateş parçası olan kocasının ruhunda olup bitenleri de görmüyor, hissetmiyordu. O zaman yağdan yağa ne kadar fark olduğunu anladım. Adamı ısıtan yağ. Adamı donduran yağ. Her yerde tanrısal cevherle çamur, yan yana.</span></p>

    <p class="metin"><span>Aynı zamanda yatak odam da olan atölyem, bizzat Herdan tarafından birkaç saat içinde dayanıp döşendi, yalınayak, üstü başı pis birkaç baldırıçıplak da bu işte kendisine yardım ediyordu. Simon onlara bir general gibi kumanda ediyordu. Karyola, şövale, masa, leğen, iskemleler, tenekecinin evinden çıkıp aynı sokaktaki bir binanın ilk katında bulunan odama hamal sırtında taşındı.</span></p>

    <p class="metin"><span>Her şey hazır olduğu zaman, Simon ellerini oğuşturdu. Ağzını kulaktan kulağa yayan bir kahkaha salıvererek:</span></p>

    <p class="metin"><span>– İşte patron oldun, dedi. Daha neye ihtiyacın var? Boyaya mı? Pekâlâ, boyacı dükkânına birlikte gideriz, orada sana bir hesap açtırırım. Alacağın şeyler için eline para vermek istemiyorum. Hatta kazandığın zaman da saklamak üzere paranı bana versen iyi edersin. Kimbilir belki kötü huyların vardır: Kumar, içki, kadın... ha?</span></p>

    <p class="metin"><span>– Yok, ara sıra hafakan basar, o kadar!</span></p>

    <p class="metin"><span>– Tamam: Hafakan. Bütün kötü huyların kışkırtıcısı! Hayır, çocuğum. Üstünde hiçbir zaman bir mecit’ten fazla para bulundurma.</span></p>

    <p class="metin"><span>Sanki ceplerim şimdiden altınla doluymuş gibi konuşuyordu. Fakat o neler olacağını benden iyi biliyordu. Gerçek, onun tahminlerini bile geçti.</span></p>

    <p class="metin"><span>Gerçekten yeni tabelası, benim ilk “şaheser”im, dükkânının üstüne konulup da taze boyalarıyla güneşte pırıl pırıl yanınca, ahali dükkânın önüne yığılarak günlerce ahmak bir hayranlık içinde onu seyretti ve bu beni bütün Şam’a tanıttı. Gerçi yapıtım bir tabeladan ibaret değildi. Onu yaparken bir düzine kadar kuş kafesini gönlümü eğlendirmek için boyayıvermiştim. Bunun için de Şam’da ilk kez olarak ripolin boyasını kullanmıştım. Hem de lal kırmızıdan tutun da, yaldızına kadar en çiğ renkleriyle. Bu kafeslerin hepsi dükkânın önünde sergilendiklerinin ertesi günü satıldı. Herdan bile şaşakalmıştı.</span></p>

    <p class="metin"><span>– Görüyor musun? diyordu. Bir badanacı olduğunu söylüyorsun,<br class="calibre1" />
    oysa sen bir sanatçısın. Şimdi burada güzel bir evlilik yapacağından<br class="calibre1" />
    eminim.</span></p>

    <p class="metin"><span>Bu iş bana Salomon Klein’ı anımsatıyordu. Hey Allahım! Bu ülkede, sanatla evlenme hep kolkola gidiyor; hem merhaba der gibi kolay şeyler.</span></p>

    <p class="metin"><span>Herdan haklı çıktı, olaylar Lübnan’dakinden bambaşka bir biçim aldı.</span></p>

    <p class="metin"><span>Bank-ı Osmanî-i Şahane’nin hububat depoları için ısmarlanan küçük tabelaları yaptım, bu temiz bir iş oldu, sonra büyük bir sipariş aldım. Bir tahta ve bakır oyma imalathanesi boyutu beni ürküten bir tabela istedi: Sekiz metre uzunluk ve iki metre genişlik üzerinde Arapça ve Fransızca şu sözler yazılacaktı: Doğu Ürünü Ulusal Şirketi. Tabelanın uçlarına, bir tarafına oymalı bir mobilya, diğer tarafına pirinç bir şamdan resmi yapılacaktı.</span></p>

    <p class="metin"><span>İşe aşkla giriştim. Bir ay sonunda atölyemden çıkan gerçi bir sanat yapıtı olmadı ama uyduruk bir iş de değildi. Usta bir hattatın çizdiği Arap yazısını kusursuz bir biçimde boyamaya gayret etmiştim. Fransızca yazıya gelince “kabartma yöntemi” denilen duvar süslemesini anımsayarak, buna meşe ağacı rengi ve kabartma görünümü verdim. Öyle ki, tabela, fabrikanın birinci katına asılınca herkes harfleri tahtadan sandı.</span></p>

    <p class="metin"><span>Tabela bir ziyaret yeri oldu, sokaktan geçenler durup uzun uzun pencerelerime bakıyorlardı, sanki burada maymun oynuyormuş gibi. Ve şirketin iki genç müdürü bana bir ziyafet çektikten sonra, beni bir gün sabahtan akşama kadar Baptuma’nın güzel yollarında dolaştırdılar. Değerinin iki katını, yirmi Türk altını vererek beni nimete boğdular. Birçok ticaret ve serbest meslek erbabının evlerine davet edildim ve gerçekten buralarda özellikle Rumlardan evlilik önerileri aldım.</span></p>

    <p class="metin"><span>Şimdi iyi giyimli bir beydim, beni uzaktan selamlıyorlardı, siparişler yağıyordu; Simon Herdan çok memnundu. Günün birinde, birlikte kahvede oturduğumuz bir sırada, başıma tuhaf bir şey geldi ve zihnimde hiç beklenmedik geniş bir yer kapladı.</span></p>

    <p class="metin"><span>Tanıdık kişilerden birkaçı oradaydı: eczacı, bir demiryolları mühendisi ve Osmanlı Bankası müdür yardımcısı. Şam halkını bir hafta eğlendirdikten sonra Halep’e gitmiş olan bir Rum varyete kumpanyasından söz ediliyordu. Eczacı Rumca bildiği için benimle daha sık konuşuyordu. Tiyatro hakkında oldukça bilgisi var gibi görünüyordu; aktörün ölümüyle birlikte yok olmak ve büyük sanatından ardında hiçbir iz bırakmamak talihsizliğine üzülüyordu.</span></p>

    <p class="metin"><span>Kendisine yerinde bir yanıt vermek isteyerek:</span></p>

    <p class="metin"><span>– Evet, dedim, aktörler dönemlerinin bir özeti, bir özüdürler. Bu bilgece düşünceyi şey... şey...</span></p>

    <p class="metin"><span>Kekelemeye başladım:</span></p>

    <p class="metin"><span>– Sch... Sch... Schop... Schil...</span></p>

    <p class="metin"><span>Belleğim bana isyan etmişti. Bu bilinen cümlenin yazarına ait olan, bin kez yinelemiş olduğum, dünyaca bilinen adı, ağzımın içinde boş yere dönüp duran dilim bir türlü telaffuz edemiyordu. Kendilerinden yardım dilenerek birer birer arkadaşlarımın yüzlerine bakıyordum:</span></p>

    <p class="metin"><span>– Hay Allah müstahakını versin! dedim. Bu cümle Hamlet’tedir, hani facianın kahramanı, aktörlerin gelişi sırasında onlardan söz eder. Anımsamıyor musunuz? Bunu yazan Sch... Ch...</span></p>

    <p class="metin"><span>Bilgiçliğimin böyle belirgin bir biçimde foyasını meydana çıkarmasına canı sıkılan Herdan, sinirden kıpkırmızı kesildi:</span></p>

    <p class="metin"><span>– Söyle be, kim demiş bunu?</span></p>

    <p class="metin"><span>– Ben de onun adını bana anımsatmanızı rica ediyorum ya? Belleğim bana ihanet ediyor, ama sizler Hamlet’in yazarının kim olduğunu bilmiyor musunuz?</span></p>

    <p class="metin"><span>Simon omuz silkti ve nargilesinden bir tokurtu çıkardı. Hamlet onun nesine gerekti. Ne de olsa biraz daha fazla canları sıkılmış olan diğerleri gözlerini açıyorlardı: Eczacı, mühendis, banka müdürü, bana bakıyor ve birbiri ardından soruyorlardı:</span></p>

    <p class="metin"><span>– Hamletâm?!</span></p>

    <p class="metin"><span>– Hay Allah layığınızı versin, evet, evet, Hamletâm! Şam’da aydınlar bile Hamlet’in yazarının kim olduğunu bilmeyecek olduktan sonra şeytan götürsün böyle ölmezliği! Kral Lear’in, Macbeth’in, Ot-hello’nin ve daha birçok trajedilerin yazarı, üç yüz yıl önce yaşamış olan bilge İngiliz!</span></p>

    <p class="metin"><span>– Ha? Üç yüz yıl önce. Üç yüz yıl önce ölmüş bir adam anımsan-mazsa bunda şaşacak ne var?</span></p>

    <p class="metin"><span>Çubuğumu fırlattım ve kollarımı havaya kaldırdım:</span></p>

    <p class="metin"><span>– Deli misiniz, dostum, ben ölmüş adamlardan değil, Hamlet’in<br class="calibre1" />
    yazarından söz ediyorum. Bu bende geçici bir unutkanlık, ama görüyorum ki sizinkisi kaşarlanmış cahillik! Hatta Hamlet’i bile işitmemiş-<br class="calibre1" />
    siniz!</span></p>

    <p class="metin"><span>Ve, ifrit kesilerek, ellerini bile sıkmadan kalktığım gibi dışarı fırladım.</span></p>

    <p class="metin"><span>Sokakta Herdan ardımdan yetişti:</span></p>

    <p class="metin"><span>– Yaptığın doğru değil. Onlara açıkça ahmaksınız, dedin!</span></p>

    <p class="metin"><span>Evet, bunu demiştim. Ve namaz saatinde, minarelerin tepesinden tekrarlamaya hazırdım.</span></p>

    <p class="metin"><span>Odama kapanıp hep Hamlet’in yazarını düşündüm. Adını anımsayarak ertesi günü gidip bütün o gülünç aydınların yüzlerine çarpmak istiyordum. Ama düşündükçe daha çok sersemleşiyordum.</span></p>

    <p class="metin"><span>Odada bir aşağı bir yukarı dolaşıyor, tebeşirle alfabenin tüm harflerini yazıyor, anamın adı kadar iyi bildiğim o ismin gözlerimin önünde fışkıracağını umarak bunlardan türlü bileşimler oluşturuyordum. Ama boşuna! Ağzımdan yalnız şu sözcük kırıntıları çıkıyordu:</span></p>

    <p class="metin"><span>– Sch... Schop... Schil...</span></p>

    <p class="metin"><span>İsmin S harfiyle başladığını biliyordum, ama ilk heceyi oluşturmak istediğim zaman, derhal Schopenhauer ya da Schiller doğrultusunda yoldan çıkıyor, utancımdan kıpkırmızı kesiliyordum. Odada dolaşıyor, yüksek sesle söyleniyordum:</span></p>

    <p class="metin"><span>– İşe bak: Sen daha çocukluğunda dünya edebiyatlarının büyüklüğünü sez, daha sonraları ruhunu bunlarla beslemek için aile ocağını<br class="calibre1" />
    ve rahatlığını terk et; Schopenhauer’in, Schiller’in kim olduklarını, sınavdan önce ezberlenmiş belirsiz bir ders gibi değil de, aşkla belle,<br class="calibre1" />
    sonra da Hamlet’in yazarını iki Almanla karıştır, bundan daha büyük zihin sefaleti mi olur?</span></p>

    <p class="metin"><span>Kafamı bu kadar kurcalamaktan yorgun düşerek, geceyarısı, soyunmadan kendimi yatağa attım ve bir sarhoş gibi uyudum. Gece her uyanışımda kekeliyordum:</span></p>

    <p class="metin"><span>– Schop... Schil...</span></p>

    <p class="metin"><span>Ertesi gün, Herdan, buzlu şerbet, kahve ve nargileden oluşan sabah kahvaltısına gitmemiz için her zamanki gibi erkenden damladı. Keyfim hiç yerinde değildi, kavgaya hazırdım. Babayani bir tavırla güldü:</span></p>

    <p class="metin"><span>– Adam sen de! Bırak artık şu... neydi adı? Hamlet mi?</span></p>

    <p class="metin"><span>– Nasıl bırakırım, Bay Herdan! Kafamı taştan taşa çarpmak istiyorum! Böyle bir olay karşısında kalabilirmişim? Öyleyse kendimi bi-leliden beri ne diye yaşıyorum?</span></p>

    <p class="metin"><span>– Hamlet’ler için mi yaşıyorsun?!</span></p>

    <p class="metin"><span>– Hiç kuşkusuz. Hamlet’ler için!</span></p>

    <p class="metin"><span>Simon kollarını açıp olduğu yerde dönerek ıslık çalmaya başladı:</span></p>

    <p class="metin"><span>– Yoksa böyle bir saçmalık için işini de ihmal edebilir misin?</span></p>

    <p class="metin"><span>– Edebilirim!</span></p>

    <p class="metin"><span>– Ama ben sana dayak atarım!</span></p>

    <p class="metin"><span>– Kafamı yerine getirmeme yardım etseniz daha iyi edersiniz. Belki Hamlet yazarının adını bilen biraz okumuş bir adam keşfetmek mümkün olur.</span></p>

    <p class="metin"><span>– Amma da yaptın ha! Bir eşeğin sırtına binip kapı kapı bütün Şam’ı dolaşarak Türklerden Hamlet’in adını mı sorayım istiyorsun?</span></p>

    <p class="metin"><span>– Yok be yahu, Hamlet’in adını değil, Hamlet yazarının adını!</span></p>

    <p class="metin"><span>– Hem dur bakalım: Yazara Türkçe nasıl derler bilmem, çünkü Romence bile bunun ne demek olduğundan haberim yok. Çek arabanı!</span></p>

    <p class="metin"><span>– Öyleyse, onlara Hamlet’i yazan kimdi? diye sorarsınız.</span></p>

    <p class="metin"><span>Taptaze sulanmış ve süpürülmüş olan Merkez kahvesine vardığımız zaman, tıka basa müşteri doluydu. Gözleri hâlâ mahmur, sessiz, somurtkan müşteriler, kahvelerini höpürdetiyor, nargilelerini iştahla çekiyor, birkaç gazeteye göz gezdiriyor, çoğu dalgın gözlerle bakınıyorlardı. Rahatına düşkün olan Doğulu erken yatar, sabah erken kalkar, ama gündüzleri genellikle duyarlılığını her doğrultuda cömertçe harcar, bu nedenle sabahları yataktan uykulu kalkar ve zihnini harekete geçirmek için gayret sarfetmesi gerekir. Türk’ün, Arap’ın, Rum’un daha şafakta bütün o uyarıcıların, o nargilelerin, sade kahvelerin gereksinimini duyması, bu nedenledir. Kızıl Sultan’ın idam hükümlerini sabahları bakmadan imzaladığını, akşamları ise itirazlarda bulunduğunu söylerler.</span></p>

    <p class="metin"><span>Kahveye girince, herkese bir sabahlar hayrolsun savurduk, bize buyursun’lar ve merhaba’larla karşılık verildi; sonra birkaç tanıdığın yanında bulunduk, bize zorla gülümsediler ama bu gülümsemede önceki gecenin acılığı gizliydi.</span></p>

    <p class="metin"><span>Bütün bu feslere bakıyor ve Hamlet yazarının adı bunlardan acaba hangisinin altında uyukluyor, diye düşünüyordum. Simon anladı ve kolumdan çekti:</span></p>

    <p class="metin"><span>– Onlara sabah sabah Hamlet’ten söz etme. Türkler yataktan ters<br class="calibre1" />
    taraftan kalkarlar. Bırak ilk nargilelerini bitirsinler.</span></p>

    <p class="metin"><span>Beni avutmak arzusuyla Herdan bir tavla istedi, ama eğlenecek halim yoktu. Bu maddi dünyada ünlülerin ne kadar boşuna övündüklerini düşünüyordum.</span></p>

    <p class="metin"><span>– Ah, Bay Herdan, dedim, bilseniz ne kadar üzücü bir gözlem<br class="calibre1" />
    bu! Şam’da Hamlet gibi yapıtlardan bile habersiz aydınlar bulunması<br class="calibre1" />
    ne garip şey!</span></p>

    <p class="metin"><span>Simon kızarak çubuğunu attı:</span></p>

    <p class="metin"><span>– E-e-e, Hamlet’inle yeter kafa şişirdiğin be! Gülbahar oynayacak<br class="calibre1" />
    mısın, oynamayacak mısın, onu söyle? Yok büyülü isen git kendini<br class="calibre1" />
    okut. A, bu kadarı da fazla canım! Sen bir boyacı parçasısın; bense<br class="calibre1" />
    tenekeci. Nemize gerek bizim Hamlet Mamlet?</span></p>

    <p class="metin"><span>Durakaldım. Herdan’ın hakkı vardı. Ey Hamlet, senin sonsuzlukla haşır neşir olduğundan koca koca mühendisler, eczacılar, banka müdürleri habersiz bulunurken, ne diye burnunu sokarsın bizim sefaletimize?</span></p>

    <p class="metin"><span>İkinci çubuklarımızı yaktığımız sırada, Suriye süvari komutanı sökün etti. Koca göbeği, savaşçı tavrı, Vilhelmvari bıyıklarıyla doğru bizim masamıza geldi ve Fransızca selam verdi.</span></p>

    <p class="metin"><span>– Bonjur, Simon Bey!</span></p>

    <p class="metin"><span>Temennalar ettiler, göbek tokuşturdular; sonra oturmasına bile meydan vermeden, Herdan damdan düşercesine sordu:</span></p>

    <p class="metin"><span>– Bana bak! Şu gâvur yok mu, Hamlet yüzünden aklını oynattı: Acaba sen...</span></p>

    <p class="metin"><span>– Kimin yüzünden, dedin?</span></p>

    <p class="metin"><span>– Hamlet!</span></p>

    <p class="metin"><span>– O da kim?</span></p>

    <p class="metin"><span>– Ben de sana onu soracaktım ya...</span></p>

    <p class="metin"><span>– Ne iş görür bu Ham...</span></p>

    <p class="metin"><span>Simon, gülmekten avurtları şişmiş bir halde bana baktı:</span></p>

    <p class="metin"><span>– Söyle albayına ki, Hamlet meslek olarak “fikir sultanı”ydı ve bu<br class="calibre1" />
    mesleği engel olmasaydı “geniş bir çamur tabakasına” hükümran olması çok kolaydı.</span></p>

    <p class="metin"><span>Herdan sağlam bir adam kahkahası savurdu. Komutan da, nedenini anlamadan, gülmeye başladı. Ve göbekleri iki kocaman kabak gibi hoplarken, Hamlet’e ve bazı dillerin insan ahmaklığına miras bırakmış oldukları bütün o trajedilere karşın, ben de güldüm.</span></p>

    <p class="metin"><span>Az sonra, iki candan dostun ateşli bir gülbahar partisine giriştikleri sırada kimseye görünmeden kendimi dışarı attım.</span></p>

    <p class="metin"><span>İyi yürekli Herdan’ın itirazlarına karşın iki gün kapıdan dışarı çıkmadım. Ne zaman üstümde saltanatını kursa, hayatımda yaptığı tahribat yüzünden çok iyi tanıdığım bir duygunun içimde uyanmaya başladığını hissediyordum. Bu önceden sevmiş olduğum şeylere ve insanlara karşı ani bir iğrenmeydi. Kent, sokak, ev, iş ve insanlar, bir an geliyor ki, etrafımda bana düşman, anlamsız, çirkin görünüyor. O zaman, ne olursa olsun, başka yere gitmek ihtiyacını duyuyorum. Hayatımda oluşan bütün değişikliler bunun yüzünden... Bu duygunun iyi tarafları var, kötü tarafları var: Onu olduğu gibi kabul ediyorum, çünkü bu duygu demek, ben demek...</span></p>

    <p class="metin"><span>Bu yüzden, içimde bir korku ile, rahat durdum ve bu yolculukta yanımdan ayrılmamak inceliğinde bulunan iki zavallı kitapçığın birkaç sayfasını tekrar okudum. Arada bir odayı arşınlayarak zihnimde araştırıyordum:</span></p>

    <p class="metin"><span>– Schop... Schil...</span></p>

    <p class="metin"><span>Hay Allah cezasını versin!</span></p>

    <p class="metin"><span>Bazen Rus konsolosuna giderek beni karabasanımdan kurtarmasını istemeyi düşündüm, ama cesaret edemedim. Beni deli sanıp kapı dışarı edebilirdi. Hem bakalım, beni hâlâ anımsıyor muydu?</span></p>

    <p class="metin"><span>Zihnimin yerine gelmesi için bir başka çare, Mihail’e yazmaktı.</span></p>

    <p class="metin"><span>Ne acı, yanıtını almak için on beş gün beklemem gerekirdi, oysa kafamı saran bu ateşten çemberle yaşamak bana olanaksız gibi geliyordu.</span></p>

    <p class="metin"><span>Üstelik bu olay tam bitirilmesi güç bir işe çalışırken başıma gelmişti. Ressam olmadığımdan benim için güç bir işti bu. Bir moda mağazası için tabela hazırlıyordum. Bunu bitirip de toplu bir parayı cebime atmak için, yalnız üstünde şahane bir beyaz devekuşu tüyü ile büyük bir kadın şapkası kalmıştı.</span></p>

    <p class="metin"><span>Bu tüyün “şahane”, “şa-ha-ne” olması gerektiğini bana söylemişlerdi! Oysa, şahaneliği şöyle dursun, orta halli bir resim bile yapamıyordum. Hamlet yazarının adını aradıkça, tüyüm büsbütün tüylükten çıkıyordu. Bu koca bir esmer lekeydi. Onu bir suçmuş gibi hemen sildim.</span></p>

    <p class="metin"><span>Üçüncü gün, Herdan bana acayip baktı:</span></p>

    <p class="metin"><span>– Biraz evhamlısın gibi geliyor bana.</span></p>

    <p class="metin"><span>– Olabilir.</span></p>

    <p class="metin"><span>– Bu tüyü neden bitirmiyorsun?</span></p>

    <p class="metin"><span>– Beceremiyorum.</span></p>

    <p class="metin"><span>– Öyleyse sana nefis bir tüy vereyim! Güzel saten üzerine basılmış. Oyup çıkarır ve yerine koyarsın. Etrafına ve tüyün üzerine bir iki fırça vurursun, sonra hepsine birden güzel bir cila çekersin. Olur biter! Şimdi kalk da kahveye gidelim. Sensiz canım sıkılıyor.</span></p>

    <p class="metin"><span>Kahvede ben yokken herhalde halime epey gülmüş olacaklardı, çünkü en alaycı gülümsemelerle karşılaştım. Beni biraz oynatmış olarak gördüklerini anladım ve artık hiç kimseye bu mesele hakkında soru sormamaya karar verdim, ama çok iyi niyetli biri olan Simon bir kez daha şansımı denemek istedi.</span></p>

    <p class="metin"><span>Uzun boylu sıska bir adam, fesi ensesinde, gelip kahvenin bir köşesinde oturmuştu.</span></p>

    <p class="metin"><span>Herdan:</span></p>

    <p class="metin"><span>– Gel, dedi, benim doktorum o. Gençliğinde çok yer dolaşmış,<br class="calibre1" />
    birkaç dil de bilir. Aradığın adamı o da bilmezse, git de kendini as.</span></p>

    <p class="metin"><span>Ve ağır tavırlı adama seslenerek Rumca sordu:</span></p>

    <p class="metin"><span>– Af buyurun, efendi, size bir soru sormak isterim. Bu adamın şimdi mahrum olduğu rahatına kavuşup kavuşmaması vereceğiniz yanıta bağlı.</span></p>

    <p class="metin"><span>– Emrinizdeyim.</span></p>

    <p class="metin"><span>– Çok yolculuk etmiş olduğunuzu hep biliyoruz. Hiç Hamlet’ten söz edildiğini duydunuz mu?</span></p>

    <p class="metin"><span>Doktor gözlerini faltaşı gibi açtı:</span></p>

    <p class="metin"><span>– Hamleta?! Tanımam! Ne yaparsın, insan, ne kadar seyahat etse de herkesi tanıyamaz ya. Öyle değil mi?</span></p>

    <p class="metin"><span>Simon yeniden kahkahayı basmak üzereydi, ama ben Şam aydın-larındaki cehaletin aldığı boyuttan ürkerek konuya girdim:</span></p>

    <p class="metin"><span>– Herkesi tanımak işi değil bu efendim. Ünlü bir trajedi, bir tiyatro piyesidir bu!</span></p>

    <p class="metin"><span>– Ya! Bir tiyatro piyesi ha?! Ama ben piyes yazmam! Ben yalnız kendi mesleğimle uğraşırım.</span></p>

    <p class="metin"><span>Birdenbire arkamı döndüm, postane meydanına açılan kapıdan kendimi dışarı attım. Herdan gülmekten kırılarak peşimden koşuyordu:</span></p>

    <p class="metin"><span>– Dur! Dur! diye haykırıyordu. Valiye gidelim.</span></p>

    <p class="metin"><span>– Bırak Allahaşkına! Bahse girerim ki Şam’da kendi mesleğinden başka bir şey bilen tek adam yoktur. Bu bir cehalet kenti!</span></p>

    <p class="metin"><span>Herdan elini alnına götürdü:</span></p>

    <p class="metin"><span>– Buldum! Posta müdürüne gitsek? Benim iyi dostumdur. Hep kitap karıştırdığını görürüm. Kimbilir? Belki o diğerlerinden daha becerikli çıkar.</span></p>

    <p class="metin"><span>– Peki! Bu “müdür”e de gidelim. Ama o, Hamlet’i yanına sürükleyeceğim son adam olacaktır.</span></p>

    <p class="metin"><span>Şam’ın postanesi pis, her yanı süprüntü dolu, çok zaman bomboş duran bir virane. Oraya hiç ayak atmamıştım. Suriye’deki Avrupalılar, yabancı memleketlerle olan ilişkileri için yalnız Avrupa postalarını kullanırlar: Fransız, İngiliz, Alman, Avusturya, Rus. Yalnız yurtiçi mektuplar için Türk postanesine başvurmak zorunluluğu vardır.</span></p>

    <p class="metin"><span>Buraya ilk kez girerken “mektup kutusu”nun ağzına kadar kâğıtla doldurulmuş olduğunu fark ettim.</span></p>

    <p class="metin"><span>Hayret ederek:</span></p>

    <p class="metin"><span>– Bu da ne demek? diye sordum.</span></p>

    <p class="metin"><span>Herdan yanıtladı:</span></p>

    <p class="metin"><span>– Şu demek ki, bu “kutu”ya atılan mektuplar hiçbir zaman sahiplerinin eline varamıyordu. Abdülhamid’in bütün memurları gibi dört ayda bir maaş alan memurlar, pulları çıkarıyor, mektupları da yırtıp atıyorlar. Onun için halk bu adeti bilmeyen bir kimsenin başına aynı şey gelmesin diye o kutuyu kâğıtla doldurur oldu. Bu Hamid postanesi aracılığıyla yazışmak istersen, mektubu gişeye vermeli ve memurdan pulu gözünün önünde damgalamasını istemelisin.</span></p>

    <p class="metin"><span>– Demek böyle bir postane müdürünün Hamlet’i tanıdığına ihtimal veriyorsunuz?</span></p>

    <p class="metin"><span>Ne olur ne olmaz deyip müdürü aradık ve kendisini binanın avlusunda bulduk. Bodur, pis, işçi kılıklı bir adamdı. Üstü mürekkep lekeleriyle kaplı kurt yeniği bir masanın ayağını onarmaya çabalıyordu.<br class="calibre1" />
    Arkadaşını görünce sevinçle haykırdı ve ona doğru koşarak çekici eline sıkıştırdı:</span></p>

    <p class="metin"><span>– Simon!.. Sevgili dostum!.. Gökten mi düştün? Lütfen bak<br class="calibre1" />
    bakalım, şunun ayağını yerine koyabilir misin? Ben parmaklarımı<br class="calibre1" />
    dövmekten başka bir şey yapamıyorum!</span></p>

    <p class="metin"><span>Herdan çivileri çakmaya başlayarak:</span></p>

    <p class="metin"><span>– Peki, dedi, “yazıhane”ni tamire çalışacağım. Ama bana bak,<br class="calibre1" />
    Hamlet diye bir isim biliyor musun?</span></p>

    <p class="metin"><span>Elinde çekiçle yere çömelen Simon yanıtı bekliyor ve şimdiden içinden gülerek fıkır fıkır kaynıyordu. Öteki, bir şey işitmemiş gibi duruyordu.</span></p>

    <p class="metin"><span>Tenekeci, yüzünü müdüre çevirerek tekrarlıyordu:</span></p>

    <p class="metin"><span>– Hamlet, dostum, Hamlet! Belki bu isme bir yerde rastlamışsın-<br class="calibre1" />
    dır: Hamlet, Hamlet!</span></p>

    <p class="metin"><span>Müdür:</span></p>

    <p class="metin"><span>– Hayır, tanımıyorum, dedi, ama sana içinde her istediğini bulabileceğin kocaman bir kitap getireceğim. Ben gelinceye kadar masayı<br class="calibre1" />
    onarıver.</span></p>

    <p class="metin"><span>Ve dayak yemiş bir kedi gibi küs küs gitti. Yerimde hoplamaya başladım:</span></p>

    <p class="metin"><span>– Hey Herdan, bu kez üstüne bastık! Bana Larousse’u getirecek. Gerçekten bunun içinde ne ararsan bulursun. Kurtuldum!</span></p>

    <p class="metin"><span>– Gördün mü benim “uçkuru düşük müdürü!” Seni o kurtarıyor. Bunu beklemiyordun değil mi?</span></p>

    <p class="metin"><span>Simon bir kahkahayı zor zaptederek:</span></p>

    <p class="metin"><span>– Allah vere de sana Kuran’ı getirmese! dedi.</span></p>

    <p class="metin"><span>Hayır, getirdiği Kuran değildi, ama Larousse da değildi. Bu Suriye ve Filistin Umumi Salnamesi idi.</span></p>

    <p class="metin"><span>Herdan çekici fırlattı ve çayırdaki atlar gibi bacaklarını havaya kaldırarak yerde yuvarlanmaya başladı.</span></p>

    <p class="metin"><span>Yeniden odama kapandım ve yine okumaya koyuldum. Beni kurtaracak ve işime devamımı mümkün kılacak bir ilhamın gökten ineceğini umuyordum. İşimin önemi günden güne artıyordu. Romanya’dan gerçek bir tabela ressamı getirterek kendime ortak etmeyi düşünüyordum. Şam’ın tüm dükkânlarını Avrupai tabelalarla kaplayabilirdik. Çünkü var olanların hepsi parmakla yazılmışa benziyordu. Yani kendime serbest bir hayat sağlamak ve hatta zengin olmak olanağı önümde belirmişti. Servet yapmak benim için bir amaç olmadığından, iş hacmi bin sterlini bulduğu zaman atölyemi satmak ve bu para ile Akdeniz’in en güzel kıyılarında Mihail’le birlikte çadırımı dolaştırmak hayalindeydim. Ah, benim bu hayallerim!</span></p>

    <p class="metin"><span>Ne acıklı! Yaldızlı olmasa bile, hiç değilse su geçirmez bir çadırı dolaştırmamıza olanak verecek bir sermayeyi yaratmak herhalde benimki gibi kafaların nasibi olmasa gerek. Benim gibi adamların kaderi delik deşik bir göçebe arabasıdır.</span></p>

    <p class="metin"><span>Bu yeni ve geçici hapsin daha ertesi günü buna inandım. Kafama bir çivi saplanmıştı: Hamlet yazarının adı. Geceleri her uyanışımda sayıklıyordum:</span></p>

    <p class="metin"><span>– Schop... Schil...</span></p>

    <p class="metin"><span>Bu durum bir haftadan beri devam ediyordu. Ve birdenbire yola çıkmanın bir habercisi olan tiksintim galip geldi. Hamlet’i bilen bir adamı fenerle aramak gereken bir kentte benim hayatımın ne değeri vardı? Sevimli insanlar... İçtenlikli ilişkiler... Zorunluluk olunca insan bildiklerinin yardımına güvenebilirdi. Hepsi bundan ibaretti ve bu bana yetmiyordu.</span></p>

    <p class="metin"><span>Düşünceden yoksun bir dinginlik. Mezarlık. İşlenmiş bir zekânın cazibesi katılmadıkça iyiliğin bile tadı kalmıyor. Dolu bir mide ve uyku. Demek insanlığın size ekmek vermesi biraz zihnini kurcalayacak bir soruya cevap vermesinden daha kolaymış.</span></p>

    <p class="metin"><span>Bavulumu hazırladım ve son bir kez sokaklarda dolaşmak, birer mezar olmalarını bağışlamak ve onlarla vedalaşmak için dışarı çıktım.</span></p>

    <p class="metin"><span>Postane meydanında bir Avrupa matbaasından çıkmış kocaman bir ilan! İki iri sözcük başımı döndürdü: MOLDOVA VERDE. Romence bu “Yeşil Moldavya” demekti! Yaklaştım ve Fransızca metni güçlükle söktüm. Bu bir gözbağcıydı, herhalde Romanyalı bir Yahudi olacaktı, kendine Moldova Verde adını veren oydu. Ve, tabii, hemen o gece için, “Şam halkının şimdiye değin hiç görmediği” ustalıklar vaat ediyordu.</span></p>

    <p class="metin"><span>– İyi. Gidip görürüz. Şimdilik. Merkez kahvesine gidiyoruz.<br class="calibre1" />
    Orada rastlantı beni, kente henüz gelmiş bir yabancı olduğunu anladığım bir adamın yanına oturttu. Garsonlara dert anlatamıyor ve yöre<br class="calibre1" />
    âdetlerinden tümüyle habersiz bulunuyordu. Üstelik bana endişeli,<br class="calibre1" />
    bitkin göründü. Zeki, canlı gözleri, birer birer bütün müşterilerin yüzlerinde dolaşıyordu. Bu gözler ısrarla benim üzerimde durdu. Adam<br class="calibre1" />
    bana bir şeyler söylemek istiyordu, bu belirgindi. Ben daha önce davrandım ve Rumca olarak bu dili bilip bilmediğini sordum.</span></p>

    <p class="metin"><span>Benden iyi biliyormuş. Derhal yüzü sakinleşti.</span></p>

    <p class="metin"><span>– Oh! diye geniş bir nefes aldı. Belki aradığım adamsın!</span></p>

    <p class="metin"><span>– Dur! dedim. Önce; sen Romen değil misin?</span></p>

    <p class="metin"><span>– Evet, sen de mi?</span></p>

    <p class="metin"><span>Adam az kalsın boynuma sarılarak, erkekleri ender olarak bu denli masumane öpüşen kalabalığın önünde beni öpecekti.</span></p>

    <p class="metin"><span>– Ben şu ilanın üstünde gördüğün açıkgözüm.</span></p>

    <p class="metin"><span>– Anlamıştım.</span></p>

    <p class="metin"><span>– Dün akşam bizim şarlatanlığın en parlak numarasını prova ederken bak başıma neler geldi. Bu numara, karımın “göğe çıkışı”dır. Tıpkı sizin peygamberinizin yaptığı gibi! Ama Kulis’te çıkrığı çeviren ahmak, tam ben boş sahneye karşı nutuk çekerken kolu elinden kaçırdı. Karım tavandan düştü ve ayağı burkuldu. Üzüntümün nedeni bu değil, ama bu akşam izleyicilerin önünde aynı şeyin başıma gelmemesi için bu görevi kime vereceğimi bilemiyorum. Sahi, bana bu büyük iyiliği yapmaz mısın? Yaman bir adama benziyorsun! Tabii bir altın hakkındır.</span></p>

    <p class="metin"><span>– Ben para istemiyorum. Yalnızca bana Hamlet yazarının adını anımsat yeter.</span></p>

    <p class="metin"><span>– Bırak be yahu, benim derdim başımdan aşkın, sen de alaya kalkıyorsun!</span></p>

    <p class="metin"><span>– Yemin ederim ki ciddi söylüyorum!</span></p>

    <p class="metin"><span>– Öyleyse, Shakespeare! Tamam! Haydi şimdi gidip bizim dalaverenin provasını yapalım!</span></p>

    <p class="metin"><span>Ertesi günü, halkı heyecandan deli eden şaheser bir “miraç”tan sonra, Shakespeare’i tanıyan Moldova Verde ile birlikte Şam’dan ayrılıyordum.</span></p>
  </div>

  <div class="calibre2" id="calibre_pb_18"></div>
</body>
</html>
