<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karanlığı taramak</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <p>“Öbür tarafta başka bir dünya olduğunu söylemişti,” dedi Donna. “Onu görmüş.”</p>

  <p>“Kapıdan ... asla geçmemiş mi?”</p>

  <p>“Evindeki her şeyin altını üstüne getirmesinin nedeni buymuş, kapıdan geçmek hiç aklına gelmemiş. Kapıyı sadece beğenmiş, hoşuna gitmiş, sonra artık onu göremez olmuş ve artık çok geçmiş. Birkaç gün onun için açık kalmış, sonra kapanıp sonsuza kadar kaybolmuş. Tekrar tekrar bir sürü LSD ile o suda eriyen vitaminleri almış, ama onu bir daha asla görememiş; gerekli kombinasyonu asla bulamamış.”</p>

  <p>“Öbür tarafta ne varmış?” diye sordu Bob Arctor.</p>

  <p>“Orada hep gece olduğunu söyledi.”</p>

  <p>“Gece mi?”</p>

  <p>“Ay ışığı ve su varmış, hep aynı. Hiçbir şey kımıldamıyor, değişmiyormuş. Siyah su, mürekkep gibi, bir sahil, bir adanın plajı. Oranın Yunanistan olduğundan emindi, eski Yunanistan. Kapının zamanda zayıf bir nokta olduğunu, oradan geçmişi gördüğünü düşünüyordu. Daha sonra, artık onu göremiyorken, otoyolda kamyonlar arasında araba kullanıyormuş, ve cehennemi bir öfkeye kapılmış. Bütün o harekete ve gürültüye dayanamadığını söylüyordu. Oraya buraya gidip gelenler, birbirine çarpan onca şeyin gürültüsü. Sonuçta ona tüm bunları neden gösterdiklerini asla anlamamış. Onun Tanrı olduğuna ve kapının diğer dünyaya açıldığına gerçekten inanıyordu, ama son değerlendirmede tek elde ettiği kafasının iyice bulanmasıydı. Buna tutunamıyor ve başa çıkamıyordu. Kime rastlarsa bir süre sonra her şeyi kaybettiğini anlatmaya başlıyordu.”</p>

  <p>“Benim gibi,” dedi Bob Arctor.</p>

  <p>“Adada bir kadın varmış. Tam olarak değil- daha çok bir heykelmiş. Onun Cyrenaican Afroditi'ne ait olduğunu söylemişti. Ay ışığında solgun, soğuk ve mermerden yapılmış bir halde duruyormuş.”</p>

  <p>“Şansı varken kapıdan geçmeliymiş.”</p>

  <p>“Şansı olmamış/' dedi Donna. “Bu bir vaadmiş. Gelecek bir şeyin vaadi. Uzun bir gelecekte olacak daha iyi bir şeyin. Belki o-” Durakladı. “Öldüğü zaman.”</p>

  <p>“Kaçırmış,” dedi Arctor. “Bir tek şansın olur, hepsi o.” Acıyla ve yüzünü kaplayan terle savaşarak gözlerini kapattı. “Sonuçta beynini yakmış bir asit bağımlısı ne bilebilir ki? Herhangi birimiz ne kadar biliyoruz? Konuşamıyorum. Unut bunu.” Ona arkasını çevirip karanlığa doğru döndü. Kasılıyor ve titriyordu.</p>

  <p>“Bize olacakların reklamını gösteriyorlar şimdi,” dedi Donna. Kollarıyla onu sarıp tutabildiği kadar sıkı tutarak öne arkaya sallanmaya koyuldu. “Sonuçta dayanacağız.”</p>

  <p>“Yapmaya çalıştığın da bu,” dedi Arctor. “Yani şimdi, benimle.”</p>

  <p>“Sen iyi bir adamsın. Seninle kötü bir anlaşma yapılmış. Ama henüz yaşamın bitmedi. Sana büyük bir ilgi duyuyorum. Keşke . . “ Adamın içinden taşıp onu yutan karanlığın içinde, ona sessizce sarılmaya devam etti. O sarılırken bile adamı boğuyordu o karanlık. “Sen iyi ve nazik bir insansın,” dedi kız. “Bu olanlar haksızlık, ama böyle olmak zorunda. Bitmesini beklemeye çalış. Bir gün, uzun bir süre sonra, daha önce gördüğün gibi göreceksin. Hepsi sana geri dönecek.” Yenilenmiş olacak, diye düşündü. Herkesten haksızca koparılan şeylerin iade edildiği o günde. Belki bin yıl sürecek, belki de daha fazla, ama o gün gelecek ve tüm dengeler gerektiği gibi düzelecek. Belki, Tony Amsterdam gibi, sen de Tanrının sadece geçici olarak kaybettiğin bir görüntüsünü gördün; sona ermekten çok geri çekildi. Katandaki belki gittikçe daha çok kavrulan, fena halde yanmaya devam eden devrelerin içinde, ben burada sana sarılırken bile, gizli bir renk ve ışık kıvılcımı belli etmeden kendini yerleştirdi, ve sana hatırasıyla önündeki korkunç yıllan atlatman için yol gösterecek. Tam anlaşılmayan bir sözcük, görülen ama kavranamayan küçük bir şey; bu dünyanın çerçöpüyle karışmış küçük bir yıldız parçası, o güne kadar sana reflekslerinle rehberlik edecek ... ama çok uzaktı bu. Kendisi bunu yeterince hayal edemiyordu. Belki hepsi bitmeden önce öbür dünyadan bir şey, sıradanla karışmış bir halde Bob Arctor'a kendini göstermişti. Şimdi bütün yapabildiği ona sarılmak ve umut etmekti.</p>

  <p>Ama Arctor onu tekrar bulduğunda, eğer şansları varsa, yapıyı tanıması mümkün olacaktı. Ve çok şeye mal olan, anlamsızlığı bu kadar belirgin olan bu yolculuk sona erecekti.</p>

  <p>Donna'nın gözlerine bir ışık tutuldu. Bir polis, copu ve feneriyle önünde duruyordu. “Siz ikiniz lütfen ayağa kalkar mısınız?” dedi memur. “Kimliklerinizi görebilir miyim? önce siz, bayan.”</p>

  <p>Donna Bob Arctor'u bıraktı, genç adam yere yayılana kadar yana doğru kaydı; aşağıdaki bir servis yolundan sinsice tepeye tırmanıp onlara yaklaşmış olan polisin farkında bile değildi. Kız çantasından cüzdanını çıkarıp memura Bob Arctor’un duyamayacağı bir yere doğru uzaklaşmasını işaret etti. Memur, fenerinin kısılmış ışığında birkaç dakika boyunca onun kimliğini inceledi, ve sonra konuştu.</p>

  <p>“Federaller için gizli olarak çalışıyorsunuz.”</p>

  <p>“Sesinizi kısık tutun.”</p>

  <p>“Üzgünüm.” Memur cüzdanını ona geri verdi.</p>

  <p>“Sadece buradan hemen toz olun haydi,” dedi Donna.</p>

  <p>Memur ışığını bir an onun yüzüne doğru tuttu, ve dönüp geldiği gibi sessizce uzaklaştı.</p>

  <p>Bob Arctor'a geri döndüğünde, polisi hiç fark etmemiş olduğunu belirgin biçimde gördü. Artık neredeyse hiçbir şeyin farkında değildi. Başka birini ya da olup biteni bırak, bizzat Donna'nın bile.</p>

  <p>Donna tekerlek izleriyle dolu, görünmeyen servis yolundan aşağı inen polis arabasının uzaklardan yansıyan sesini duyabiliyordu. Birkaç böcek, belki de bir kertenkele, çevrelerindeki kuru çalılar arasında geziniyordu. Uzaklarda 91 Otoyolu ışıklı bir iz halinde parlıyordu, ama yolun sesi onlara ulaşmıyordu; çok uzaktı.</p>

  <p>“Bob”, dedi yumuşak bir sesle. “Beni duyuyor musun?” Yanıt yoktu.</p>

  <p>Tüm devreler sıkıca kapandı, diye düşündü. Eriyip birbirlerine girdiler. Kimse onları açamayacak, ne kadar uğraşırlarsa uğraşsınlar. Bunu deneyecekler üstelik.</p>

  <p>“Haydi,” dedi kız. Ayağa kaldırabilmek için onu dürttü. “Yola koyulmamız gerek.”</p>

  <p>“Aşk yapamayacağım,” dedi Bob Arctor. “Şeyim yok oldu.”</p>

  <p>“Bizi bekliyorlar,” dedi Donna kararlı bir sesle. “Seni götürüp kaydettirmeliyim.”</p>

  <p>“Ama şeyim yok olmuşken ne yapacağım? Yine de beni kabul edecekler mi?”</p>

  <p>“Edecekler.”</p>

  <p>Ne zaman haksızlık edeceğini bilmek en büyük bilgeliği gerektiriyor, diye düşündü. Adalet, doğru olana nasıl da kurban edilebiliyordu böyle. Bu nasıl olabilirdi? Çünkü, diye düşündü, bu dünya lanetli, ve bütün bunlar da bunun kanıtı; işte kanıt burada, önümde. Bir yerlerde, olabilecek en derin seviyelerde, mekanizma parçalandı. Her şeyin temel yapısı sarsıldı. Geri kalanlardan, o şartlar altındaki en akıllıca seçimin bizi davranışlarımızla ifade etmek zorunda bıraktığı, her çeşitten belirsiz yanlışları yapma ihtiyacı ortaya çıktı. Bu binlerce yıl önce başlamış olmalı. Artık her şeyin, ve her birimizin doğasına sızmış bu. Bunu yapmadan dönemiyoruz, ağzımızı açıp konuşamıyoruz, karar veremiyoruz. Nasıl başladığı, ne zaman ve niçin başladığı umurumda bile değil. Sadece bir gün biteceğini umuyorum. Tony Amsterdam ile olduğu gibi; sadece bir gün parlak renkli kıvılcımların geri döneceğini umuyorum, ve bu kez onları hepimizin görebileceğini, ötesinde barış olan o dar kapıyı da. Heykeli, denizi ve ay ışığı gibi görünen o aydınlığı. Hiçbir şeyin kımıldamadığı, sükuneti hiçbir şeyin bozmadığı o yeri.</p>

  <p>Çok, çok uzun zaman önce, lanetten ve her şeyin ve herkesin bu hale gelmesinden önce. Altın Çağ, diye düşündü, akıl ve adalet birbirine eş iken. Her şey kesici parçalara ayrılmamışken. Birbirine uymayan, ne kadar uğraşsak yeniden bir araya getiremediğimiz kırık parçalar haline gelmeden önce.</p>

  <p>Aşağıda, şehir ışıklarının dağıldığı karanlığın içinde bir polis sireni duyuldu. Birilerini kovalayan bir polis arabası, öldürme hırsıyla dolu, yakında amacına ulaşacağını bilen çılgın bir hayvanınkine benziyordu sesi. Titredi; gece havası soğumuştu. Gitme zamanıydı.</p>

  <p>Karanlıktaki o seslerle artık Altın Çağ'da değiliz, diye düşündü. Acaba ben de öyle hırslı sesler çıkarıyor muyum, diye sordu kendi kendine. Ben de o şey miyim? Yaklaşan, ya da etrafını çevirmiş olan?</p>

  <p>Yakalamış olan?</p>

  <p>Yanındakinin kalkmasına yardım etmeye çalıştı. Adam kımıldanıyor, inliyordu. Ayağa kaldırdı, arabaya dönmesi için yürümeye devam ederken teker teker her adımında ona yardım etti. Aşağıdaki polis arabasının sesi aniden kesilmişti; avı bitmişti. İşini yapmıştı o. Bob Arctor’u kucağına dayamış bir halde götürürken düşündü: Benim işim de bitti.</p>

  <p>New-Path personelinden iki kişi durmuş, yerde yatan şeyi dikkatle izliyorlardı. Kusuyor, titriyor, kendini pisliyor, kollarıyla kendini sarıyor, kendini durdurmak istercesine vücuduna sarılıyor, şiddetle titreten o soğuktan kurtulmaya çalışıyordu. “Nedir bu?” dedi iki personelden biri. “Bir insan,” dedi Donna. “D Maddesi mi?” Kız başını salladı.</p>

  <p>“Onun beynini yemiş. Kaybeden biri daha.”</p>

  <p>“Kazanmak kolaydır,” dedi Donna her ikisine. “Kazanmayı herkes becerebilir.” Robert Arctor’un üzerine eğilip sessizce konuştu:</p>

  <p>Elveda.</p>

  <p>O ayrılırken adamın üzerine eski bir ordu battaniyesi örtüyorlardı. Donna arkasına bakmadı.</p>

  <p>Arabasına atlayıp en yakın karayoluna, mümkün olan en kalabalık trafiğe girdi. Karoserin üzerinde duran kaset kutusundan Carole King'in Tapestry kasetini aldı; tüm kasetlerinin arasında en sevdiği oydu. Onu teybe iterken aynı anda, kontrol panelinin altındaki görünmeyen bir yerden, manyetik bağlarla tutturulmuş Ruger silahını çekip aldı. En son vitese taktı, arkasında tahta kasalarla dörtte birlik Coca Cola şişeleri taşıyan bir kamyonun peşine takıldı. Carole King'in stereo sesi şarkısına devam ederken, Rugerin şarjörünü birkaç santim önündeki Kola şişelerinin üzerine boşalttı.</p>

  <p>Carole King, sakinleştirici bir sesle, oturup duran ve kurbağa yavrusuna dönüşen insanlar hakkındaki şarkısını söylemeye devam ederken, Donna silahının şarjörü boşalmadan önce dört şişe düşürmeyi başardı, ön camında şişe camı parçalan ve kola lekeleri belirmişti. Şimdi kendini daha iyi hissediyordu.</p>

  <p>Adalet, dürüstlük ve sadakat bu dünyanın özellikleri değil, diye düşündü; ve sonra, Tanrı şahidi olsun, eski düşmanı ve ezeli hedefi Coca Cola kamyonuna bindiriverdi. Kamyon durumu fark etmeksizin yoluna devam etti. Çarpışma sonucu küçük otomobil kendi etrafında döndü; farları söndü, çamurluğun tekere sürtünmesinden çıkan korkunç sesler yankılandı, kız kendini yolun dışında, acil durum şeridinde buldu. Ters yöne dönmüş halde duran otomobilin radyatöründen sular fışkırıyor, gelip geçen sürücüler yavaşlayıp durumu hayretle izliyorlardı.</p>

  <p>Geri dön, seni lanet olası, dedi kendi kendine, ama Coca Cola kamyonu büyük olasılıkla hasarsız bir halde çoktan çekip gitmişti. Belki sadece bir çizik vardı üzerinde. Eh, bu eninde sonunda mutlaka olacaktı. Onun savaşıydı bu, kendisini aşan bir gerçeğe, bir sembole karşı mücadelesiydi. Arabadan çıkarken, şimdi sigorta masrafım artacak, diye düşündü. Bu dünyada kötülükle dalaşmanın karşılığını sert, soğuk nakit parayla ödüyorsun.</p>

  <p>Son model bir Mustang yavaşladı, ve erkek sürücü ona seslendi. “Sizi götürmemi ister misiniz, bayan?”</p>

  <p>Yanıt vermedi. Yüzünü üzerine gelen sonu gelmez ışık seline dönmüş ilerleyen küçük bir figür halinde, sadece yürümeye devam etti.</p>

  <h1 id="sigil_toc_id_13">On Dördüncü Bölüm</h1>

  <p>California'daki, Santa Ana New-Path'in yeri olan Semerkand Evi. Dinlenme salonunun duvarına raptiyelenmiş dergi kupüründe şunlar yazıyor:</p>

  <p>Yaşı ilerlemiş hasta sabah uyanıp annesini istediği zaman, ona annesinin uzun süre önce bu dünyadan göçmüş olduğunu, kendisinin seksen yaşını aşmış olup bir nekahat evinde yaşadığını, bulunduğu yılın 1913 değil 1992 olduğunu, gerçeklerle yüzleşmesi gerektiğini ve bu durumu</p>

  <p>&nbsp;</p>

  <p>Geri kalanını orada yaşayanlardan biri yırtınıştı; yazı orada bitiyordu. Profesyonel bir hasta bakımı dergisinden alındığı belliydi; parlak kağıda basılmıştı.</p>

  <p>George adındaki personel üyesi, adamın önü sıra geniş koridorda ilerlerken bir yandan açıklama yapıyordu. “Burada ilk yapacağın iş banyoları temizlemek olacak. Yerler, lavabolar, özellikle tuvaletler. Binada üç banyo var, her katta bir tane.”</p>

  <p>“Peki,” dedi adam.</p>

  <p>“İşte sana bir paspas. Bir de kova. Yapabilecek misin? Bir banyoyu temizlemeyi? Sen başla, ben seni izleyip arada yol göstereceğim.”</p>

  <p>Kovayı arka bölmedeki musluğa taşıdı, içine sabun döküp sıcak suyu açtı. Tek görebildiği hemen önündeki köpüklerdi, köpükler ve suyun yüksek sesi.</p>

  <p>Ama George'un sesini duyabiliyordu, görüş alanının dışında olsa bile. “Çok doldurma, yoksa kaldıramazsın.”</p>

  <p>“Peki.”</p>

  <p>Bir ara George, “Nerede olduğunu anımsamakta bir parça güçlük çekiyorsun,” dedi.</p>

  <p>“New-Path'deyim.” Kovayı yere koydu, ve kova dökülüverdi; gözünü ona dikip öylece durdu.</p>

  <p>“Hangi New-Path?”</p>

  <p>“Santa Ana'daki.”</p>

  <p>George kovayı onun yerine kaldırdı. Yürürken bir yandan da kovanın tel sapını nasıl tutması gerektiğini gösterdi. “Sanırım daha sonra seni adaya ya da çiftliklerden birine transfer edeceğiz. Önce bulaşık işinden geçmen gerekiyor.”</p>

  <p>“Bunu yapabilirim,” dedi adam. “Bulaşık işini.”</p>

  <p>“Hayvanları sever misin?”</p>

  <p>“Tabii.”</p>

  <p>“Ya çiftçiliği?”</p>

  <p>“Hayvanlar.”</p>

  <p>“Göreceğiz. Seni daha iyi tanıyana kadar bekleyeceğiz. Herkes bulaşık işinde bir ay kalır. Kapıdan giren herkes.”</p>

  <p>“Şehir dışında yaşamak hoşuma giderdi,” dedi adam.</p>

  <p>“Çalışmalarımızı yürüttüğümüz bir çok farklı tesisimiz var. En uygununun hangisi olduğuna karar vereceğiz. Biliyorsun, burada sigara içebilirsin, ama buna özellikle teşvik etmeyiz. Burası Synanon değil; orada sigara içirmezler.”</p>

  <p>“Başka sigaram yok.”</p>

  <p>“Tüm sakinlere günde bir paket veririz.”</p>

  <p>“Para?” Hiç parası yoktu.</p>

  <p>“Ücretsiz. Burada hiç ödeme yapılmaz. Sen ödeyeceğini ödedin.” George paspası aldı, kovanın içine itti, ona paspası nasıl kullanacağını gösterdi.</p>

  <p>“Benim niye hiç param yok?”</p>

  <p>“Bir cüzdanın ve bir soyadın olmamasıyla aynı nedenden. Sana geri verilecek, hepsi geri verilecek. Bizim yapmak istediğimiz bu. Senden alınmış olanı sana geri vermek.”</p>

  <p>“Bu pabuçlar ayağıma uymuyor.”</p>

  <p>“Bağışlara bağımlıyız, ama sadece dükkanlardan gelen yenilerine. Belki daha sonra ölçülerini alabiliriz. Kartondaki pabuçların hepsini denedin mi?”</p>

  <p>“Denedim.”</p>

  <p>“Pekala, burası zemin katın banyosu; önce burayı hallet. Burası temizlendikten sonra, ama gerçekten iyi ve mükemmel olduktan sonra, üst kata çık -paspasla kovayı da getir- sana üstteki banyoyu göstereyim. Daha sonra üçüncü kattakini gösteririm. Ama üçüncü kata çıkmak için izin alman gerekiyor, çünkü orası kızların yaşadığı yer. O yüzden önce personele sor; oraya asla izinsiz çıkma.” Adamın sırtını tıpışladı. “Tamam mı, Bruce? Anladın mı?”</p>

  <p>“Peki,” dedi Bruce, yerleri paspaslayarak.</p>

  <p>“İyi bir iş yapacak hale gelene kadar banyoları temizleyeceksin,” dedi George. “Önemli olan insanın ne yaptığı değil, doğru yapacak hale gelip bununla gurur duymasıdır.”</p>

  <p>“Bir daha eskisi gibi olabilecek miyim?” diye sordu Bruce.</p>

  <p>“Eski halin seni buraya getirdi. Eskisi gibi olursan bu er ya da geç seni yine buraya getirir. Hatta bir daha sefere buraya ulaşamayabilirsin bile. Doğru değil mi? Buraya gelebildiğin için şanslısın; az kalsın gelemeyecektin.”</p>

  <p>“Beni bir başkası arabayla getirdi.”</p>

  <p>“Şansın varmış. Bir daha sefere bunu yapmayabilirler. Seni otoyolun kenarında bir yere atıp canın cehenneme diyebilirler.” Bruce paspaslamaya devam etti.</p>

  <p>“En iyisi önce klozetleri halletmek. Sonra küveti, tuvaletleri, en son da yerleri.”</p>

  <p>“Peki,” dedi Bruce, ve paspası bıraktı.</p>

  <p>“İşin bir püf noktası vardır. Sonunda ustalaşırsın.”</p>

  <p>Konsantre olduğunda, lavabonun yüzeyi üzerindeki çatlakları gördü; temizleyiciyi çatlaklardan aşağı damla damla akıttı ve sıcak su döktü. Buharlar yükseldi, buharların içinde kımıldamadan durdu. Koku hoşuna gitmişti.</p>

  <p>Öğle yemeğinden sonra dinlenme salonunda oturup kahve içti. Uyuşturucuyu bırakma döneminde olduğunu anladıklarından kimse onunla konuşmuyordu. Kupasından içerek otururken sohbetlerini duyabiliyordu. Hepsi birbirini tanıyordu.</p>

  <p>“Eğer ölü bir insanın içinden dışarı baksaydın yine de görebilirdin, ama göz kaslarını çalıştıramadığın için odaklayamazdın. Başını veya göz kürelerini çeviremezdin. Bütün yapabileceğin, görüş alanından bir şey geçene kadar beklemek olurdu. Donup kalırdın. Devamlı beklerdin. Berbat bir sahne olurdu.”</p>

  <p>Gözünü kahvesinden çıkan dumana dikmişti, sadece ona bakıyordu. Duman yükseliyordu, koku hoşuna gitmişti.</p>

  <p>“Hey.”</p>

  <p>Bir el ona dokundu. Bir kadın eli. “Hey.”</p>

  <p>Bakışlarını hafifçe yana çevirdi.</p>

  <p>“Nasılsın?”</p>

  <p>“İyiyim.”</p>

  <p>“Daha iyi hissediyor musun?” “İyi hissediyorum.”</p>

  <p>Kahvesini ve dumanını seyrediyordu, ne kıza, ne de diğerlerine bakmıyordu. Devamlı önüne, kahvesine bakıyordu. Kokunun ılıklığı hoşuna gidiyordu.</p>

  <p>“Yalnızca tam önünüzden geçildiğinde görebilirdiniz. Hele gözünüzün önüne yaprak ya da başka bir şey sarkıyorsa, sonsuza kadar başka hiçbir şey göremezdiniz. Yapraktan başka. Dönemezdiniz çünkü.”</p>

  <p>“Peki,” dedi kahve kupasını her iki eliyle tutarak.</p>

  <p>“Duyguları hissedebildiğinizi, ama canlı olmadığınızı düşünün. Görüyorsunuz, hatta biliyorsunuz, ama yaşamıyorsunuz. Sadece dışarı bakıyorsunuz. Tanıyorsunuz, ama hayatta değilsiniz. Bir insan ölebilir ve yine de yaşamaya devam edebilir. Bazen birinin gözlerinden size bakan şey -taa çocukluğunda- çoktan ölmüştür. Sırf içi boş bir vücut değildir; orada hâlâ bir şey vardır, ama ölmüştür ve hâlâ bakıyordur; bakmamak elinde değildir.”</p>

  <p>Bir başkası konuştu. “Zaten ölmek bu demek, yani önünde her ne varsa ona bakmak zorunda kalmak. Tam oraya konmuş Tanrının belası bir şey, seçmek ya da değiştirmek gibi bir şansın yok. Sadece oraya ne konduysa olduğu gibi kabul etmen gerekir.”</p>

  <p>“Sonsuza kadar bir bira kutusuna bakmaya ne dersiniz? O kadar kötü olmayabilir. Korkacak hiçbir şey olmazdı o zaman.”</p>

  <p>Yemek salonunda kendilerine yemek verilmeden önce, Kavram saatleri olurdu. Personelden farklı kişiler tarafından tahtaya birçok Kavram yazılır ve tartışılırdı.</p>

  <p>Elleri kucağında kavuşmuş bir halde oturuyor, yerleri seyrederek büyük kahve makinesinin ısınırken çıkardığı sesleri dinliyordu; vuup-vuup sesleri geliyor, ve bu onu korkutuyordu.</p>

  <p>“Canlı ve cansız varlıkların özellikleri aralarında alışveriş halindedir.”</p>

  <p>Herkes katlanır iskemleler üzerinde dağınık düzende oturmuş, bunu tartışıyordu. Kavram'ı daha önceden tanıyor gibiydiler. Görünüşe göre bunlar New-Path'in düşünce biçiminin parçalarıydı. Vuup-vuup. Belki ezberlenmiş bile olabilirlerdi, ama üzerlerinde tekrar tekrar kafa yoruluyordu.</p>

  <p>“Cansız varlıkların dürtüsü canlı varlıklarınkinden daha güçlüdür.”</p>

  <p>Bu konuda konuşuyorlardı. Vuup-vuup. Kahve makinesinin gürültüsü gittikçe yükseliyor ve onu daha çok korkutuyordu, ama o kımıldamıyor, bakmıyordu; olduğu yerde oturmuş dinliyordu. Makine yüzünden söylenenleri duyması zor oluyordu.</p>

  <p>“İçimizde çok fazla yaşamsız dürtü barındırıyoruz, ve alışverişe girdiğimiz- biri gidip şu lanet kahve kazanının neden böyle yaptığına bakabilir mi?”</p>

  <p>Birisi kahve makinesini incelerken konuşmalara ara verdiler. Bruce önüne bakarak oturmaya ve beklemeye devam etti.</p>

  <p>“Bunu tekrar yazacağım. Dışımızdaki gerçeklik için yaşamımızın çok fazlasını değişiyoruz.”</p>

  <p>Bunu tartıştılar. Kahve makinesi sustu, kahve almak için oraya gittiler.</p>

  <p>“Sen kahve istemiyor musun?” dedi bir ses arkasında, ona dokunarak. “Ned? Bruce? Adı neydi - Bruce?” “Peki.”</p>

  <p>Kalktı, kahve makinesine gidenleri takip etti. Sırasını bekledi. Kupasına krema ve şeker eklerken ona baktılar. Sandalyesine geri dönüşünü izlediler; aynı sandalyeye oturduğuna emin olduktan sonra yerleşti ve dinlemeye devam etti. Sıcak kahve ve çıkan duman kendini iyi hissettiriyordu.</p>

  <p>“Hareket, yaşam demek değildir. Kuasarlar da hareketlidir ama bu meditasyon yapan bir keşişin cansız olduğu anlamına gelmez.”</p>

  <p>Boş kupaya bakarak oturuyordu; bir çin fincanıydı. Altını çevirdiğinde dibinde basılmış bir yazı ve çatlak bir cila buldu. Kupa eski görünüyordu, ama Detroif de yapılmıştı.</p>

  <p>“Dairesel hareket evrenin en ölü şeklidir.”</p>

  <p>Bir başka ses, “Zaman,” dedi.</p>

  <p>Bunun yanıtını biliyordu. Zaman yuvarlaktır.</p>

  <p>“Evet, şimdi bitirmemiz gerekiyor. Son bir hızlı yorum yapacak kimse var mı?”</p>

  <p>“Şey, en az direncin olduğu yolu izlemek, hayatta kalmanın kuralıdır. Öncülük etmek değil, izlemek.”</p>

  <p>Daha yaşlı bir başka ses konuştu. “Evet, izleyenler liderden sonra da hayatta kalır. İsa Mesih ile olduğu gibi. Tersi olmaz.”</p>

  <p>“Yemeğe gitsek iyi olacak. Rick artık servisi tam beş-ellide bitiriyor.”</p>

  <p>“Bundan Oyun'da bahset, şimdi değil.”</p>

  <p>Sandalyeler sürüldü, gıcırtılı sesler çıktı. Ayağa kalktı, eski kupasını diğerlerinin durduğu tepsiye götürdü, ve dışarı çıkanların oluşturduğu sıraya girdi. Çevresindeki soğuk elbiselerin kokusunu alabiliyordu. Güzel kokuyorlardı, ama soğuktular.</p>

  <p>Pasif yaşamın iyi olduğunu söylüyor gibiler, diye düşündü. Ama pasif yaşam diye bir şey yoktur. Bu bir çelişki.</p>

  <p>Yaşamın ne olduğunu, ne anlama geldiğini merak etti; belki de o anlamıyordu.</p>

  <p>Koca bir yığın bağışlanmış kıyafet gelmişti. Gösterişli şeylerdi. Birçok insan kolları bunlarla dolmuş olarak bekliyordu. Bir kısmı gömlekleri giymiş deniyor, beğeni topluyordu.</p>

  <p>“Hey, Mike. Şık olmuşsun dostum.”</p>

  <p>Salonun ortasında kısa boylu, tıknaz, kıvırcık saçlı ve buldog yüzlü bir adam durmuş, kaşlarını çatarak kemeriyle uğraşıyordu. “Bunu nasıl kullanıyorsun? Düşmeden nasıl duracak bu? Niye gevşemiyor?” Elinde metal yuvarlakları olan, yedibuçuk santim genişliğinde tokasız bir kemer vardı ve halkaları nasıl tutturacağını bilmiyordu. Parıldayan gözlerle etrafına baktı. “Sanırım bana kimsenin kullanamayacağı bir kemer verdiler.”</p>

  <p>Bruce gidip onun arkasına geçti, çevresinden uzandı, halkalardan geriye dönerek ilmik yapan kemeri tutturdu.</p>

  <p>“Sağol,” dedi Mike. Dudaklarını büzerek birçok gömleği elden geçirdi. Bruce'a döndü. “Evlendiğim zaman bunlardan birini giyeceğim.”</p>

  <p>“Güzel.”</p>

  <p>Mike salonun uzak ucundaki iki kadına doğru gitti; gülümsediler. Şarap rengi, çiçekli bir gömleği üzerine doğru tutarak “Kasabaya ineceğim,” dedi.</p>

  <p>Ev müdürü, güçlü sesi sertçe yankılanarak seslendi. “Pekala, gelip yemeklerimizi alın!” Dönüp Bruce'a göz kırptı. “Nasılsın dostum?”</p>

  <p>“İyi,” dedi Bruce.</p>

  <p>“Sesin soğuk almış gibi çıkıyor.”</p>

  <p>“Evet, bırakmak yüzünden. Bir Dristan alabilir miyim, veya” “Kimyasal ilaç kullanmak yok,” dedi müdür. “Hiç birini.</p>

  <p>Acele et ve yemeğini ye. İştahın nasıl?”</p>

  <p>“Daha iyi,” dedi Bruce onu izleyerek. Masalardakiler ona bakarak gülümsediler.</p>

  <p>Yemekten sonra ikinci kata çıkan geniş merdivenlerin ortasında oturdu. Kimse onunla konuşmamıştı, bir konferans vardı. Bitene kadar orada oturdu. Sonra herkes dışarı çıkıp koridoru doldurdu.</p>

  <p>Onu gördüklerini hissediyordu, hatta birkaçı onunla konuşmuş bile olabilirdi. Merdivenlerde kamburunu çıkararak oturmuş, kollarıyla kendisini sarmış, önündeki koyu renkli halıya bakıyor, bakıyordu.</p>

  <p>Birden sesler kesildi.</p>

  <p>“Bruce?”</p>

  <p>Kımıldamadı.</p>

  <p>“Bruce?” Bir el ona dokundu. Hiçbir şey söylemedi.</p>

  <p>“Bruce, haydi salona gel. Şu anda odanda, yatağında olmalıydın, ama seninle konuşmak istiyorum.” Mike izlemesini işaret ederek önden yürüdü. Bruce onunla birlikte merdivenlerden aşağı inip o saatte boş olan dinlenme salonuna girdi. İkisi de içeri girdiğinde Mike kapıyı kapattı.</p>

  <p>Kendini derin bir koltuğa atan Mike, yüzünü kendisine dönerek oturmasını işaret etti. Yorgun görünüyordu; küçük gözlerinin etrafı halkalanmıştı, alnını ovuşturuyordu. “Sabah saat beş buçuktan beri ayaktayım.”</p>

  <p>Kapı vuruldu ve açılmaya başladı.</p>

  <p>Mike çok yüksek bir sesle bağırdı. “Kimsenin buraya gelmesini istemiyorum; konuşuyoruz. Duydunuz mu?” Mırıltılar duyuldu. Kapı kapandı.</p>

  <p>“Biliyor musun, gömleğini günde bir-iki kere değiştirmelisin,” dedi Mike. “Bayağı şiddetli terliyorsun.” Bruce başını salladı. “Eyaletin neresindensin?” Hiç bir yanıt vermedi.</p>

  <p>“Bundan sonra kendini bu kadar kötü hissettiğinde bana gel. Bir buçuk yıl kadar önce ben de aynı durumu yaşadım. Beni arabalarla gezdirirlerdi. Personelden değişik insanlar. Eddie'yle tanıştın mı? Herkesle dalga geçen şu uzun boylu zayıf erkek güzeliyle? Beni sekiz gün boyunca arabayla gezdirdi. Hiç yalnız bırakmadı.” Aniden bağırdı. “Dışarı çıkar mısınız? Burada konuşuyoruz. Gidip TV izleyin.” Sesi alçaldı, ve Bruce'u süzdü. “Bazen bunu yapman gerekir. Asla yalnız bırakmaman gereken birisi vardır.”</p>

  <p>“Anladım,” dedi Bruce.</p>

  <p>“Bruce, dikkat et de kendi yaşamına son verme.” “Peki bayım,” dedi Bruce yere bakarak. “Bana bayım deme!” Başını salladı.</p>

  <p>“Hapiste miydin, Bruce? Uyuşturucuya orada mı başladın?” “Hayır.”</p>

  <p>“İğne mi kullanıyordun, hap mı?” Bruce hiç ses çıkarmadı.</p>

  <p>“Bayım,” dedi Mike, “Ben on yıl hapiste yattım. Bir gün içinde bizim hücre sıramızdaki sekiz kişinin kendi boğazlarını kestiğini gördüm. Hücrelerimiz o kadar küçüktü ki, ayaklarımız tuvaletin içinde uyurduk. Hapishane budur, ayakların tuvaletin içindeyken uyursun. Sen hiç hapse girmedin, değil mi?” “Hayır.”</p>

  <p>“Ama öte yandan, yaşadığı için hâlâ memnun olan ve hayatta kalmak isteyen seksen yaşında mahkumlar da gördüm. Uyuşturucu kullandığım zamanları hatırlıyorum, iğne kullanırdım; İğne yapmaya çok gençken başlamıştım. Başka hiçbir şey yapmıyordum. İğne kullandım, sonra da on yıl içeride kaldım. O kadar çok iğne yapıyordum ki -hem eroin hem D birlikte-başka hiçbir şey yaptığım yoktu; gözüm başka şey görmüyordu. Şimdi bıraktım, hapisten çıktım ve işte buradayım. Neyi fark ettim biliyor musun? Hissettiğim büyük değişikliğin ne olduğunu? Şimdi sokakta yürüdüğüm zaman bir şeyler görebiliyorum. Ormana gittiğimizde suyun sesini duyabiliyorum- daha sonra diğer tesislerimizi de göreceksin, çiftlikleri ve ona benzer yerleri. Sokakta, bildiğimiz sıradan sokakta yürüyebiliyor, küçük kedi ve köpekleri görebiliyorum. Daha önce onları hiç görmezdim. Bütün gördüğüm uyuşturucuydu.” Bileğindeki saate baktı. “Yani nasıl hissettiğini anlıyorum,” diye ekledi.</p>

  <p>“Zor bir iş,” dedi Bruce. “Yani bırakmak.”</p>

  <p>“Buradaki herkes bırakmış. Tabi bazıları yine başlıyor. Buradan çıksaydın sen de yeniden başlardın. Bunu biliyorsun.”</p>

  <p>Başını salladı.</p>

  <p>“Buradaki hiç kimsenin kolay bir hayatı olmamıştır. Senin hayatının kolay olduğunu söylemiyorum. Eddie söylerdi. Sana sorunlarının miki fare olduğunu söylerdi. Kimsenin sorunları çizgi film değildir. Ne kadar kötü hissettiğini anlıyorum, ama bir zamanlar ben de öyle hissetmiştim. Şimdi çok daha iyiyim. Oda arkadaşın kim?”</p>

  <p>“John.”</p>

  <p>“Ah, John. O zaman zeminde kalıyor olmalısın.” “Orayı seviyorum.”</p>

  <p>“Evet, orası sıcaktır, büyük olasılıkla çok sık üşüyorsundur.</p>

  <p>Çoğumuza olur, bana da olduğunu hatırlıyorum. Devamlı titrer ve altıma kaçırırdım. Eh, sana söylüyorum, burada New-Path'de kalırsan bunu bir daha yaşaman gerekmez.”</p>

  <p>“Ne kadar süre?”</p>

  <p>“Yaşamının geri kalanı boyunca.”</p>

  <p>Bruce başını kaldırdı.</p>

  <p>“Ben gidemem,” dedi Mike. “Dışarı çıksaydım uyuşturucuya yeniden başlardım. Dışarıda çok fazla arkadaşım var. Yine köşeme gidip satmaya ve iğneye başlardım, sonra da yirmi yıl yer ve kodese dönerdim. Biliyorsun -hey- otuz beş yaşındayım ve ilk defa evleneceğim. Laura'yla tanıştın mı? Nişanlımla?”</p>

  <p>Emin değildi.</p>

  <p>“Sevimli bir kız, toplu. Vücudu iyi, değil mi?” Başını salladı.</p>

  <p>“Kapıdan çıkmaya korkar. Birinin onunla gitmesi gerekir. Hayvanat bahçesine gidiyoruz... Haftaya İdari Müdürün küçük oğlunu San Diego Hayvanat Bahçesine götüreceğiz, Laura korkudan ölüyor. Benden fazla korkuyor.”</p>

  <p>Sessizlik.</p>

  <p>“Ne söylediğimi duydun mu?” diye sordu Mike. “Hayvanat bahçesine gitmekten korktuğumu?” “Duydum.”</p>

  <p>“Hiç hayvanat bahçesine gittiğimi hatırlamıyorum. Orada ne yapılır? Belki biliyorsundur.”</p>

  <p>“Kafeslere bakarsın, bir de çevrelenerek kapatılmış açık alanlara.”</p>

  <p>“Ne tür hayvanlar var orada?”</p>

  <p>“Her tür.”</p>

  <p>“Vahşidirler herhalde. Ve egzotiktirler.” “San Diego Hayvanat Bahçesi'nde neredeyse bütün vahşi hayvanlardan var.”</p>

  <p>“O ayılardan da var mı? Neydi o ... koala ayılarından?”</p>

  <p>“Evet.”</p>

  <p>“TV'de bir reklam görmüştüm. Bir koala ayısı vardı. Hoplayıp zıplıyorlar. Doldurulmuş oyuncaklara benziyorlar.”</p>

  <p>“Çocukların sevdiği oyuncak ayılar koala ayısı model alınarak yapılmıştır. Yirmili yıllarda.”</p>

  <p>“Sahi mi? Herhalde bir koala ayısı görmek için Avustralya'ya gitmen gerekiyor. Yoksa soyları tükendi mi?”</p>

  <p>“Avustralya'da çok var, ama ihracatları yasak. Canlısının da, kürkünün de. Soyları neredeyse tükeniyormuş.”</p>

  <p>“Ben hiçbir yere gitmedim,” dedi Mike. “Meksika'dan Vancouver, İngiliz Kolombiyasına mal götürdüğüm zaman hariç. Hep aynı yolu kullanırdım, o yüzden hiçbir şey göremezdim. Bir an önce halletmek için otomobili çok hızlı kullanırdım. Vakıf otolarından birini kullanıyorum şimdi. Eğer istersen, kendini çok kötü hissedersen, seni otomobille gezdiririm. Ben direksiyondayken konuşabiliriz. Benim için sorun değil. Eddie ve şimdi burada olmayan başkaları bunu benim için yapmıştı. Benim için sorun değil.”</p>

  <p>“Teşekkür ederim.”</p>

  <p>“Artık ikimizin de gidip yatması gerekiyor. Seni sabahki mutfak olayına dahil ettiler mi? Masa hazırlayıp servis yapmakla ilgili olana?”</p>

  <p>“Hayır.”</p>

  <p>“O zaman sen de benimle aynı saate kadar uyuyacaksın. Kahvaltıda görüşürüz. Masada benimle oturursun, seni Laura'yla tanıştırırım.”</p>

  <p>“Ne zaman evleniyorsunuz?”</p>

  <p>“Bir buçuk ay sonra. Sen de orada olursan seviniriz. Tabii bu binada olacak, ve herkes katılacak.” “Teşekkür ederim,” dedi Bruce.</p>

  <p>Oyun'da oturuyordu ve diğerleri ona bağırıyorlardı. Her tarafta bağıran sesler vardı; o ise gözlerini yere dikmişti.</p>

  <p>“Onun ne olduğunu biliyor musunuz? Bir öpülmüş-surat!” Diğerlerinden daha cırtlak bir ses başını kaldırmasına neden oldu. Ortalığı çınlatan berbat çığlıkların arasında uluyan Çinli bir kızdı bu. “Sen bir öpülmüş-suratsın. İşte sen busun!”</p>

  <p>Diğerleri yerde bir halka yapmış, ona sataşan bir nakaratı tekrarlıyorlardı. “Kendini becerebilir misin? Kendini becerebilir misin?”</p>

  <p>Kırmızı geniş paçalı pantolon ve pembe terlikler giymiş olan İdari Müdür gülümsedi. Hayalete benzeyen parlak, küçük, kırık bakışlı gözleri vardı. Yastıksız oturuyor, leylek bacaklarını altına kıvırmış ileri geri sallanıyordu.</p>

  <p>“Kendini becerişini görelim!”</p>

  <p>İdari Müdür, kırılan bir şey görmekten hoşlanıyor gibiydi; gözleri neşeyle doluyor ve parlıyordu. Eski bir saray meclisinden fırlamış, yetenekle donanmış dramatik bir sahne soytarısı gibiydi; rengârenkti. Ortalıkta gezinip izliyor ve keyif alıyordu. Tiz ve monoton sesi, metal gürültüsü gibi zaman zaman yükseliyordu. Sürtünen mekanik bir menteşe gibi.</p>

  <p>“Seni öpülmüş-surat!” diye uludu Çinli kız Bruce'a doğru. Yanındaki bir başka kız kollarını çırpıp yanaklarını şişirdi, plop-plop. “Buraya bak!” diye bağırdı Çinli kız. Arkasını dönüp eğildi, ona doğru uzattığı poposunu gösterip bağırarak “Popomu öp öyleyse, öpülmüş-surat!” diye bağırdı. “O insanları öpmek istiyor, öyleyse bunu öp, öpülmüş-surat!”</p>

  <p>Aile nakarata devam ediyordu. “Kendini becerişini görelim! Kendini tatmin etsene, öpülmüş-surat!”</p>

  <p>Bruce gözlerini kapattı, ama kulakları hâlâ duyuyordu.</p>

  <p>“Seni muhabbet tellalı,” dedi İdari Müdür ona yavaşça. Sesi monotondu. “Seni kahrolası. Seni hayvan boku. Seni lanet olası. Seni onun bunun-” ve böylece devam etti.</p>

  <p>Kulakları gürültüyü hâlâ duyuyordu, ama artık hepsi birbirine girmişti. Bir ara, bir anlık sessizlikte Mike’ın sesini seçerek başını kaldırıp baktı. Mike kayıtsızca ona bakarak oturuyordu. Biraz kızarmış, takım gömleğinin fazla sıkı yakası yüzünden boynu şişmişti.</p>

  <p>“Bruce,” diyordu Mike, “Sorun nedir? Seni buraya ne getirdi? Bize ne anlatmak istiyorsun? Kendin hakkında anlatabileceğin bir şey var mı?”</p>

  <p>“Muhabbet tellalı!” diye bağırdı George. Lastik top gibi zıplayıp duruyordu. “Sen neyin nesisin, adi herif?”</p>

  <p>Çinli kız bağırarak zıpladı. “Anlat bize, seni kamış yalayıcı, kadın satıcısı nonoş, seni arka öpen, seni kahrolası!”</p>

  <p>“Ben bir gözüm,” dedi Bruce.</p>

  <p>“Seni kamışoğlanı,” dedi İdari Müdür. “Zayıf yaratık. Kusmuk. Rezil herif.”</p>

  <p>Artık hiçbir şey duymuyordu. Kelimelerin anlamını da unutmuştu, ve en sonunda kelimelerin kendisini de unuttu.</p>

  <p>Sadece kendisini izleyen Mike'ı seziyordu. Mike dinliyor ve izliyordu, hiçbir şey duymuyordu; o ise bilmiyor, anımsamıyor, çok az hissediyor, kötü hissediyor, çekip gitmek istiyordu.</p>

  <p>İçindeki boşluk büyüdü. Aslında buna biraz memnun olmuştu.</p>

  <p>Günün ilerleyen saatleriydi.</p>

  <p>“İşte burası,” dedi bir kadın. “Yaratıkları tuttuğumuz yer.”</p>

  <p>Kadın kapıyı açarken Bruce kendini ürkmüş hissetti. Kapı kanadı kenara çekilirken odanın gürültüsü dışarı taştı, şiddeti onu şaşırttı ama içerde birçok küçük çocuğun oynadığını gördü.</p>

  <p>O akşam üzeri, mutfağın yanındaki küçük bir girintide oturarak iki yaşlıca adamın çocukları süt ve minik yiyeceklerle beslemesini izledi. Aşçı Rick, herkes yemek salonunda beklerken, önce iki yaşlı adama çocukların yiyeceklerini verdi.</p>

  <p>Yemek salonuna tabaklar taşıyan Çinli bir kız ona gülümseyerek sordu. “Çocukları sever misin?” “Evet.”</p>

  <p>“Çocuklarla birlikte yiyebilirsin.” “Ah.”</p>

  <p>“Bir iki ay kadar sonra onları besleyebilirsin.” Kararsızca durakladı. “Yani biz onlara vurmayacağından emin olduğumuzda. Bir kuralımız vardır: çocuklar ne yaparsa yapsın onlara asla vurulmaz.”</p>

  <p>“Peki,” dedi Bruce. Çocukların yemesini izlerken yaşama ısındığını hissediyordu; oturdu, küçük çocuklardan biri kucağına tırmandı. Çocuğa kaşıkla yiyecek vermeye başladı. Hem onun, hem kendisinin eşit derecede sıcaklık hissettiğini düşündü. Çinli kız ona gülümseyip elindeki tabaklarla yemek salonuna geçti.</p>

  <p>Uzun zaman çocuklarla oturdu, birini kucaklayıp birini bırakıyordu. İki yaşlıca adam çocuklarla kavga ediyor ve birbirlerinin besleme biçimlerini eleştiriyorlardı. Masa ve yerler yiyecek parçaları, düşmüş lokmalar ve çöplerle kaplanmıştı; çocukların doyurulmuş olduğunu ve TV'de çizgi film izlemek için büyük oyun odalarına gitmekte olduklarını hayretle fark etti. Dökülmüş yiyecekleri toplamak üzere beceriksizce eğildi.</p>

  <p>“Hayır, bu senin işin değil!” dedi yaşlıca adamlardan biri keskin bir sesle. “Bunu benim yapmam gerekiyor.”</p>

  <p>“Peki,” diye onayladı, kalktı, başını masanın kenarına çarptı. Elinde dökülmüş yiyecek tutuyor ve merakla ona bakıyordu.</p>

  <p>“Gidip yemek salonunu temizlemeye yardım et!” dedi diğer yaşlıca adam. Hafif bir konuşma zorluğu vardı.</p>

  <p>Mutfak yardımcılarından, bulaşık görevlilerinden biri, yanından geçerken konuştu. “Çocuklarla oturmak için izin alman gerekiyor.”</p>

  <p>Şaşkınlık içinde ayakta dikilerek başını salladı.</p>

  <p>“Bu yaşlıların işi,” dedi bulaşıkçı adam. “Çocuk bakmak.”</p>

  <p>Güldü. “Başka bir şey yapamıyorlar.” Yoluna devam etti.</p>

  <p>Bir çocuk geride kalmıştı. Kocaman gözlerle onu inceledi ve sordu. “Senin adın ne?”</p>

  <p>Hiç bir cevap vermedi.</p>

  <p>“Sana adın ne dedim.”</p>

  <p>Dikkatle uzanarak masanın üzerindeki bir parça bifteğe dokundu. Soğumuştu. Ama yanındaki çocuğun farkındaydı ve hâlâ sıcak hissediyordu; kısa bir an için çocuğun başını okşadı.</p>

  <p>“Benim adım Thelma,” dedi çocuk. “Sen adını mı unuttun?” Adamı tıpışladı. “Adını unutuyorsan elinin üzerine yazabilirsin. Nasıl olacağını sana göstermemi ister misin?” Onu tekrar tıpışladı.</p>

  <p>“Yıkanınca silinmez mi?” diye sordu Bruce. “Elinin üzerine yazarsan, yaptığın ilk işte veya yıkadığında silinip gider.”</p>

  <p>“Ah, anlıyorum.” Çocuk başını salladı. “Eh, o zaman duvara yazarsın, başının üzerine. Uyuduğun odada. Yıkanmayacak kadar yüksek bir yere. Ve adını daha iyi hatırlamak istediğin zaman-”</p>

  <p>“Thelma,” diye mırıldandı Bruce.</p>

  <p>“Hayır, o benim adım. Senin başka bir adın olmalı. Hem benimki bir kız ismi.”</p>

  <p>“Bir düşünelim,” dedi Bruce, derin derin düşünerek.</p>

  <p>“Seni bir daha görürsem bir isim veririm,” dedi Thelma. “Bir tane uydururum. Oldu mu?”</p>

  <p>“Sen burada yaşamıyor musun?”</p>

  <p>“Evet, ama annem buradan ayrılabilir. Bizi, yani erkek kardeşimle beni alıp buradan ayrılmayı düşünüyor.”</p>

  <p>Başını salladı. Sıcaklığın birazını kaybetmişti.</p>

  <p>Birdenbire, anlamadığı bir nedenden dolayı, çocuk koşarak uzaklaştı.</p>

  <p>Kendi ismimi bulmam gerekiyor diye karar verdi; bu benim sorumluluğum. Elini inceledi ve bunu niye yaptığını merak etti; görecek hiçbir şey yoktu. Bruce, diye düşündü; benim adım bu. Ama bundan daha iyi isimler olmalıydı. Geri kalan sıcaklık da yavaş yavaş kayboldu, çocuğun kaybolması gibi.</p>

  <p>Yine yalnız, garip ve yitik hissediyordu kendini. Pek mutlu da sayılmazdı.</p>

  <p>Bir gün Mike Westaway, bölgedeki bir süpermarket tarafından New-Path'e bağışlanan bir miktar yarı çürük ürünü almak üzere gönderilmeyi becerdi. Ancak personel üyelerinden kimsenin kendisini izlemediğine emin olduğunda bir telefon konuşması yaptı, ve açık bir McDonalds tezgahında Donna Hawthorne ile buluştu.</p>

  <p>Birlikte dışarıda oturdular. Aralarındaki tahta masanın üzerinde kola ve hamburgerler duruyordu.</p>

  <p>Donna sordu. “Onun vartayı atlattığından emin miyiz?”</p>

  <p>“Evet,” dedi Westaway. Ama beynini fena yakmış. Artık bir anlamı olduğundan, bir şey elde ettiğimizden emin değilim. Yine de bunun başka yolu yoktu.</p>

  <p>“Onun hakkında paranoyak düşüncelere kapılmıyorlar, değil mi?”</p>

  <p>“Hayır.”</p>

  <p>“Maddeyi onların yetiştirdiğine ikna oldun mu?” “Ben değil. İnandığım şey değil bu. Sorun onlar.” Bize paramızı ödeyenler, dedi kendi kendine. “O isim ne anlama geliyor?”</p>

  <p>“Mors ontologica. Ruhun ölümü. Kimliğin. Esansiyel karakterin.”</p>

  <p>“Harekete geçmeyi başarabilecek mi?” Westaway geçen insanları ve otomobilleri seyretti. Bir yandan keyifsizce yemeğiyle oynuyordu. “Gerçekten bilmiyorsun,” dedi Donna. “Son ana kadar asla bilemezsin. Bir anı. Kavrulmuş birkaç beyin hücresinin canlanıvermesi. Bir refleks gibi. Harekete geçmek değil, tepki vermek. Sadece umut edebiliriz, incil'de Paul'ün söylediğini hatırla: “İnanç, umut ve paranı dağıtmak.” Karşısındaki güzel, koyu saçlı genç kızı inceledi. Zeki yüzünde Bob Arctor’un niye onu bu kadar çok - hayır, diye düşündü; onu hep Bruce olarak düşünmeliyim. Yoksa çok şey bildiğimi açık ederim: bilmemem gereken, bilemeyeceğim şeyleri. Bruce'un niye onu bu kadar çok düşündüğünü algılayabiliyorum. Tabii bir şeyler düşünebilecek durumda olduğu zamanlarda.</p>

  <p>Donna fazlasıyla ümitsiz bir sesle konuştu. “Çok iyi bir eğitim almıştı o.” Aynı anda yüzünden bir üzüntü ifadesi geçmiş, hatlarını gerginleştirip çarpılmıştı. “Ne büyük bir bedel,” dedi kendi kendine konuşarak. Kolasından bir yudum aldı.</p>

  <p>Ama oraya girmenin başka yolu yok ki, diye düşündü adam. Ben giremiyorum; o kadar uzun zamandır uğraşmama rağmen. Oraya girmesi için ancak Bruce gibi beyni yanmış cansız bir kabuğa izin verirler. Zararsız. Şu anda nasılsa ... işte öyle biri olmalı. Yoksa riski göze almazlardı. Bu onların politikası.</p>

  <p>“Hükümet çok fazla şey istiyor,” dedi Donna.</p>

  <p>“Yaşam çok fazla şey istiyor.”</p>

  <p>Kız kapkara öfkenin kapladığı gözlerini kaldırıp onunkilerle karşılaştı. “Bu olayda çok şey isteyen federal hükümet. Özellikle senden, benden ve-” Durakladı. “Bir zamanlar benim dostum olan o şeyden.”</p>

  <p>“O hâlâ senin dostun.”</p>

  <p>“Ondan geri kalan,” dedi Donna hırslı bir öfkeyle.</p>

  <p>Ondan geri kalan hâlâ seni arıyor, diye düşündü Mike Westaway. O da kendini üzgün hissetti. Ama gün güzeldi, insanlar ve otomobiller onu neşelendiriyor, hava güzel kokuyordu. Başarıya ulaşma olasılığı vardı; onu en çok neşelendiren de buydu. Buraya kadar gelmişlerdi. Geri kalan yolu da alabilirlerdi.</p>

  <p>“Bence birinin veya bir şeyin, canlı bir varlığın, kendisi bilmeden feda edilmesinden daha kötüsü olamaz,” dedi Donna.</p>

  <p>“Eğer bilseydi, anlasa ve gönüllü olsaydı, belki. Ama-” Elini kaldırdı. “O bilmiyor; asla bilmedi. Gönüllü değildi-” “Elbette öyleydi. Bu onun işiydi.”</p>

  <p>“Hiç bir fikri yoktu, şimdi de hiç bir fikri yok, çünkü artık hiç bir fikir taşıyamıyor. Bunu benim kadar sen de biliyorsun. Ve yaşadığı süre boyunca bir daha hiç bir fikri olamayacak. Sadece refleksleri olacak. Ve bu yanlışlıkla olmadı; olması bekleniyordu. Bu yüzden üzerimizde bu... Sırtımda bunun ağırlığını hissediyorum. Ceset gibi. Bir ceset taşır gibiyim- Bob Arctor’un cesedini. O teknik olarak hayattayken bile.” Sesi yükselmişti; Mike Westaway eliyle sakin ol işareti yaptı ve kız gözle görülür bir çabayla kendini sakinleştirmeye çalıştı. Tahta masalarda oturup burgerlerinin ve milkshakelerinin keyfini çıkaran insanlar onlardan tarafa merakla göz atıyorlardı.</p>

  <p>Bir sessizlikten sonra Westaway konuştu. “Şey, olaya bir de şöyle bak. Aklı olmayan bir şeyi sorgulayamazlar.”</p>

  <p>“İşe dönmem gerekiyor,” dedi Donna. Saatine baktı. “Senin bana anlattıklarına dayanarak her şeyin yolunda göründüğünü söyleyeceğim. Senin fikrine göre.”</p>

  <p>“Kışı bekle,” dedi Mike.</p>

  <p>“Kışı mı?”</p>

  <p>“O zamana kadar sürecek. Nedenini boşver, ama öyle olacak; ya kışın harekete geçecek, ya da asla geçmeyecek. Ya o zaman elde edeceğiz, ya da hiç.” Tam gündönümü sırasında, diye düşündü.</p>

  <p>“Uygun bir zaman. Her şey karlar altında ve ölüyken.”</p>

  <p>Mike güldü. “California'da mı?”</p>

  <p>“Kışın ruhu. Mors ontologica. Ruh ölüyken.”</p>

  <p>“Sadece uykuda o,” dedi Westaway. Ayağa kalktı. “Benim gitmem gerekiyor. Bir kamyon dolusu sebze teslim almalıyım.”</p>

  <p>Donna gözlerini üzgün, sessiz ve incinmiş şaşkınlıkla ona dikti.</p>

  <p>“Mutfak için,” dedi Westaway yumuşakça. “Havuç ve lahana. O türden. Biz New-Path'deki fakirler için McCoy Market'in yaptığı bağış. Bir şaka değildi. Hiç bir anlama getirmeye çalışmıyordum.” Kızın deri ceketli omuzunu tıpışladı. Bunu yaparken aklına, bu ceketi kıza Bob Arctor’un daha mutlu, iyi günlerinde ona armağan etmiş olabileceği geldi.</p>

  <p>“Bunun üzerinde uzun süre birlikte çalıştık,” dedi Donna ölçülü, sakin bir sesle. “Buna daha fazla devam etmek istemiyorum. Bitmesini istiyorum. Bazen, geceleri uyuyamadığımda, kendi kendime kahretsin, diyorum, biz onlardan daha ruhsuzuz. Düşmanımızdan beteriz.”</p>

  <p>“Sana baktığımda ruhsuz birini görmüyorum,” dedi Westaway. “Seni o kadar iyi tanımıyor olmama rağmen. Sende asıl gördüğüm, hem de bütün açıklığıyla, tanıdığım en sıcak insanlardan biri olman.”</p>

  <p>“Dış görünüşüm sıcak, insanların gördüğü bu. Sıcak gözler, sıcak yüz, lanet olası sıcak sahte gülümseme, ama içim hep buz gibi ve yalanlarla dolu. Göründüğüm gibi değilim; berbat biriyim ben.” Kızın sesi sabit kaldı, ve konuşurken gülümsedi. Gözbebekleri iri, gevşek ve hilesizdi. “Ama bunun başka yolu da yok. Var mı? Bunu uzun süre önce keşfettim ve kendimi bu hale soktum. Aslında o kadar da kötü değil. Bu şekilde istediğine ulaşıyorsun. Ve herkes bir yere kadar böyle. Benim asıl kötü yanım- bir yalancıyım ben. Dostuma yalan söyledim, Bob Arctor’a devamlı yalan söyledim. Bir seferinde ona benim söylediğim hiçbir şeye inanmamasını bile söylemiştim, ve tabii ki o da şaka yaptığımı sandı; beni dinlemedi. Ama ona söylediysem, daha sonra artık beni dinlememek, bana daha fazla inanmamak onun sorumluluğu. Ben onu uyardım. O ise söyler söylemez unuttu ve yoluna doğruca devam etti, engel tanımadan.”</p>

  <p>“Yapman gerekeni yaptın. Yapman gerekenden fazlasını yaptın.”</p>

  <p>Kız masadan uzaklaşmaya başladı. “Peki, öyleyse şimdiye kadar rapor edeceğim pek bir şey çıkmadı. Senin kendine güvenin hariç. Onun vartayı atlattığına ve onların onu kabul ettiğine dair. O iğrenç Oyun'lar sırasında-” ürperdi. “Ondan hiçbir şey alamadılar demek.” “Doğru.”</p>

  <p>“Sonra görüşürüz.” Durakladı. “Federaller kışa kadar beklemek istemeyecekler.”</p>

  <p>“Ama kışın olacak,” dedi Westaway. “Kış gündönümün-de.”</p>

  <p>“Neyde?”</p>

  <p>“Sadece bekle. Ve dua et.”</p>

  <p>“Palavra,” dedi Donna. “Yani dua etmek. Uzun zaman önce çok dua ederdim, ama artık etmiyorum. Eğer dualar işe yarasaydı şu yapmakta olduğumuz işi yapmak zorunda kalmazdık. Bu da bir başka yalan.”</p>

  <p>“Birçok şey öyledir.” Kız ayrılırken onu birkaç adım izledi; sanki ona doğru çekiliyordu, hoşlanıyordu ondan. “Dostunu mahvetmişsin gibi gelmiyor bana. Sen de onun kadar mahvolmuşsun gibi geliyor, onun kadar kurbanmışsın gibi. Sadece sende bu belli olmuyor. Sonuçta hiç bir seçeneğin yoktu ki.”</p>

  <p>“Cehenneme gideceğim,” dedi Donna. Birden gülümsedi; geniş, oğlansı bir gülümsemeydi. “Katolik yetişme tarzım.”</p>

  <p>“Cehennemde sana nikel poşetler satarlar, ve eve gittiğinde içlerinde M-ve-M'ler olduğunu görürsün.”</p>

  <p>“Hindi gerisinden yapılmış M-ve-M'ler,” dedi Donna, ve birden ortadan kayboldu. Sağa sola giden insanların arasında yok oluvermişti; Mike gözlerini kırpıştırdı. Bob Arctor da böyle mi hissetmişti? Öyle olmalı. Önce oradaydı, sabit ve sonsuza kadar kalacakmış gibi; sonra- hiç. Ateş veya hava gibi kaybolmuştu, toprağın toprağa dönen bir elemanı gibi. Hep kalabalığın içine kayıvermişti. Bildiği şekle dönüşüyor. İstediği gibi gelip gidiyor ve hiç kimse, hiçbir şey onu tutamıyor.</p>

  <p>Rüzgarı ağla yakalamaya kalkışıyorum, diye düşündü. Arctor da denemişti aynısını. Halbuki federal ilaç istismarı ajanlarından birini elde etmeye kalkmak boş bir çabaydı. Sinsiydi onlar. İşleri gerektirdiğinde ortadan yok olan gölgelerdi. Sanki baştan beri orada değilmişler gibi. Arctor yönetimin bir gölgesine aşık olmuştu, normal bir insanın içinden geçip, diğer taraftan çıktığında yalnız kalacağı bir tür holograma. O esnada kızı doğru dürüst tanıyıp kavrama fırsatını asla bulamadan.</p>

  <p>Tanrının Modus Operandi'si, diye düşündü, kötüyü iyiye dönüştürmektir. Eğer O burada iş başındaysa, şu anda da bunu yapıyor demektir, bizim gözlerimiz bunu göremiyor olsa da; bu gelişme gerçeklik yüzeyinin altında saklanmış yatıyor, ve ancak daha sonra ortaya çıkacak. Belki beklemekte olan varislerimiz için. Bizim başımızdan geçen korkunç savaştan ve uğradığımız kayıplardan habersiz kalmış, önemsiz insanlar olacaklar, tabii eğer köşede kalmış bir tarih kitabının bir yerindeki dipnotta bir cümle yakalamazlarsa. Kısa bir bahis. Şehitlerin listesi olmadan.</p>

  <p>Bir yerlerde bu uğurda ölenlerin listelendiği bir anıt olmalıydı, diye düşündü. Hatta daha kötüsü, ölmemiş olanların. Ölümün ötesinde yaşamaya devam etmek zorunda kalanların. Bob Arctor gibi. En üzüntü vericisi.</p>

  <p>Donna'nın bir kiralık asker olduğu fikrine kapılıyorum, dedi içinden. Düzenli maaş almıyor o. Ve aralarında en hayalet gibi olanları onlar. Sonsuza dek kayboluyorlar ortadan. Yeni isimler, yeni adresler. Kendi kendine soruyorsun, şimdi o nerede diye, ve yanıt-</p>

  <p>Hiçbir yerde. Zira zaten baştan beri orada değildi.</p>

  <p>Mike Westaway tahta masaya tekrar oturarak burgerini ve kolasını bitirdi. Sonuçta New-Path'de servis edilenden daha iyi bir yemekti. Her ne kadar burger kıyma haline gelmiş inek gerisinden yapılmış olsa da.</p>

  <p>Donna'yı geri çağırmak, onu bulmaya veya sahip olmaya çalışmak ... Ben Bob Arctor'un aramış olduğu şeyi arıyorum, ve bu yüzden belki de onun için böylesi daha iyi. Hayatında zaten bir trajedi varmış. Havaya karışmış bir ruhu sevmek. İşte asıl üzüntü buydu. Umutsuzluğun ta kendisi. O kızın adı hiçbir basılı kağıtta, insanlık tarihinin hiçbir noktasında yer almayacaktı: ikamet yeri yok, isim yok. Öyle kızlar vardır, diye düşündü, ve en sevdiklerin onlardır. Hiçbir umut besleyemezsin, çünkü sen ellerine alır almaz onlar aradan sıyrılıp giderler.</p>

  <p>Bu durumda belki de onu daha beterinden koruduk, diye karar verdi Westaway Bunu yaparken, ondan geri kalanların işe yaramasını da sağladık. İyi ve değerli bir işe.</p>

  <p>Eğer şansımız varsa.</p>

  <p>“Hiç öykü biliyor musun?” diye sordu Thelma bir gün. “Kurdun hikayesini biliyorum,” dedi Bruce. “Kurt ve büyükanneninkini mi?”</p>

  <p>“Hayır,” dedi. “Siyah-beyaz kurdunkini. Bir ağaca çıkarmış, ve devamlı çiftçinin hayvanlarının üzerine atlarmış. Sonunda çiftçi tüm oğullarını ve oğullarının arkadaşlarını çağırmış. Birlikte ağaçtaki siyah-beyaz kurdun aşağı atlamasını beklemişler. Sonunda kurt uyuza tutulmuşa benzeyen kahverengi bir hayvanın üzerine atlamış, ve hepsi onun siyah beyaz postuna ateş etmiş.”</p>

  <p>“Oh,” dedi Thelma, “bu çok kötü.”</p>

  <p>“Ama postunu saklamışlar,” diye devam etti Bruce. “Ağaçtan inen koca siyah-beyaz kurdun güzel postunu yüzmüşler ve saklamışlar. Böylece onları izleyenler ve daha sonra gelenler, kurdun nasıl bir şey olduğunu görmüşler, gücüne ve büyüklüğüne hayret etmişler. Sonraki kuşaklar ondan bahsetmiş, onun yiğitliği ve azametiyle ilgili birçok hikaye üretmişler, ve kaybı için ağlamışlar.”</p>

  <p>“Neden vurmuşlar onu?”</p>

  <p>“Mecburlarmış,” dedi Bruce. “Öyle kurtlara bunu yapmak zorundasın.”</p>

  <p>“Başka öykü biliyor musun? Daha iyilerini?”</p>

  <p>“Hayır. Bildiğim tek öykü bu.” Kurdun yaylanıp atılmakta ki o muazzam yeteneğinin keyfini nasıl çıkardığını, esnek vücuduyla atlayışları nasıl yaptığını hatırladı oturduğu yerde, ama şimdi o vücut yoktu artık, vurulmuştu. Hem de zaten katledilip yenecek olan çelimsiz hayvanlar için. Asla sıçrayışta bulunmayan güçsüz hayvanlar, vücutlarıyla hiçbir gurur duymayanlar için. Ama her nasılsa, o hayvanlar iyi tarafta, yorgun yürüyüşlerine devam etmişlerdi. Siyah-beyaz kurt ise asla şikayet etmemişti; onu vurdukları zaman bile bir şey dememişti. Pençeleri hâlâ avının derinliklerindeydi o sırada. Bir hiç için. Sadece bu onun stili olduğundan ve böyle yapmayı sevdiğinden. Bu onun bildiği tek yoldu. Yaşamak için kullandığı tek stil. Tüm bildiği onu harcamışlardı.</p>

  <p>“Kurt geldi!” diye bağırdı Thelma, hantalca sağa sola atılarak. “Voob, voob!” etraftaki eşyalara hamle yapıyor, ancak ıskalıyordu. Bruce onda bir terslik olduğunu şaşkınlıkla fark etti. Çocuğun bir sakatlığı olduğunu ilk defa görmüştü. Üzüntü ve merak içinde bunun nasıl olmuş olabileceğini düşündü.</p>

  <p>“Sen kurt değilsin,” dedi kıza.</p>

  <p>Ama buna rağmen, kız tutunarak, aksayarak yürürken bile tökezliyordu; kurt olmadığı halde sakatlığı yine de devam ediyordu demek ki. Bruce böyle üzüntü verici bir şeyin ...</p>

  <p>Ich unglücksei'ger Atlas! Eine Welt,</p>

  <p>Die ganze Welt der Schmerzen muss ich tragen,</p>

  <p>Ich trage Unerträgliches, und brechen</p>

  <p>Will mir das Herz im Leibe.</p>

  <p>... nasıl olabileceğini merak etti. Yürüyüp uzaklaştı. Arkasında kız hâlâ oynuyordu. Takılıp düştü. Bruce merakla düşündü. Bu nasıl bir histi acaba.</p>

  <p>Elektrik süpürgesini arayarak koridoru arşınlıyordu. Ona çocukların günün büyük bir bölümünü geçirdikleri oyun odasını dikkatle süpürmesi söylenmişti.</p>

  <p>“Koridorun sonundan sağa dön,” diye işaret etti biri. Earl'dü bu.</p>

  <p>“Sağol Earl,” dedi Bruce.</p>

  <p>Kapalı bir kapıya ulaştığında çalmak için elini kaldırdı, sonra çalmak yerine kapıyı açıverdi.</p>

  <p>Odada yaşlı bir kadın, elinde havada döndürmeye çalıştığı üç lastik topla ayakta duruyordu. Bruce'a döndü. Tel tel gri saçı omuzlarına dökülüyor, ona gülümserken ağzında hiç diş olmadığı görülüyordu. Beyaz soket çorap ve tenis pabuçları giymişti. Çökmüş gözler gördü Bruce; çökmüş gözler, gülümseyen boş bir ağız.</p>

  <p>“Bunu yapabilir misin?” diye hırıldadı ve üç topu da havaya attı. Geriye düşüp ona çarptılar, yerde zıpladılar. Kadın tükürerek ve gülerek eğildi.</p>

  <p>“Yapamam,” dedi Bruce, rahatsız bir halde orada durarak.</p>

  <p>“Ben yapabilirim.” Hareket ettikçe kolları çatırdayan yaşlı, zayıf yaratık, topları kaldırdı, gözlerini kırpıştırıp hareketi doğru biçimde yapmaya çalıştı.</p>

  <p>Kapıda, Bruce'un yanında biri daha belirdi ve izlemeye başladı.</p>

  <p>“Ne kadar zamandır buna çalışıyor?” diye sordu Bruce. “Epey zaman oldu.” Kadına seslendi. “Tekrar dene. Yaklaşıyorsun!”</p>

  <p>Kadın topları tekrar toplamak üzere eğilmeye çalışırken gıdaklar gibi güldü.</p>

  <p>“Biri ötede,” dedi Bruce’un yanındaki kişi. “Başucu masanın altında.”</p>

  <p>Kadın hırıldadı. “Ohhh!”</p>

  <p>Onun tekrar tekrar denemesini, topları düşürmesini, yeniden toplamasını, dikkatle nişan alıp kendini dengelemesini, topları havaya fırlatmasını, sonra yağmur gibi üzerine inerlerken ve bazen kafasına çarparlarken kamburunu çıkararak eğilmesini izlediler.</p>

  <p>Bruce’un yanındaki kişi burnunu çekerek kokladı. “Donna, gidip kendini temizlesen iyi olacak. Temiz değilsin.”</p>

  <p>Bruce çarpılmış gibi oldu. “O Donna değil,” dedi. “Bu Donna mı?” Kadına bakmak için başını kaldırdı ve büyük bir korku hissetti; kadın da ona bakarken gözlerinde bir tür yaş vardı, ama gülüyordu da. Onu vurmaya çalışarak üç topu attığında da gülüyordu. Bruce kenara çekildi.</p>

  <p>“Hayır Donna, bunu yapma,” dedi Bruce’un yanındaki kişi. “insanlara vurma. Sadece TV'de gördüğün o şeyi başarmak için çalışmaya devam et, biliyorsun, hani onları tekrar yakalayıp geri havaya atmayı. Ama şimdi gidip kendini temizlemelisin; kötü kokuyorsun.”</p>

  <p>“Peki,” dedi yaşlı kadın, ve kamburu çıkmış ufak bir figür halinde çabucak uzaklaştı. Üç lastik topu yuvarlanır halde yerde bırakmıştı.</p>

  <p>Bruce’un yanındaki kapıyı kapattı, birlikte koridor boyunca yürüdüler. “Donna ne zamandır burada?” diye sordu Bruce.</p>

  <p>“Uzun zaman oldu. Ben altı ay önce geldim, o ise benden önce buradaydı. Bir hafta kadar önce hokkabazlık üzerinde çalışmaya başladı.”</p>

  <p>“O kadar uzun zamandır burada ise Donna değil demektir,” dedi Bruce. “Çünkü ben buraya geleli sadece bir hafta oldu.” Donna beni buraya MG'siyle getirdi, diye düşündü. Bunu anımsıyorum, çünkü o radyatörü tekrar doldurturken durmak zorunda kaldık. Ve o sırada gayet iyi görünüyordu. Üzgün bakışlı, esmer, sessiz; küçük deri ceketi ve çizmelerinin içinde, kenarından tavşan ayağı sarkan çantasıyla kendine hakim. Her zaman olduğu gibi.</p>

  <p>Sonra elektrik süpürgesini aramaya devam etti. Kendini çok daha iyi hissediyordu, ama nedenini bilemiyordu.</p>

  <h1 id="sigil_toc_id_14">On Beşinci Bölüm</h1>

  <p>“Hayvanlarla çalışabilir miyim?” dedi Bruce.</p>

  <p>“Hayır,” dedi Mike. “Sanırım seni çiftliklerimizden birine yerleştireceğim. Bir süre seni bitkilerle denemek istiyorum, birkaç ay için. Dışarıda, toprağa dokunabileceğin bir yerde. Bütün o roketli uzay sondalarıyla gökyüzüne çıkılmaya yeterince uğraşılıyor. Senin ulaşmaya çalışmanı istediğim yer-”</p>

  <p>“Canlı varlıklarla uğraşmak istiyorum.”</p>

  <p>“Toprak canlı bir varlıktır,” diye açıkladı Mike. “Dünya hâlâ canlı. En büyük yardımı ondan alabilirsin. Daha önce hiç çiftçilikle ilgin oldu mu? Tohumlar, yetiştirme ve hasatla?”</p>

  <p>“Bir ofiste çalışıyordum ben.”</p>

  <p>“Bundan sonra dışarıda çalışacaksın. Aklın geri gelecekse, bunu doğal olarak yapması gerekecek. Kendini tekrar düşünebilmek için zorlayamazsın. Sadece çalışmaya devam edebilirsin, örneğin tohum ekmek veya -bizim deyimimizle- sebze ekim alanlarının toprağını sürmek, ya da haşereleri öldürmek. O işi çok yaparız, yani doğru türden spreylerle haşereleri yeryüzünden silmeyi. Ancak spreylerle çalışırken çok dikkat ederiz. Yarardan çok zarar verebilirler çünkü. Sırf mahsulü ve toprağı değil, onları kullanan insanları da zehirleyebilirler. Onların beynini kemirirler.” Ekledi. “Senin başına geldiği gibi.”</p>

  <p>“Peki,” dedi Bruce.</p>

  <p>Sen de spreylenmişsin, diye düşündü Mike adama göz atarken, öyle ki bir böcek haline gelmişsin. Bir böceğe zehir püskürtürsen ölür; bir insana, insanın beynine zehir püskürtürsen, kapalı bir çemberde sonsuza kadar takırdayıp titreşen bir böcek haline gelir. Karınca misali bir refleks makinesine dönüşür. Verilmiş olan son emri tekrarlayıp duran bir makine.</p>

  <p>Beynine asla yeni bir şey girmeyecek, diye düşündü Mike, çünkü o beyin artık yok.</p>

  <p>Onunla birlikte, eskiden bu gözlerden bakan insan da gitti. Hiç tanışmadığım o insan.</p>

  <p>Ama belki, doğru yere konursa, yani doğru noktaya, hâlâ aşağıyı, toprağı görebilir. Orada olduğunu kavrayabilir. Ve onun içine yaşayan, kendinden farklı bir canlıyı ekebilir. Büyümesi için.</p>

  <p>Özellikle bu artık onun yapabileceği bir şey değilken; yanımdaki bu yaratık artık ölü, ve bu yüzden bir daha asla büyü-yemeyecek. Bütün yapabileceği, kendisinden geri kalan da ölene kadar yavaş yavaş çürümek. Sonra da biz onu buradan göndereceğiz.</p>

  <p>Ölü biri için pek büyük bir gelecek yoktur, diye düşündü Mike. Genelde sadece geçmiş vardır. Ve Arctor-Fred-Bruce'un bir geçmişi bile yok; sadece bu var.</p>

  <p>Personel otosunda giderken, yanında serilmiş duran vücut sallandı. Arabanın hareketleri yüzünden.</p>

  <p>Bunu yapanın New-Path olup olmadığını merak ediyorum, diye düşündü. Onu bu şekle sokmak için bir madde mi verdiler acaba, öyle ki onu bu hale getirir, eninde sonunda geri alabileceklerdi?</p>

  <p>Kaosun içinde kendi uygarlıklarını kurmak için, dedi içinden. Tabii eğer kurdukları şey gerçekten uygarlık ise.</p>

  <p>Bilemiyordu. New-Path'de yeterince uzun zaman geçirmemişti; İdari Müdür bir seferinde amaçlarının ona ancak iki yıl daha personel olarak çalıştıktan sonra açıklanabileceğini bildirmişti.</p>

  <p>Amaçlarının uyuşturucu rehabilitasyonuyla hiç bir ilgisi olmadığını da söylemişti.</p>

  <p>New-Path'in para kaynağının neresi olduğunu İdari Müdür Donald'dan başkası bilmiyordu. Para hep oradaydı. Eh, diye düşündü Mike, D Maddesi üretiminde çok para var. Uzak yerlerdeki farklı köy çiftliklerinde, küçük dükkanlarda, “okul” tabelası altında çalışan birçok tesiste onu üretmek, dağıtımını yapmak, ve sonunda satmak para getiriyordu. Hiç değilse New-Path'i borcunu öder ve büyür halde tutacak kadar, ve daha fazlası. Çeşitli büyük amaçlar için yeterli para.</p>

  <p>Yeterliliği, New-Path'in yapmak istediğinin tam olarak ne olduğuna göre değişiyordu.</p>

  <p>Halkın çoğunun, hatta polisin bile, bilmediği bir şey biliyordu o- Birleşik Devletler İlaç Sınırlama'nın da bildiği bir şeyi.</p>

  <p>D maddesi, tıpkı eroin gibi, organikti. Bir laboratuvar ürünü değildi.</p>

  <p>Sonuçta bütün o kârın New-Path'i pekala finanse edeceğini- hatta büyür halde tutabileceğini düşündüğü zamanlarda, ki bunu sık sık düşünüyordu, oldukça önemli şeyler ima etmekteydi.</p>

  <p>Yaşayanlar asla ölülerin amaçlarına hizmet etmek için kullanılmamalıydılar. Ama ölmüş olanlar- Bruce'a, yanındaki içi boş şekle baktı- mümkünse yaşayanların amaçlarına hizmet etmeliydiler.</p>

  <p>İşte bu yaşamın kuralı, diye fikir yürüttü.</p>

  <p>Ve ölüler, eğer hissedebiliyorlarsa, bunu yaparak kendilerini daha iyi hissedebilirlerdi.</p>

  <p>Anlayamasalar bile hâlâ görebilen ölüler, diye düşündü Mike; işte onlar bizim fotoğraf makinalarımız.</p>

  <h1 id="sigil_toc_id_15">On Altıncı Bölüm</h1>

  <p>Mutfakta, lavabonun altında, sabun kutuları, fırçalar ve kovaların arasında küçük kemik parçaları buldu. İnsan kemiği gibi görünüyorlardı, Jerry Fabin'e ait olup olmadıklarını merak etti.</p>

  <p>Bu ona çok uzak geçmişte başına gelen bir olayı anımsattı. Eskiden iki kişiyle daha birlikte yaşıyordu, bazen lavabonun altında yaşayan Fred adlı bir sıçana sahip oldukları konusunda şakalaşırlardı. Fena halde parasız kaldıkları bir sefer zavallı Fred'i yemek zorunda kaldıklarını anlatırlardı insanlara.</p>

  <p>Belki bunlar da onun kemiklerinin parçalarıydı. Aralarında uydurup lavabonun altında yaşadığını söyledikleri o hayali dostun kalıntıları.</p>

  <p>Salonda konuştuklarını duyuyordu.</p>

  <p>“Bu adamın beyni gözüktüğünden daha kötü biçimde yanmıştı. Ben öyle hissettim. Bir gün arabayla Ventura'ya gitti. Eski bir dostunu bulmak için geriye, Ojai'ye doğru bir o kadar daha yol tepti. Elinde adres olmadan, evi görerek tanıyıp buldu, durdu ve insanlara Leo'yu görebilir miyim diye sordu. “Leo öldü,” dediler. “Size bildirilmediği için üzgünüz.” Adamın yanıtı şu oldu: “Peki öyleyse, ben perşembe günü tekrar gelirim.” Arabaya binip uzaklaştı, onca yolu geri döndü, ve sanırım perşembe günü yine Leo'yu sormak için tekrar oraya gitti. Buna ne dersiniz?”</p>

  <p>Bruce kahvesini içerek onların konuşmasını dinliyordu.</p>

  <p>“-Çalışıyor, rehberde sadece bir tek numara var; kimi aramak istersen iste o numarayı çeviriyorsun. Sayfalar boyunca aynı numara ... hepten beynini yakmış bir toplumdan söz ediyorum. Ve cüzdanında o numarayı, değişik kağıt ve kartvizitlerin üzerinde farklı insanların numarası niyetine taşıyorsun. Onu unuttuğun taktirde hiç kimseyi telefonla arayamıyorsun.”</p>

  <p>“Bilinmeyen numaralar servisini ararsın.”</p>

  <p>“Oranın telefonu da aynı.”</p>

  <p>Bruce hâlâ dinlemekteydi; tarif ettikleri ilginç bir yerdi. Aradığınızda telefon bozuk oluyordu, veya bozuk değilse “Üzgünüz, yanlış numara,” diyorlardı. O zaman aynı numarayı bir daha çevirip aradığınız insanı buluyordunuz.</p>

  <p>Biri doktora gittiğinde -tek doktor vardı ve her konuda uzmanlaşmıştı- tek bir ilaç vardı. Doktor size tanı koyduktan sonra reçeteye o ilacı yazıyordu. Kağıtta yazanı almak için eczaneye götürdüğünüzde, eczacı doktorun yazdığını asla okuyamıyor ve size elindeki tek hapı veriyordu, o da aspirindi. Her ne hastalığınız varsa o aspirin bunu tedavi ediyordu.</p>

  <p>Kanunları çiğnediğinizde, herkesin tekrar tekrar çiğnediği tek kanuna karşı gelmiş oluyordunuz. Polis her seferinde, her şeyi özenle yazarken, çiğnenmiş olduğunu belirttiği kanun ve işlendiğini ifade ettiği suç hep aynıydı. Kanuna ne zaman karşı gelinse, ceza hep aynıydı. Karşıdan karşıya geçerken trafik kurallarını çiğnemekten, vatana ihanete kadar tüm suçların cezası ölümdü, ve ölüm cezasının kaldırılması için yükselen büyük bir tepki söz konusuydu. Ama bu yapılamıyordu, yoksa örneğin trafiği hiçe sayanlar için geriye hiç bir ceza kalmazdı. Bu yüzden olay kitaplarda kaldı, ve sonunda toplum tamamen kafayı üşüterek yok oldu. Hayır, üşüttüklerinden değil- zaten baştan beri üşütüktüler. Kanuna karşı geldikçe birer birer battılar, ve sonunda bir anlamda öldüler.</p>

  <p>Bruce düşündü; insanlar onların sonuncusunun da öldüğünü duyduklarında herhalde, kimbilir nasıl insanlardı, demişlerdir. Bir bakalım- eh, peki öyleyse, biz perşembe günü tekrar geliriz. Güldü, ve pek de emin olmadığı halde bunu yüksek sesle diğerlerine anlattığında, salondakiler de onunla birlikte güldüler.</p>

  <p>“Çok iyi, Bruce,” dediler.</p>

  <p>O günden sonra bu bir tür yerleşik espri haline geldi; orada, Semerkand Evi'ndeki biri bir şeyi anlamadığında, veya örneğin bir rulo tuvalet kağıdı almaya geldiği halde ne için gönderildiğini anımsayamadığında, söyledikleri ilk şey artık buydu; “Eh, peki öyleyse, ben perşembe günü tekrar gelirim.” Bu genel olarak Bruce’un buluşu sayılıyordu. Onun lafıydı. TV'de her hafta aynı espriyi tekrarlayan komedilerde olduğu gibi. Semerkand Evi'nde bu ifade tutmuştu, ve hepsi için bir anlam taşıyordu.</p>

  <p>Daha sonra, bir gece Oyun'dayken, herkese New-Path'e getirmiş olduğu, örneğin Kavram'lar gibi şeylerden sırasıyla şeref payesi verilirken, Bruce’u oraya mizah getirmiş olmasıyla övdüler. O kendisiyle birlikte, kendini ne kadar kötü hissederse hissetsin olayları komik bulabilme yeteneğini getirmişti. Çemberdeki herkes onu alkışladı, ve Bruce şaşkınlıkla gözlerini kaldırdığında çevresinde gülümseyen yüzler gördü. Herkesin gözlerinde takdirle dolu sıcak bakışlar vardı, ve alkış sesleri kalbinde yer ederek çok uzun bir süre boyunca aklından çıkmadı.</p>

  <p>O yıl Ağustos sonlarında, New-Path'e girişinden iki ay sonra, Napa Vadisindeki bir çiftlik tesisine transfer edildi. Kuzey California'nın iç kısımlarında bir yerdi burası. Şarap memleketiydi, ve California'da birçok bağın yer aldığı bölgeydi.</p>

  <p>Transfer emrini New-Path Vakfı'nın İdari Müdürü Donald Abrahams imzalamıştı. Bunu, personelin Bruce ile ne yapılabileceği konusunda özel bir ilgi gösteren bir üyesi olan Mike Westaway'in önerisiyle yapmıştı. Özellikle Oyunun Bruce'a hiç bir yardımı olmadığı belli olduktan sonra. Tersine, adamı daha da kötü duruma getirmişti bu.</p>

  <p>Çiftlik müdürü, Bruce valizini sürükleyerek hantalca arabadan çıkarken, “Senin adın Bruce,” dedi.</p>

  <p>“Benim adım Bruce.”</p>

  <p>“Seni bir süre için çiftlikte deneyeceğiz, Bruce.” “Peki.”</p>

  <p>“Sanırım burayı daha çok seveceksin, Bruce.” “Sanırım burayı seveceğim,” dedi adam. “Daha çok.” Çiftlik müdürü onu süzdü. “Yakın zamanda saçını kesmişler senin.”</p>

  <p>“Evet saçımı kestiler.” Elini kaldırıp traşlı başına dokundu. “Neden yaptılar bunu?”</p>

  <p>“Saçımı kestiler çünkü beni kadınlar bölümünde buldular.” “İlk defa mı oldu bu?”</p>

  <p>“ikinci defa oldu.” Bir duraklamadan sonra ekledi. “Bir seferinde şiddete başvurdum.” Ayakta dikiliyordu, valizi de hâlâ elindeydi; müdür onu yere koymasını işaret etti. “Şiddetle ilgili kuralı çiğnedim.”</p>

  <p>“Ne yaptın?”</p>

  <p>“Bir yastık fırlattım.”</p>

  <p>“Peki Bruce,” dedi müdür. “Benimle gel de sana uyuyacağın yeri göstereyim. Burada merkezi bir binada kalmıyoruz; her altı kişinin küçük birer kabini var. Orada uyuyup yemek yiyorlar ve çalışmadıkları zaman orada yaşıyorlar. Burada Oyun seansları yok, sadece iş var. Artık Oyun seansına girmen gerekmiyor, Bruce.”</p>

  <p>Bruce memnun görünüyordu; yüzünde bir gülümseme belirdi.</p>

  <p>“Dağları sever misin?” Çiftlik müdürü sağ taraflarını işaret etti. “Yukarı bak. Dağlar. Kar yok, ama dağlar var. Solda Santa Rosa var; o dağın eteklerinde gerçekten harika üzümler yetiştiriyorlar. Biz üzüm yetiştirmiyoruz. Başka birçok farklı çiftlik ürünümüz var, ama üzüm yok.”</p>

  <p>“Dağlan severim,” dedi Bruce.</p>

  <p>“Bak onlara,” diye tekrar işaret etti müdür. Bruce bakmadı. “Senin için bir şapka bulacağız,” dedi müdür. “Tarlalarda tıraşlanmış başınla şapkasız çalışamazsın. Sana bir şapka verene kadar çalışmaya gitme. Tamam?”</p>

  <p>“Bir şapkam olana kadar çalışmaya gitmeyeceğim,” dedi Bruce.</p>

  <p>“Burada hava güzeldir,” dedi müdür. “Havayı severim.”</p>

  <p>“Evet.” Müdür Bruce'a valizini alıp kendisini izlemesini işaret etti. Ona baktığında kendini yetersiz hissediyordu; ne diyeceğini bilemiyordu. Böyle insanlar geldiğinde hep hissederdi bunu. “Hepimiz havayı severiz, Bruce. Gerçekten severiz. Bunun hepimizin ortak noktası olduğu doğru.” Henüz bunu kaybetmedik, diye düşündü.</p>

  <p>“Arkadaşlarımı görecek miyim?” diye sordu Bruce.</p>

  <p>“Yani geldiğin yerdekileri mi? Santa Ana tesisindekileri?”</p>

  <p>“Mike ve Laura ve George ve Eddie ve Donna ve-”</p>

  <p>“Konut binalarındakiler çiftliklere gelmezler/' diye açıkladı müdür. “Bunlar kapalı operasyonlardır. Ama büyük olasılıkla yılda bir-iki kere geri gideceksin. Noel'de toplanırız, ve bir de-”</p>

  <p>Bruce durmuştu.</p>

  <p>“Bir sonraki toplanmamız/' dedi müdür, ona tekrar yürümeye devam etmesini işaret ederek, “Şükran Günü'nde olacak. O zaman işçileri geldikleri konut binalarına geri göndereceğiz, iki günlüğüne. Sonra Noel'e kadar yine buraya döneceksiniz. Yani onları yine göreceksin. Eğer diğer tesislere transfer edilmemişlere. Bu üç ay eder. Ama New-Path'de bire-bir ilişkilere girmemen gerekiyor- sana bunu söylemediler mi? Sadece bir bütün olarak ailemiz ile ilişki içinde olabilirsin.”</p>

  <p>“Bunu anlıyorum,” dedi Bruce. “Bunu New-Path Prensibi'nin bir bölümü olarak bize ezberlettiler.” Çevresine bakındı ve sordu. “Bir bardak su içebilir miyim?”</p>

  <p>“Sana buradaki su kaynağını göstereceğiz. Kabininde bir tane var, ama buradaki tüm ailenin kullanması için ortak bir tane daha var.” Bruce’u prefabrik kabinlerden birine doğru yöneltti. “Bu çiftlik tesisleri kapalıdır, çünkü burada deneysel ve melez mahsullerimiz var, ve onları böcek istilasından uzak tutmak istiyoruz. İnsanlar, hatta personel bile, buraya elbiselerinde, pabuçlarında ve saçlarında haşere taşıyıp getiriyor.” Rastgele bir kabin seçti. “Seninki 4-G olacak;” diye karar verdi. “Anımsayabilecek misin?”</p>

  <p>“Hepsi birbirine benziyor,” dedi Bruce.</p>

  <p>“Bu kabini tanımanı sağlayacak bir nesne asabilirsin. Kolayca anımsayabileceğin bir şey. İçinde renkleri olan.” Kabinin kapısını iterek açtı; sıcak, kötü kokan hava üzerlerine üfledi. “Seni önce enginarlarla çalıştıracağız sanırım,” dedi düşünceli düşünceli. “Eldiven takman gerekecek- üzerlerinde etiketler var.”</p>

  <p>“Enginarlar,” dedi Bince.</p>

  <p>“Gerçi burada mantarlarımız da var. Deneysel mantar çiftlikleri, tabii ki patojenik sporların içeri taşınıp yataklara bulaşmasını engellemek için izole edilmişlerdir- tüm kültür mantarı yetiştiricileri ürünlerini kapatıp izole etme ihtiyacı duyarlar. Öte yandan küf mantarı sporları, doğal olarak, havayla taşınır. Bu tüm mantar üreticileri için bir tehlikedir.”</p>

  <p>“Mantarlar,” dedi Bruce, karanlık, sıcak kabine girerek. Müdür onun içeriye girmesini izledi.</p>

  <p>“Evet, Bruce,” dedi.</p>

  <p>“Evet, Bruce,” dedi Bruce.</p>

  <p>“Bruce,” dedi müdür. “Uyan.”</p>

  <p>Havası bayatlamış kasvetli kabinin ortasında durarak başını salladı Bruce. “Peki.” Valizi hâlâ elindeydi.</p>

  <p>Karanlık basar basmaz beyinleri uykuya dalıyor, dedi müdür kendi kendine. Tavuklar gibi.</p>

  <p>Sebzeler arasında bir sebze, diye düşündü. Küfler arasında küf. Seçimini yap.</p>

  <p>Kabinin başlarının üzerinden sarkan elektrik ışığını çekti ve Bruce'a onu nasıl çalıştıracağını anlatmaya koyuldu. Bruce umursuyormuş gibi görünmüyordu; dağların görüntüsünü yakalamıştı, ve gözlerini oradan ayırmadan dikiliyordu. Onları ilk defa fark etmişti.</p>

  <p>“Dağlar, Bruce, dağlar,” dedi müdür.</p>

  <p>“Dağlar, Bruce, dağlar,” dedi Bruce, ve bakmaya devam etti.</p>

  <p>“Papağan, Bruce, papağan.” “Papağan, Bruce-”</p>

  <p>“Pekala, Bruce,” dedi müdür, ve arkasındaki kabin kapısını kapattı. Sanırım onu havuçların arasına koyacağım, diye düşünüyordu. Ya da pancarların. Basit bir şey olmalı. Onun kafasını karıştırmayacak bir şey.</p>

  <p>Ve oraya, diğer ranzaya bir sebze daha. Ona arkadaşlık etsin diye. Birlikte kafalarını aynı anda uyum içinde sallayarak hayatlarını geçirebilirler. Sıralar halinde. Geniş alanlara yayılmış olarak.</p>

  <p>Ona tarlayı gösterdiler. Düzensiz uzantılar gibi görünen mısırları gördü o zaman. Çöp yetişiyor, diye düşündü. Burada bir çöp çiftliği işletiyorlar.</p>

  <p>Yere eğildi, toprağa yakın yetişen mavi renkte küçük bir çiçek gördü. Kısa, derme çatma saplar üzerinde bir çoğu yetişmişti bunların. Sakal gibi. Saman çöpü.</p>

  <p>Yüzünü onları seçecek kadar yaklaştırdığında çok fazla olduklarını görebiliyordu. Uzun mısır sıraları arasında tarlalar dolusu vardı bunlardan. Birçok çiftçinin yaptığı gibi: birinin altında saklanmış diğer ürün, içiçe halkalar gibi. Meksika'daki çiftçilerin marijuana tarlalarını nasıl ektiklerini hatırladı: uzun bitkilerle çevrilmiş- halka içine alınmış. Federales jiple geçerken onları görmesin diye. Ama havadan görülebiliyorlardı.</p>

  <p>Ve oradaki federales böyle bir esrar ekimini saptadıkları zaman, çiftçiyi, karısını, çocuklarını, hatta hayvanlarını bile makineli tüfekle tarıyorlardı. Sonra da jiplerine binerek çekip gidiyorlardı, ve jip destekli helikopter aramaları devam ediyordu.</p>

  <p>Ne kadar güzel küçük mavi çiçekler.</p>

  <p>“Geleceğin çiçeğini görüyorsun,” dedi Donald, New-Path'in İdari Müdürü. “Ama senin için değil.”</p>

  <p>“Neden benim için değil?” diye sordu Bruce.</p>

  <p>“Sen iyisinden payını fazlasıyla almışsın zaten,” dedi İdari Müdür. Güldü. “Onun için şimdi kalk ve tapınmaktan vaz geç- bu artık senin tanrın değil, senin idolün değil. Her ne kadar bir zamanlar öyle olsa da. Doğaüstü bir görüntü; burada büyüdüğünü gördüğün bu mu? Öyleymiş gibi görünüyorsun da.” Bruce’un omuzuna kuvvetlice vurdu, ve sonra elini donmuş gözlerin önüne uzatıp manzarayı kapattı.</p>

  <p>“Gitti,” dedi Bruce. “Bahar çiçekleri gitti.”</p>

  <p>“Hayır, sadece sen göremiyorsun. Bu senin anlayamayacağın felsefik bir sorun. Epistemoloji-bilgi teorisi.”</p>

  <p>Bruce sadece Donald'ın ışığı kesen açık elini görüyordu, ve bin yıl baktı ona. Kilitlenmişti; kilitlenip kalmıştı; onun için, zamanın dışındaki ölü gözler için, yoldan çekilmeyen bir elin arkasındaki, başka tarafa çevrilemeyen gözler için, sonsuza kadar kilitli kalacaktı. Gözler bakarken zaman durdu, ve evren onunla birlikte pelte gibi aktı. En azından ona göre, onunla ve algısıyla birlikte dondu, ve eylemsizliğini tamamladı. Bilmediği hiçbir şey yoktu; gerçekleşebilecek hiçbir şey kalmamıştı artık.</p>

  <p>“İşine geri dön, Bruce,” dedi Donald, İdari Müdür.</p>

  <p>“Gördüm,” dedi Bruce. Biliyordum, diye düşündü. Bu oydu: D Maddesinin büyüdüğünü gördüm ben. Ölümün topraktan yükselişini gördüm. Koca bir mavi tarladan oluşan, anızlı bir renk halinde yerden yükselişini.</p>

  <p>Çiftlik tesis müdürü ve Donald Abrahams önce birbirlerine baktılar, sonra yerdeki diz çökmüş figüre. Diz çökmüş adam, ve onları saklayan mısırların arasında her yere ekilmiş Mors ontologica.</p>

  <p>“İşine geri dön, Bruce,” dedi diz çökmüş adam, ve ayağa kalktı.</p>

  <p>Donald ve çiftlik tesis müdürü, park edilmiş Lincoln'lerine doğru yürüdüler. Konuşuyorlardı; Bruce onların gidişini izledi - dönüp gitmedi, dönmeyi başaramıyordu.</p>

  <p>Bruce eğildi ve anızlanmış mavi bitkilerden birini kopardı. Sonra onu sağ pabucunun içine kaydırıp gözden kaybetti. Dostlarım için bir armağan, diye düşündü. Aklının kimsenin göremeyeceği bir köşesinde, Şükran Günü'nü iple çekiyordu.</p>

  <p>yazarın notu</p>

  <p>Bu, yaptıkları için çok fazla cezalandırılan bazı insanları anlatan bir romandı. Onlar iyi vakit geçirmek istiyorlardı, ama sokakta oynayan çocuklar gibiydiler; arkadaşlarının birbiri ardı sıra öldürüldüğünü - ezildiklerini, sakatlandıklarını, mahvedildiklerini - görebiliyor, ama yine de oynamaya devam ediyorlardı. Hepimiz belli bir süre gerçekten çok mutluyduk, zamanımızı çalışıp didinmekle değil, sırf gevezelik ve oyunla geçiriyorduk. Ama bu fena halde kısa bir zamandı, ve arkasından gelen ceza inanılır gibi değildi; gördüğümüz zaman bile inanamadık ona. Örneğin bunları yazarken, Jerry Fabin karakterinin temsil ettiği kişinin kendini öldürdüğünü öğrendim. Ernie Luckman karakteri için temel almış olduğum dostum, daha ben romana başlamadan önce öldü. Bir süre için ben de sokakta oynayan o çocuklardan biriydim; diğerleri gibi ben de büyümek yerine oyun oynamaya çalışıyordum ve cezalandırıldım. Bu romanın adanmış olduğu insanların ve başlarına gelenlerin sıralandığı aşağıdaki listede ben de varım.</p>

  <p>Uyuşturucu kullanımı bir hastalık değildir, bir karardır. Tıpkı giden bir otomobilin önüne atlama karan gibi. Buna hastalık değil, yargılama kusuru denir. Bir grup insan bunu yapmaya başladığında, bu sosyal bir yanlıştır, bir yaşama biçimidir. Bu yaşam biçiminde parola şudur: “Şimdi mutlu ol, çünkü yarın ölüyor olacaksın.” Ama ölüm kısmı neredeyse hemen başlar, ve mutluluk bir anıdan ibarettir. Bu haliyle bu iş, sadece sıradan insan varlığının hızlandırılmış, yoğunlaştırılmış bir şeklidir. Sizin yaşam biçiminizden bir farkı yoktur, sadece daha hızlı gelip geçer. Her şey yıllar yerine günler, haftalar veya aylar içinde olup biter. Villo'nun 1460'da söylediği gibi, “nakit parayı al, bırak kredi gitsin.” Ama eğer nakit para bir peniden ibaretken kredi bütün bir yaşamsa, bu bir hatadır.</p>

  <p>Bu romanda ahlak dersi yok; burjuvazi taslamıyor; onların çalışmaları gerekirken oyun oynamakla hatalı olduklarını iddia etmiyor; sadece sonuçlarını anlatıyor. Yunan dramasında toplum olarak, nedensellik anlamına gelen bilimi keşfetmekteydiler. Bu romanda Nemesis var: kader değil, çünkü herhangi birimiz sokakta oynamaktan vazgeçmeyi seçebilirdik. Ancak, yaşamımın ve kalbimin en derin köşesinden yazdığım gibi, bu oyuna devam edenler için korkunç bir Nemesis'ti bu. Ben bu romanda bir karakter olarak yer almadım; ben bu romanım. Gerçi bu sıralarda tüm ülkemiz, olduğu gibi bu durumda. Bu roman benim kişisel olarak tanıdıklarımdan daha fazla insanı anlatıyor. Bir kısmını hepimiz gazetelerden okuyoruz. Dostlarımızla sağda solda vakit geçirip kaset kayıtları yaparken gevezelik etmek, altmışlı yılların kötü bir kararıydı. Kurumun hem içinde, hem de dışında. Ve doğa bizimle ilgili sert önlemler aldı. Korkunç şeyler tarafından durmak zorunda bırakıldık.</p>

  <p>Ortada bir “günah” varsa, o da bu insanların sonsuza kadar iyi vakit geçirmeye devam etmek istemeleriydi. Sonra da bunun için cezalandırılmışlardı. Ama dediğim gibi, öyleyse bile ben verilen cezanın fazla, çok fazla olduğunu düşünüyorum. Bunu Yunan draması gözüyle, veya ahlaksal açıdan yansız bir gözle işlemeyi yeğliyorum, yalnızca bir bilim dalıymışçasına, tarafsız deterministik sebep-sonuç gibi. Onların hepsini seviyordum ben. İşte sevgimi adadıklarımın listesi:</p>

  <p>Gaylene'e <span class="tab">&nbsp;&nbsp;&nbsp;&nbsp;&nbsp;&nbsp;</span>öldü</p>

  <p>Ray'e <span class="tab">&nbsp;&nbsp;&nbsp;&nbsp;&nbsp;&nbsp;</span>öldü</p>

  <table class="table">
    <tbody class="calibre7">
      <tr class="calibre8">
        <td class="td">
          <p>Francy'ye</p>
        </td>

        <td class="td1">
          <p>kalıcı psikoz</p>
        </td>
      </tr>

      <tr class="calibre8">
        <td class="td2">
          <p>Kathy'ye</p>
        </td>

        <td class="td3">
          <p>kalıcı beyin hasan</p>
        </td>
      </tr>

      <tr class="calibre8">
        <td class="td2">
          <p>Jim'e</p>
        </td>

        <td class="td3">
          <p>öldü</p>
        </td>
      </tr>

      <tr class="calibre8">
        <td class="td2">
          <p>Val'e</p>
        </td>

        <td class="td3">
          <p>kitlesel kalıcı beyin hasarı</p>
        </td>
      </tr>

      <tr class="calibre8">
        <td class="td2">
          <p>Nancy'ye</p>
        </td>

        <td class="td3">
          <p>kalıcı psikoz</p>
        </td>
      </tr>

      <tr class="calibre8">
        <td class="td2">
          <p>Joanne'e</p>
        </td>

        <td class="td3">
          <p>kalıcı beyin hasan</p>
        </td>
      </tr>

      <tr class="calibre8">
        <td class="td2">
          <p>Maren'e</p>
        </td>

        <td class="td3">
          <p>öldü</p>
        </td>
      </tr>

      <tr class="calibre8">
        <td class="td2">
          <p>Nick'e</p>
        </td>

        <td class="td3">
          <p>öldü</p>
        </td>
      </tr>

      <tr class="calibre8">
        <td class="td2">
          <p>Terry'ye</p>
        </td>

        <td class="td3">
          <p>öldü</p>
        </td>
      </tr>

      <tr class="calibre8">
        <td class="td2">
          <p>Dennis'e</p>
        </td>

        <td class="td3">
          <p>öldü</p>
        </td>
      </tr>

      <tr class="calibre8">
        <td class="td2">
          <p>Phil'e</p>
        </td>

        <td class="td3">
          <p>kalıcı pankreas hasarı</p>
        </td>
      </tr>

      <tr class="calibre8">
        <td class="td2">
          <p>Sue'ya</p>
        </td>

        <td class="td3">
          <p>kalıcı damar hasarı</p>
        </td>
      </tr>

      <tr class="calibre8">
        <td class="td4">
          <p>Jerri'ye</p>
        </td>

        <td class="td5">
          <p>kalıcı psikoz ve damar hasarı</p>
        </td>
      </tr>
    </tbody>
  </table>

  <p>... ve onlar gibi diğerleri.</p>

  <p>Ruhları Şadolsun. Onlar benim yoldaşlarımdı; daha iyisi yoktur. Daima aklımdalar, ve düşman asla affedilmeyecek. “Düşman”, onların oynarken düştükleri hataydı. Bırakın hepsi bir başka şekilde yine oynasınlar, bırakın mutlu olsunlar.</p>
</body>
</html>
