<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sıcak Külleri Kaldı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Issız adalar aranıyor</h1>

    <p>“Kendime bir ıssız ada bulmak için mi döndüm buralara? Hayvanların ölmek için inlerine döndükleri gibi mi? Bir tek kediler ölmek için evlerinden uzak yerler ararlar, ölülerini göstermezler.”</p>

    <p>Kış aylarını parçalanmış Yugoslavya’da, en çok da Saraybosna’da geçirmişti. Orası, büyük yıkılışın dünyanın gözü önünde oynanan son kanlı perdesiydi. Acıdan çok isyan ve utanç veriyordu. Alman gazeteci öldürüldüğünde oradaydı. Üstelik bir gece önce, küçük bir gazeteci grubu, dışarda birbiri ardına atılan silahların artık umursamaz oldukları gürültüsü arasında, birlikte erik rakısı içip sohbet etmişlerdi. Kitaplardan, tarihten, tanıklıklardan öğrendiği, teorik olarak bildiği, daha doğrusu bildiğini sandığı her şey, burada sınanıyor, pekişiyor, kana, ölüme, acıya dönüşüyordu. İnsanların, aralarındaki farklılıkları –dinsel, etnik, siyasal, sınıfsal; hangi türden olursa olsun– böylesine amansız bir kine ve düşmanlığa nasıl dönüştürdüklerini; daha dün kapı komşuları olan insanları, çoluk çocuk, genç yaşlı demeden nasıl öldürdüklerini; kadınların ırzına –sadece zevk, sadece aşağılamak ve işkence için değil, ırklarının çoğalması için de– nasıl böyle hayasızca geçebildiklerini kavramaya çalışıyordu.</p>

    <p>Irak’ta savaş, televizyon ekranlarından seyredilen bir yıldızlar savaşı oyunu, bir havai fişek gösterisi, evrenin büyük patlamayla yaratıldığı ânın sanal tekrarı gibiydi. Bir de Saddam’ın yüzü ve resmî bildiriler... Savaşın gerçek yüzü görülemediği, sanal âlemde geçtiği halde bütün bir ülkeyi, zavallı bir halkı acılara boğduğu için dehşet vericiydi. Saraybosna’da ise, inanılmaz ölçüde gaddardı; insana olan sevgiyi, umudu öldürecek kadar insanlıkdışıydı. On yıl önce, hatta belki de beş yıl önce; henüz Umut’un ölümünü, Arın’ın ölümünü, Ömer’in çöküşünü yaşamadan evvel, içi bu kadar ıssızlaşmamışken, kafası ve yüreği böylesine nasır bağlamamışken, orada gördüklerine dayanamazdı. Şimdi dayanıyordu. Taa ki bir gün, yerde kanlar içinde yatan annesinin cesedinin başında, kucağındaki kedi yavrusuna sarılmış sessiz sessiz ağlayan küçük kızı gören kadar. Kahrolası, aşağılık bir mesleki refleksle fotoğraf makinesinin deklanşörüne bastığında, yüreğindeki nasırın acıdan ve isyandan çatladığını, içindeki ıssızlığın gök gürültüsünden beter bir gürültüyle dağıldığını hissetmişti. “İyileştim,” diye düşünmüştü. “Yeniden insanlaşıyorum.”</p>

    <p>— Fotoğraf enfesti, olağanüstüydü, yılın fotoğrafı olmaya aday, demişti André telefonda.</p>

    <p>— Lütfen buraya bir başkasını yolla, hemen dönmeme izin ver, diye hıçkırmıştı.</p>

    <p>— Sorun değil, fiyakalı iş diye oraya gelmek isteyen çok. Ama ben senin memnun olduğunu sanıyordum, mümkün olduğu kadar uzun kalmak istediğini söylemiştin.</p>

    <p>— Evet, ama artık dayanamıyorum. Aynı günde o fotoğrafın onlarcasını görmeye de, çekmeye de dayanamıyorum.</p>

    <p>Dönerken, yılın savaş fotoğrafındaki küçük kızı da birlikte götürmeyi, evlat edinmeyi düşünmüştü bir an. Sonra kendinde o gücü bulamamıştı. “Yeni bir çocuk; yeni bir hayat, yeni bir umut, yeni bir başlangıç demektir. Buna cesaretim yok!” UNICEF’in Saraybosnalı çocukları kurtarma eylemi tüm engellere ve güçlüklere rağmen sürüyordu. Komiteyle ilişkiye geçmeye karar vermiş, çocuğu bulmalarına yardımcı olmuş, ama bir daha görmek istememişti. Yüzünü görürse dayanamayacağından korkuyordu.</p>

    <p>Paris’e ancak baharın ilk günlerinde dönebildi. Falin de Moskova’ya dönmeye hazırlanıyordu.</p>

    <p>— Paris’te sürekli kalmak niyetinde olduğunu sanıyordum Saşa.</p>

    <p>— Ben de öyle sanıyordum, ama gitmek zamanı geldi. Herkes, ölmek için kendi toprağına dönmek ister. “Anamız amele sınıfıdır, yurdumuz bütün cihandır bizim” dizelerini, gırtlağını paralaya paralaya, yürekten inanarak söylemiş olanlar bile...</p>

    <p>“O gün yaklaştı mı Saşa? Hani iyiye gidiyordu hastalığın!”</p>

    <p>Falin’i Moskova’da bir konferansta ilk gördüğü günü hatırlıyor: “Ben ötekiler gibi değilim; düşünüyorum, tartışıyorum, eleştiriyorum,” diyen mağrur halini... Bu tavrı önce sinirine dokunmuştu. “Sonunda sen de çarkın dişlisi değil misin? Eleştirinin, sorgulamanın sınırları nereye kadar gidebilir ki?” Sonraki günlerde ilk olumsuz izlenimleri silinmiş; adamın sorularının gerçekten derin olduğunu anlamış; bütün bu sorularla birlikte Marksist olabilmenin, komünist kalabilmenin güçlüğünü ve erdemini kavramıştı.</p>

    <p>Sonra Paris’te, onu dinlemeye –aslında görmeye– gittiği konferansta, adamı izlerken yakışıklı olduğunu fark edişini hatırlıyor. “Zayıflamıştı. Yüzüne, bakışlarına o derin anlamı, gizli ışığı veren şeyin ölümün tohumu bir tümör olduğunu anlayamamıştım.”</p>

    <p>Paris sokaklarında birbirlerine sokulmuş dolaşıyorlar. Işık ışık bir Paris gecesi. Notre Dame’ın önündeki küçük alana yerleştirilmiş sıralar henüz boş. Paskalya mıydı, yoksa Noel mi? Ayine katılması beklenenlerin dışarıda da oturabilecekleri hesaplandığına göre, Paskalya olmalı. Boş sıralardan birine ilişip gecenin içinde parlayan aydınlatılmış katedrali seyrediyorlar.</p>

    <p>— Hemen altında durduğun zaman insanın üstüne yıkılacakmış gibi oluyor, diyor Falin. Yükseğe bakmak insanda ezilme duygusu yaratır. Tıpkı Tanrı’yı düşünmek, gözlerini gökyüzüne kaldırıp Tanrı’ya yakarmak gibi...</p>

    <p>— Tanrı’ya inandığını bilmiyordum.</p>

    <p>— İnanmıyorum zaten. Zoraki değil gerçek bir ateistim ben. Komünizmin çocuğu olmasaydım da bu kafayla inanamazdım Tanrı’ya. Demek istediğim şu ki, yükseklik, büyüklük, görkem, insanı ezer. Semavi ve dünyevi bütün imparatorlukların, bütün devletlerin, bütün diktatörlüklerin görkemli anıtlara, göklere yükselen tapınaklara, paha biçilmez taçlar, göz kamaştırıcı giysiler ve takılar içindeki büyücülere, rahiplere, başbuğlara, imparatorlara gereksinim duyması da bundandır.</p>

    <p>— Ya bizim imparatorluk Falin?</p>

    <p>— Bizimki de öyleydi. Hepsinden daha görkemli anıtlarımız, bilinmeyen tanrılara adanmış tapınaklarımız, biz fanilerin katına asla inmeyen kutsal ve dokunulmaz politbüro üyelerimiz, hatta engizisyonumuz...</p>

    <p>— Peki neden? Bütün bunları değiştirmek için yapılmadı mı devrim?</p>

    <p>— Amaç buydu kuşkusuz; ama sorun o ki, devrime katılan insanların bile yükseklere bakmaya, yeni tanrılar yaratmaya ve onlara tapınmaya ihtiyaçları vardı.</p>

    <p>— Bu kadar inançsız mısın?</p>

    <p>— Yine yanlış. Tam tersi; sonuna kadar inançlıyım. Sistemi en ağır eleştirdiğim zaman da, bunları söylerken de, bir gün ütopyanın gerçekleşeceğinden ve ütopya olmaktan çıkacağından, yeni ütopyalar doğacağından, yani Marksizmin özünden hiç kuşkuya düşmedim ben, hiç inkârcı olmadım.</p>

    <p>Yanındaki kadına sıkı sıkıya sarılıyor:</p>

    <p>— Şu görkemli katedrale bak. Notre Dame’ın önünde, dünyevi ve semavi –bu sözcükleri tekrarlamayı çok seviyor besbelli– diktatörlerin, papaların, kralların, imparatorların emriyle çok kişi asıldı ya da yakıldı. Şimdi, sen ve ben, ikimiz burada oturmuş karanlığın içinden bir ışık gibi göğe yükselişini seyrediyoruz. Hoşumuza gidiyor. Adandığı tanrıya inanmasak da estetik bir haz duyuyoruz. Tanrılar da eskiyor canım. Hepsi eskiyip de artık yenilerine ihtiyaç kalmadığında, insanlar tapınaksız, Tanrısız, barış içinde ve mutlu yaşayacak gelişmişliğe ulaştıklarında bizim ütopyamız gerçekleşecek. O zaman yeni ütopyalar doğacak kuşkusuz.</p>

    <p>Vücuduna değen vücudun ne kadar zayıfladığını düşünüyor; korkuyor. Falin hastalığından etkilenmemiş görünüyor. “En iyi türünden, en ağır ilerleyeninden,” demişti. Doğru mu?</p>

    <p>— Hadi biraz daha yürüyelim, nehre kadar gidelim. Çok banal bulabilirsin, ama bu şehrin en sevdiğim yeri Sen kıyılarıdır. Benim gibi Fransız okullarında okuyup Fransız kültürüyle yetişmiş frankofiller Paris’i görmeden de neredeyse kendi kentlerinden daha iyi tanırlar; kafelerini, köprülerini, caddelerini, anıtlarını, heykellerini, parklarını ve tabii ki Eyfel Kulesi’ni, Sen Nehri’ni... Hınzır Fransızlar ülkelerini sevmeyi de sevdirmeyi de iyi bilirler.</p>

    <p>Nehre doğru yürüyorlar. Sevdikleri şehri içlerine çekiyorlar. Bir gün bu şehri bırakıp gideceklerini ikisi de biliyor.</p>

    <p>“Nerede ölmek isterdin şair? Önce İstanbul’da, sonra Moskova’da, sonra Paris’te.”</p>

    <p>Dizeyi önce hangisi hatırlamıştı? “Herhalde ben,” diye düşünüyor Ülkü. “Sık tekrarladığım bir şiirin parçasıydı. O gün yaklaştı demek.”</p>

    <p>Ayrılma günü geldiğinde,</p>

    <p>— Üniversitede dersler kesildi, dedi Falin. Birkaç doktora öğrencisi vardı, onları da bir arkadaşa devrettim. Artık buralarda sürünmem için bahane kalmadı.</p>

    <p>Sonra Rusça sürdürdü konuşmasını. Sevda sözlerini kendi diliyle söyler, duygularını Rusça dile getirirdi.</p>

    <p>— Seninle güzel şeyler yaşadık Ülkü, yazık ki geç kalmıştık. Ama geç de olsa, hiç yaşanmamış olmasından çok daha iyiydi. Aşk, yaşam, ölüm... Her şeyi yaşamak güzel. Belki de dünyaya gelmemizin tek amacı bu; yani her şeyi yaşamak, bütün yaşadıklarımızla zenginleşmek, sonra da ölmek. Başka türlü söyleyecek olursam, kendinden başka hiçbir amacı, hiçbir anlamı yok yaşamın. Biliyor musun, seni seviyorum; seninle de zenginleştim ben.</p>

    <p>Dudaklarına kondurduğu öpücük tutkulu değil dostçaydı. Falin’in bulaşıcı bir hastalığı varmışçasına irkildi. “Kanser bulaşıcı değildir oysa. Tabii ki biliyordum bunu. Falin’in içindeki ölümdü beni irkilten. Ölüm bulaşıcı mıdır?”</p>

    <p>Adamın, irkildiğini fark etmesinden korktu, utandı. Falin’e sıkı sıkıya sarıldı, dudaklarını dudaklarına yapıştırdı.</p>

    <p>— Evet, güzeldi Falin. Ben de çok şey kazandım. Teşekkürler.</p>

    <p>Şimdi, bindiği salaş tekne Bozcaada’ya yanaşırken, Falin’in, “Herkes ölmek için kendi toprağına dönmek ister,” dediğini hatırlıyor.</p>
    <hr />

    <p>“En son ne zaman gelmiştim bu adaya? 1976 olmalı.”</p>

    <p>Çok iyi hatırlıyor: Kıbrıs olaylarından bir-iki yıl sonraydı. Kıbrıs çıkarmasının ardından adalarda son kalan Rumların önemli bölümü de mallarını mülklerini yok pahasına satıp ülkeyi terk etmişlerdi.</p>

    <p>O zaman, Bozcaada’ya Ömer’le birlikte gelmişlerdi. Sadece birkaç gün, kimseye haber vermeden küçük bir kaçamak yapmak için... Yaz aylarıydı. Yıllar yıllar sonra ilk kez yüz binlerce kişinin; işçilerin, aydınların, gençlerin, halkın katılımıyla meydanlarda kutlanan 1 Mayıs zaferinin sarhoşluğu henüz geçmemişti. Ömer’in benzetmesiyle, duvar yıkılmamış, duvarın altında kalmamışlar, öte yana atlamışlardı. Umutlu, inançlı, gururluydular. Ömer bile, küçük bir tatili hak ettiğine inanıyordu.</p>

    <p>Ada hayal kırıklığına uğratmıştı. Eskilerin anlata anlata bitiremedikleri Rum meyhanelerinin yerinde yeller esiyordu. “Sözcüğün benzetme anlamıyla değil, gerçek anlamda yeller,” diye düşünmüştü Ülkü. Gerçekten de, dört bir yandan üfüren rüzgâr geldikleri küçük tekneyi nasıl sarsmışsa, adayı da öyle sarsıyordu sanki. Rıhtımda, nasılsa kalmış, meyhaneden çok kahveyi andıran tek tük balık lokantalarından birine oturmuş, adalıdan çok Doğuluya benzeyen garsona balık ve rakı ısmarlamışlardı. İki yanında mermer basamaklı güzel Rum evlerinin, bakımsız da olsa hâlâ korunduğu, merdivenli, kaldırımtaşlı sokaklarda gezerken, kapılarının önüne oturmuş dantel ören ve sohbet eden rahat adalı kadınlarla, kendilerini gördüklerinde arkalarını dönen, kaçan siyah örtülü kadınlar arasındaki uyumsuzluk dikkatlerini çekmişti. Ömer’in tanıdığı adalı bir öğretmen, “Kıbrıs çıkarmasından sonra Rumlar adayı terk ettiler, yerlerine Siirt’ten mi Bitlis’ten mi, işte o taraflardan gelenler yerleştirildi. Bir tarikat şeyhi vardı; Pilavoğlu mu ne, onun müritleri de adaya doluşmuşlar. Bozcaada elden gitti gider; güzelim bağlar bile sökülüyor,” demişti. Ada, yine de güzeldi. Hani “Cami yıkılmış ama mihrabı yerinde,” denilen bir güzellik.</p>

    <p>Aradan yirmi bir yıl geçmiş. Bindiği feribot iskeleye yanaşırken, burnun üstündeki kaleye, ardında üst üste yığılmış gibi duran, onarıldığı ilk bakışta görülen evlere, güzelleşmiş, yeşillenmiş köye bakarak Cem’in belki de iyi bir seçim yaptığını düşünüyor.</p>

    <p>Falin de Moskova’ya döndükten sonra kendini büsbütün yalnız hissettiği Paris’te kalıp kalmayacağına, yaşamını nerede sürdüreceğine –ya da sürdüremeyeceğine– karar verebilmesi hiç de kolay olmamıştı. “Karar verebildim mi peki? Hâlâ beklemede değil miyim? Buraya gelmem bile soruya cevap aramak için değil mi?”</p>

    <p>Bir gün gazeteye gitmiş ve artık dost oldukları André’nin odasına girip,</p>

    <p>— Ben işten ayrılmak istiyorum André, demişti. Daha doğrusu işimi seviyorum, ama Paris’ten, Fransa’dan ayrılmak istiyorum.</p>

    <p>Bu sözleri söyler söylemez, aslında ne istediğini bilmediğini; huzursuzluğunu, kararsızlığını, yalnızlığını böyle dile getirdiğini anlamıştı. Paris artık onu zorluyordu. Arın’ın öldürülmesini izleyen ilk günlerin bütün duyguları uyuşturan acısından ve Saraybosna günlerinin tüm kişisel duyguları, sorunları geriye iten dehşetinden sonra Paris’e döndüğünde, bu kenti Arın’la özdeşleştirdiğini, Paris tutkusunun aslında Arın’a duyduğu saplantılı tutkudan kaynaklandığını fark etmişti. Artık Arın yoktu, Falin bile yoktu, Paris de yok oluyordu.</p>

    <p>André, her zamanki gerçekçiliğiyle,</p>

    <p>— Yıllık iznini kullan önce, ayrıca Saraybosna’daki başarılı çalışmaların, yılın fotoğrafı seçilen işin gerekçesiyle fazladan ücretli izin hakkı da tanıyabilirim sana, demişti.</p>

    <p>Nereye gitmeyi planladığını sormuştu sonra.</p>

    <p>— Belki Türkiye’ye, derken ikircimliydi.</p>

    <p>— Evet, Türkiye’ye iz sürmeye, diyerek kendi sözünü kendine karşı pekiştirme ihtiyacı duymuştu.</p>

    <p>— İz sürmeye?..</p>

    <p>— Geçenlerde sana kısaca anlatmıştım. Ben buralarda değilken, Türkiye’de çok önemli bir gelişme olmuş. Sonradan, dönünce öğrendim ve o döneme ait bütün Türkiye gazetelerini taradım, ayrıca buradaki Türk gazetecilerden, tanıdıklardan da bilgi almaya çalıştım. İlk bakışta bir trafik kazası. Ege ve Akdeniz bölgelerine giden yollardan birinin geçtiği küçücük bir kasaba yakınında trafik kazası oluyor. Bir kamyon, bir Mercedes’le çarpışıyor. Mercedes’tekilerden üçü hemen ölüyor. Ölenlerden biri Türkiye’de Ülkücülerin “reis” dedikleri; devletle iç içe olduğu bilinen, Türk Gladiosu’ndan olduğu kuşku götürmeyen, burada Fransa’da da uyuşturucu ve mafya işlerine karışmış, CIA bağlantılarından söz edilen bir adam. Öteki bir polis şefi, yaralı olarak kurtarılan ise, PKK’ya karşı savaşta devletten yana tavır alıp korucu olmuş bir aşiretin, yani PKK’ya karşı ordunun yanında savaşmaları için silahlandırılmış köylülerin reisi bir herif. Üçüncüsü de bir kadın. Başka birileri daha var mıydı? Arkadan ikinci bir araba geliyor muydu? Nereden gelip nereye gidiyorlardı? Arabada bulunan suikast silahları kimler için, ne amaçla hazırlanmıştı. Onlarla ilişkide olduğu, hatta bir gece önce birlikte oldukları söylenen bakanın olaydaki yeri nedir? Bütün bunlar hem biliniyor, hem bilinmiyor. Uzatmayayım, karışık bir olay. Ama, benim basından falan izlediğim kadarıyla Türkiye toplum olarak ilk kez ayağa kalkmış, ilk kez devlet tapıncı ve tabusundan kurtulmuş durumda.</p>

    <p>— Biraz da olsa, ben de ilgilendim konuyla. “Süsürlük” deniyor galiba.</p>

    <p>Ülkü kendini tutamayıp güldü. Adamın Arın Murat’ın adını da Arin Müra olarak söylemekten bir türlü vazgeçemediği gelmişti aklına.</p>

    <p>— Süsürlük değil, Susurluk. Ah André, ben buralardan gitmeden, başın Türkçeyle derde girmekten kurtulamayacak!</p>

    <p>— Neyse işte! Ben işin daha çok sivil toplumun uyanışı ve olaya karşı başlatılan geniş protesto eylemleri yönüyle ilgileniyorum. Devlet içinde dönen pis işlere gelince, İtalyan Gladiosu bunun en iyi örneği, ama orada sivillerden birkaç yüz, ordudan bini aşkın kişinin görevden alınıp temizlenmesiyle, elebaşıların bulunabildiği kadarıyla, cezalandırılmalarıyla, en önemlisi de devletin derinlerindeki o uğursuz çekirdeğin temizlenmesiyle, bir ölçüde başa çıktılar galiba. Yine de birşeyler mutlaka kalmıştır. Bütün bunlar soğuk savaş döneminin, ABD’nin, CIA’nın armağanları dünyaya. Benim anlamadığım, senin ne aradığın. Gazetecilik damarın tuttuysa, o zaman işi bırakma isteğin neden?</p>

    <p>— Hani gazetecilikte sezginin ne kadar önemli olduğunu hep söylersin ya, işte öyle bir şey. Garip bir sezgiyle, Arın’ın öldürülmesiyle Susurluk arasında doğrudan olmasa da dolaylı bir bağ olduğunu düşünüyorum.</p>

    <p>— Müra’nın alanı çok farklıydı bildiğim kadarıyla. Senin anlattığın olay devlete sızmış çetelerle ya da başka türlü söyleyecek olursak devlet içindeki gizli çekirdeğin kullandığı çetelerle ilgili görünüyor.</p>

    <p>Ülkü, adamın Murat’a “Müra” deyişini düzeltmeye niyetlenirken, bunun anlamsız bir inat olduğunu düşünüp vazgeçti.</p>

    <p>— Arın Murat’ın devletteki gerçek görevlerinin, senin deyiminle alanının ne olduğunu tam bilmiyorum. Devlet aygıtına Dışişleri’nden girmişti; sonra bir ara başka görevlere aktarıldığını söyledi; birlikte yemek yediğimiz o korkunç gece, son gecemizde yani, derin devletin hukuk dışı işlerinden haberdar olduğunu, zaman zaman en azından planlama ve karar süreçlerinde sorumluluk yüklendiğini üstü kapalı da olsa anlattı. Bilirsin André, bürokrasinin ve devletin en üst kademelerine kadar çıkmış birinin ortak suçlara bulaşmamamı pek de olanaklı değildir. Bir gün çamurdan kurtulmak isterse de kolay kolay bırakmazlar, çok şey biliyordur çünkü. Arın bunları anlatmak istemişti bana sanırım. Sezgilerim, katillerin izinin Susurluk’a kadar gittiğini söylüyor bana.</p>

    <p>— Seni tutmaya çalışacak değilim, dedi André. Yine de, söylediğim gibi istifa etmek yerine uzun bir izin kullan. Kendine de dikkat et; işler senin dediğin kadar karışık ve ciddiyse, unutma ki birileri Müra’daki bilgilerin sende olduğunu sanıyordur. Son zamanlarda evi falan yoklayan oldu mu hiç?</p>

    <p>— Bildiğim kadarıyla, hayır. Ya beni ciddiye almıyorlar ya da hakkımda yeterince bilgi var ellerinde. Paranoya diyeceksin ama, bir ara Arın’la o gece yemekte konuştuklarımızın tümünün banda alınmış olabileceğini düşündüm, hâlâ da düşünüyorum. Bu işler çok kolaydır, biliyorsun. Masanın altına yerleştirilmiş küçük bir ses alma aygıtı sorunu çözer.</p>

    <p>Türkiye’ye 1997 yılının Temmuz ayında dönebilmişti ancak. İz sürmeye mi? Belki evet, belki hayır. Arın öldükten sonra iz sürmenin ne anlamı vardı ki! Üstelik, konuya yoğunlaştıkça, Türkiye’de suikastların, siyasal cinayetlerin ne kadar yaygın olduğunu, her gün onlarca kişinin öldürüldüğü, “şehit olduğu”, “ölü ele geçirildiği”, “faili meçhule kurban gittiği” bir ülkede ölümün eski anlamını ve önemini yitirdiğini anlayıp umutsuzluğa kapılmıştı. Yine de Erim’i ve Cem’i aramıştı döner dönmez.</p>

    <p>Erim’le İstanbul’da görüşmüşlerdi. Ona, olaya ilişkin ne biliyorsa –özel konular hariç– hepsini anlatmıştı. Erim’in ve yeni tanıştığı karısının ısrarlı davetini reddedememiş, birkaç gün evlerinde bile kalmıştı. Cem İstanbul’da yoktu. “Bağcılık, şarapçılık hayallerini gerçekleştirmeye Bozcaada’ya gitti, artık yılın önemli bir bölümünü orada geçiriyor,” demişti Erim. Cem’i telefonla aradıklarında, hep birlikte Bozcaada’ya gelmeleri, hiç değilse Ülkü’nün mutlaka gelmesi için o kadar üstelemişti ki, kıramamış; Türkiye macerasının son durağına onu yerleştirmişti.</p>
    <hr />

    <p>1997 Temmuzu’ydu.</p>

    <p>Uçaktan inerken, içinde ne merak ne heyecan ne sevinç ne de keder vardı. Neden geldiğinin, ne umduğunun cevabı bile yoktu. Tanıdık bir ülkeye, iş için gelmiş gibiydi. Pasaport kontrolünden geçerken, görevlinin ayrıca Türk pasaportu olup olmadığı sorusuna “Hayır” cevabı verdi. Bilgisayarda adını aramasını yine aynı ilgisizlikle izledi. Umut’un ölümü sırasında Türkiye’ye gelirken, Arın’ın hakkındaki bütün giriş-çıkış kısıntılarını, bilgisayardaki bütün özel işaretleri sildirdiğini, sicilinin temizlendiğini biliyordu.</p>

    <p>Pasaport kontrolündeki memurun uzattığı pasaportu teşekkür ederek aldı. Bavulunun gelmesi için epeyce uzun zaman bekledi. Yurtdışında çalışan işçilerin izin ayıydı, ayrıca turizm mevsimiydi. Havaalanı ana baba günüydü. Hizmetler aksıyordu. Tam bavulunu bırakıp gitmeye, sonradan aldırmaya niyetlenmişken, eski kahverengi valizin akar bagaj bandı üzerinde kaymaya başladığını gördü. Valizini kapıp kapıya yanaşmış taksilerden ilkine atladı. Gazetede çalışanların Türkiye’ye geldiklerinde kaldıkları, Taksim’deki orta halli otelin adresini verdi. Trafiğin en yoğun olduğu saatlerdi. Havaalanını şehre bağlayan yolun iki yanında, çoğunun üstünde çatı yerine demir filizler olan, tuğla duvarları sıvasız badanasız, ebedi inşaat halinde, tamamlanmamış görünümlü evler vardı. Eski gecekondu mahallelerini andıran, sokakları tozlu çamurlu, düzensiz, yeşilsiz, darmadağınık çirkin semtlerin, mahallelerin; duvarları neredeyse çevre yoluna dayanmış sefertası gibi kat kat, küçük pencereli, kasvetli apartmanların arasından, bayramyerlerindeki çarpışan otomobilleri andıran bir trafik seline kapılmış gidiyorlardı. Şoför İstanbul’un trafiğinden şikâyet ediyor, bu yıl okullar tatil olduğunda, yaz aylarında da ferahlama olmamasına şaşıyordu. “Bu gidişle, bir gün olduğumuz yerde kalacağız, hiçbir araç kıpırdayamayacak,” diyordu. İstanbul’a on beş yıl önce gelmişti. On beş yıl önceki İstanbul’u arıyordu.</p>

    <p>“Ben de geçmişi arıyorum,” diye düşünüyor şoför konuşurken. “Yirmi yıl öncesini, otuz yıl, kırk yıl öncesini arıyorum. Sürmeye geldiğim iz, aslında ne Arın’ın katillerinin ne de başka bir cinayetin izi. Kaybettiğim bir başka izin, kendi geçmişimin ayak izlerinin peşindeyim ben.”</p>

    <p>— Taksim’e, Levent üzerinden çıkabilir miyiz, diye soruyor şoföre.</p>

    <p>— Siz nasıl isterseniz. Ama yol epeyce uzar, taksimetre fazla yazar. Sonra söylemedi demeyin.</p>

    <p>— Önemi yok. Yıllar önce orada oturmuştum. Çocukluğum da orada geçmişti zaten.</p>

    <p>— Hangi Levent?</p>

    <p>— Birinci Levent.</p>

    <p>— Nasıl emrederseniz.</p>

    <p>Çevre yolunun bir ayrımından, hepsi işyeri olmuş sık ve yüksek apartmanların arasından geçen bir yola sapıyorlar. Buraları tanıyamıyor. Umut’un ölümüne geldiğinde de geçmemişti buradan. Şoför Esentepe’de olduklarını, yolun metro inşaatı yüzünden şimdilik buradan geçtiğini söylüyor.</p>

    <p>Dutlukları hatırlıyor. Dutluklar, kırlar, sol yanda Gazeteciler Mahallesi diye bilinen evler, bitişiğinde Yapı Usta Okulu, onun yanında Zincirlikuyu Mezarlığı, karşı köşede ne olduğunu hatırlayamadığı küçük bir fabrika, biraz ileride Eczacıbaşı vardı. Şişli Camii’ni geçince, karşı taraftaki Şişli Garajı’ndan likör fabrikasına kadar birkaç küçük villadan başka bina yoktu eskiden. Büyükdere Caddesi dutlukların arasından geçerek Levent’e ulaşırdı.</p>

    <p>Dört yıl önce de buralar değişmişti. Ama o gelişinde, küçük ev hariç, hiçbir yeri görmemişti gözü.</p>

    <p>Çevresine hayretle bakıyor. “Taksiyle gelmeseydim tanımayabilirdim, yolumu kaybedebilirdim.”</p>

    <p>— Birinci Levent’teyiz, diyor şoför. İçeri gireyim mi?</p>

    <p>— Evet, lütfen. Çarşıya girin. Oradan doğru aşağıya... Tam nereye gitmek istediğimi tarif ederim size. Çarşıyı bulursak, gerisini biliyorum.</p>

    <p>İki yanında, bitişik nizam, altı dükkân iki katlı, küçük, salaş binaların bulunduğu çarşı yolundan geçip küçük bir meydana çıkıyorlar.</p>

    <p>— Şu çiçekçilerin önünden, doğru aşağı inelim. Lütfen ağır ağır, olur mu?</p>

    <p>Etrafına şaşkınlıkla bakıyor. “Burası mıydı çocukluğumun, gençkızlığımın ülkesi; küçücük oğlumun barınağı, sevmesini bir türlü bilemediğim, memnun etmeyi beceremediğim anamın son sığınağı?”</p>

    <p>Evler yine aynı yerdeler; bahçeler, sokaklar da öyle. Sadece insanlar değişmiş ve insanlarla birlikte, her şey. Evler yine aynı yerdeler, ama renkleri, biçimleri, havaları bir başka. Kimi televizyon stüdyosu, kimi otomobil galerisi, kimi dershane, kimi kebapçı ya da gece kulübü. Artık içlerinde kimse oturmuyor. Kimse komşuluk yapmıyor, pazar sabahları sobalarda sucuk kızartılıp akşamüstleri, konu komşu hep birlikte çaylar içilip kurabiyeler yenmiyor. Daracık, yemyeşil sokaklarda çocuklar yakartop, üç dönme on beş şap şap, uzun eşek ya da ağaçlar arasına gerilmiş filelerle voleybol oynamıyor.</p>

    <p>— Buradan sağa dönelim şoför bey, sonra sola ve yine sola... Şurada bir dakika durun lütfen, hemen geliyorum.</p>

    <p>Küçük ev, bir doğal afetten sağlam kurtulmuş tek yapı gibi, kırk yıl önce nasılsa öyle, zamana ve değişime karşı direniyor. Üzerlerinde kalp biçimi ışık delikleri olan ahşap panjurlarının boyaları dökülmüş. Bahçedeki bodur güller, hanımelleri, çardak asması, beyaz zambaklar, filbahriler, bahçe çiti yerine geçen taflanlar, kuşüzümleri, morsalkımlar yeşil bir yumak gibi birbirine geçmiş. Bomboş, bırakılmış, terk edilmiş... Belli ki artık orada kimse yaşamıyor; hiçbir küçük kız, arka bahçeye açılan verandada oturup yıldızları seyretmiyor; kedi yavruları merdiven basamaklarına serilip güneşlenmiyor; hiç kimse, ayaklı bir lambanın solgun ışığında gece yarılarına kadar, çocuk paltolarına Miki Fare ve ördek motifleri aplike edip yakalara tela teyellemiyor. Orada artık hiçbir gençkız, telefonun başına mevzilenip sevgilisinden gelecek –hayır gelmeyecek– telefonu saatler boyunca beklemiyor. Orada hiçbir küçük oğlan çocuk, yirmi yıl sonra gelecek ölüme hazırlanmak üzere ilk adımlarını atmıyor. Ve orada hiçbir yaşlı kadın, kendisini terk etmiş evlatları ve ölü torununun acısıyla ağlamıyor.</p>

    <p>Yeşilliklerin arasına gizlenmiş derme çatma, tahtaları kopmuş, boyaları dökülmüş ahşap bahçe kapısını, hiç aramadan, içgüdüsel bir yönelişle buluyor. Sokak kapısına uğramadan arka bahçeye doğru yürüyor. “Orada, babamın özenle diktiği kırmızı turplar, soğanlar, tere, maydanoz, kıvırcık salata ve çeşit çeşit meyve fidanları vardı: Elma, ayva, şeftali, kiraz, dut ve erik ağacı fidanları... Diktiği fidanların büyüyüp ağaç olduğunu görememişti. Meyveleri biz topladık.”</p>

    <p>Bakımsızlıktan ve yaşlılıktan kurumaya yüz tutmuş hanımelinin sardığı veranda çardağı yıkıldı yıkılacak. Dalları, yaprakları eliyle açarak birkaç basamak merdiveni tırmanıp verandaya çıkıyor. Kırmızı-beyaz yollu eski tahta şezlong, verandanın bir kenarına atılmış, öylece duruyor. “Ömer, örgütün ve inançlarının emrine uyup bizi bırakıp yurtdışına çıktığı gün, havaalanından dönüşte Umut’la bu şezlongda oturup hüzünlenmiştik.” Verandaya açılan kapının yere kadar uzanan ahşap kepenklerinden biri, mandalından kurtulup açılmış. Burnunu cama dayayıp, iki elini yüzünün iki yanına siper edip içeri bakıyor: birkaç parça tanıdık eşya; ayaklı bir gece lambası, bir eski kübik koltuk, ayağı kırık üç ayaklı bir sehpa, yırtık, soluk bir kilim... “Demek ki evi satmamışlar!”</p>

    <p>Ev satılmadığı için neden sevindiğini, neden içinin aydınlandığını anlayamıyor. Evin, bütün bırakılmışlığına, çökmeye terk edilmişliğine, yalnızlığına rağmen yaydığı ışık, –hiç dönülmeyecek, geri gelmeyecek uzak ve güzel bir geçmişin gizli soluk ışığı– içine sıcacık bir mutluluk veriyor. Babasının sık sık tekrarladığı dizeler geliyor aklına. Anımsıyor; kendi kendine gülümseyerek küçücük bir değişiklikle tekrarlıyor: “Orda bir ev var uzakta, o ev bizim evimizdir / Oturmasak da yaşamasak da, o ev bizim evimizdir.”</p>

    <p>Mis gibi kokan çiçekli bir hanımeli dalı koparıyor. Veranda kapısının tahta kepengini özenle kapatıyor, şezlongu duvara dayıyor. Ağır ağır, kapıda bekleyen taksiye doğru yöneliyor.</p>

    <p>— Sizi beklettim. Uzun yıllar önce bu evde yaşamıştım. Anlarsınız.</p>

    <p>Şoför, anladığını başını sallayarak saygılı bir sessizlikle belli ediyor.</p>
    <hr />

    <p>Annesinin yaşadığı huzurevinin adresini kız kardeşinden almıştı. “İstersen birlikte gidelim, sapa bir yer, seni arabayla götürürüm,” demişti Ülker. Nişantaşı’nda, her gün bir yenisi açılan kafe-barlardan birinde buluşmuşlardı. Eskiden olsa; evine çağırmadığı, çocuklarıyla tanıştırmadığı, hiç değilse yarım ağızla, kendisinde kalmasını teklif etmediği için biraz burulur, alınırdı. Ama artık umursamıyordu. Ülker’in büyük bir holdingde, tanıtım müdürü mü, pazarlama bölümü şefi mi, her neyse, önemli bir görevi olan kocasının kendisinden hiç hoşlanmadığını, daha doğrusu çekindiğini biliyordu. Adamın gözünde, vatanını, evini, kocasını, evladını terk etmiş “komünist kadın”dı o. Kendisi yüzünden kardeşinin de kocasına karşı eksikli, ayıplı kaldığını; adamın, küçük çapkınlıkları ve kaçamakları ne zaman sorun olsa, fıkradaki “Ama siz de Kızılderilileri öldürdünüz” misali, “Ablanın durumunu unutma, evlendiğimiz zaman her şeyi biliyordum, ama sineye çektim. Evlilik, iki taraflı sineye çekme ve uzlaşma sanatıdır,” dediğini, annesinin dedikodularından öğrenmişti.</p>

    <p>Ülker süslüydü, bakımlıydı, güzel giyinmişti. Yeni model bir BMW kullanıyordu. Ablasıyla ya da sık sık çalan cep telefonuyla konuşurken, “Aman Tanrım!”, “Ah inanmıyorum!”, “Sen nasılsın?”, “Öptüm”, “Kendine iyi bak”lı yapay bir dil kullanıyor, özel üniversitelerden birinde okuyan ikiz kızları Ebru ve Elvan’dan söz ederken, Ülkü’nün sinirine dokunan yapmacık bir ses tonuyla “benim ikiz kanaryalarım” diyordu. Kızlarını teyzeleriyle tanıştırmak isterdi tabii, ama ikiz kanaryalar hem İngilizcelerini geliştirmek hem de tatil ve biraz da alışveriş yapmak için İngiltere’deydiler.</p>

    <p>Kardeşi, kendi cilt yapısının annelerine çektiğini, bu yüzden de çabuk buruştuğunu; yüzünü, Türkiye’de yeni denenmeye başlayan bir yöntemle, hiç bıçak altına yatmadan gerdirdiğini anlatırken, “Eskiden de ortak konumuz yoktu,” diye düşünmüştü Ülkü. “Abuk sabuk şeyler için sık sık tartışırdık. Yeni ayakkabılarımı benden önce giyip eskitir, en sevdiğim, en güzel giysilerime el koyardı; iç çamaşırlarımı bile kurtaramazdım. Bana ait eşyaya dokunmamasını, en azından izin istemesi gerektiğini söylediğimde, kıyamet kopar; haksız ve edepsiz görülen ben olurdum.”</p>

    <p>Annelerinin gözdesi, “ipek kızım” ya da “prensesim” dediği Ülker’di. Huyları suyları kadar yüzleri, bedensel özellikleri de benzerdi onların. Bu yüzden de, birbirlerine en fazla kızdıkları zaman bile düşmanlaşmazlar, hemen barışırlardı. Zaten ikisi de çabuk parlayan, memnuniyetsizliklerini ve tepkilerini salya sümük ağlayarak, bağırarak gösteren, bir bakıma oldukça kolay insanlardı. Annesinin, kendisine kızdığı bir gün bir öğretmen arkadaşına, “Ne domuzdur bu Ülkü; hem de taş gibidir. Babası öldü, gözünden bir damla yaş akmadı; küçücük kızken kolu bacağı kırıldı, dişini sıktı ağlamadı. Biz hepimiz yufka yürekli, hisli insanlarızdır. Bu kız nereden çıkmış, bilmiyorum vallahi!” dediğini duymuş, yine haksızlığa uğradığını düşünmüş, ama hiç renk vermemişti. Asıl, bu haksızlığa uğramışlık duygusu yüzünden kızardı Ülker’e. Şimdi karşısında oturmuş kahvesini yudumlarken, cilt gerdirme yöntemlerinden <em>fitness center</em>’lara, Hilton Oteli’nin yüzme havuzunun, kuru kalabalıktan ve düşük manken kızlar yüzünden artık girilmez olduğundan sosyete haberleri ve dedikodu dergilerinden birinde, son katıldığı toplantının en şık kadını seçildiğine kadar bir sürü saçma sapan konudan söz ederken, kardeşinin onu artık hiç kızdırmadığını, hatta onu sevimli bulduğunu düşündü. “Demek ki artık büsbütün ilgisizim.”</p>

    <p>— Anneme yalnız gitmem daha iyi olur, dedi. Sen sık sık gidiyorsundur nasıl olsa. Adresi kolay bulurum, merak etme. Nasıl olsa bütün taksiciler bilir orayı.</p>

    <p>Bir an duraksadı, söyleyip söylememekte ikircimlendi. Sonra,</p>

    <p>— Küçük eve uğradım, satmamışsınız, dedi.</p>

    <p>— Satmadık. Annem son anda vazgeçti. Oralar şimdi çok para ediyor. Onarıp süsleyip galeri, restoran, şirket merkezi falan yapıyorlar. Milyarlar teklif ettiler. Ama annem, tam satış yapılacağı gün, ben ölmeden satmayın, diye tutturdu. “Aman kalsın, zaten kaç yıllık ömrü var, üzmeyelim,” dedi kocam. Aslında iyi adamdır. Bana sorarsan, annem, senin bir gün gelip orada oturacağını düşünüyordu, hâlâ da öyle düşünüyor.</p>

    <p>— Ben, evi istediğiniz gibi kullanabileceğinizi, hiçbir hak istemim olmadığını söylemiştim son geldiğimde.</p>

    <p>— Biliyorum, ama o kafasında başka türlü kurmuş işte. Neyse, önemli değil. Bizim ihtiyacımız yok; her zaman alıcısı olan bir mülk o ev. Unutmadan söyleyeyim, annem son birkaç yılda, hele de bu yıl çok değişti, çok geriledi. Hani şu Reagan’ın hastalığı var ya, Alzheimer diyorlar; tam olmasa bile o hastalığın belirtilerini gösteriyor. Nörologlara, psikologlara götürdüm; çok ilerlemiş bir damar sertliği dediler, ilaçlar falan verdiler. Ama bence düzelme yok. Üzülme, kendisi bunların fazla farkında değil, hayatından memnun. İlk anda seni tanıyamazsa korkma, yadırgama, hazırlıklı ol, diye söyledim.</p>

    <p>Taksi şoförü, deniz gören, beş katlı, orta karar bir otel görünümündeki binanın önünde durup da, “Aradığınız yer burası,” dediğinde, yüreğindeki kaskatı soğuk kaygı yumağı birden dağılıveriyor. Huzurevi dendiğinde, aklına neden Darülaceze benzeri bir düşkünlerevi geldiğini çözemiyor. Avrupa’da gördüğü huzurevleri veya oralardaki adıyla yaşlıevleri de temiz, ferah, rahat yerlerdi. “Huzurevlerinin kederi, boğuntusu, terk edilmişlik duygusu, binalarda değil insanın yüreğindedir.”</p>

    <p>Binanın giriş katındaki danışmaya yüreği çarparak, ürkek adımlarla yaklaşıp annesiyle görüşmek istediğini söylüyor. Hava sıcak, bunaltıcı. Tahta bir sandalyeye bacaklarını alabildiğine açmış oturan, elindeki eski gazeteyle yelpazelenmeye çalışan açık mavi önlüklü, pasaklı görünümlü hademe kadın, yüzüne bile bakmadan, umursamaz bir sesle, “Hemen şuradaki lobide değilse, yukarı kattaki çay salonundadır,” diyor. “Orada da yoksa odasındadır.” Odanın yerini tarif ediyor.</p>

    <p>“‘Oradaki hademelere, temizlikçilere, hemşirelere münasip birşeyler sıkıştırıver, bahşiş ne kadar bol olursa bakım da o kadar iyi oluyor,’ demişti Ülker. Bu sevimsiz kadın da birşeyler sıkıştırmam gerekenlerden biri mi acaba?” diye düşünüyor.</p>

    <p>Kadının, ağzını yaya yaya “lobi” dediği yere bir göz atıyor. Birkaç yaşlı kadın ve yaşlı adam, rahat görünümlü koltuklara oturmuş, kendilerinden daha genç insanlarla –ziyaretçileri olmalı– sohbet ediyor, daha doğrusu karşılıklı susuyorlar. Hayır, annesi orada yok.</p>

    <p>Yukarı kata çıkıyor. Çay salonu denen yer, üç köşesinde eskimiş oturma takımları, birkaç sehpa, pencere içlerinde bakımsız çiçek saksıları, ortada dört tarafına iskemleler dizilmiş birkaç küçük masa olan ince uzun, büyücek bir oda. Bu kadar sıcak ve havasız olmasa, hiç de sıkıcı ve sevimsiz sayılmaz. Pencerelerdeki neşeli desenli basma perdeler odaya otelden çok, ev havası veriyor. İçerisi pek kalabalık değil. Belli ki, yaşlılar sıcaktan kaçmış, odalarında dinlenmeye çekilmişler.</p>

    <p>Odanın en kuytu köşesindeki koltuklardan birine oturmuş, başı öne düşmüş uyuklayan kadını hemen görüyor. Çevresinde kimse yok, yapayalnız. Yanına yaklaşmadan, öyle uzaktan gözlüyor. Dudakları aralık, gözleri kapalı, başı önüne düşmüş haliyle, yüz yaşında görünüyor. “Nüfus kâğıdına göre sadece yetmiş dört yaşında oysa. Hep Cumhuriyet’le yaşıt olmakla övünürdü.”</p>

    <p>Ağır ağır o tarafa doğru yürüyor. Ortadaki masalardan birine oturmuş, sıcaktan hiç etkilenmeden bezik oynayan yaşlı bir erkekle yaşlı bir kadın, başlarını kaldırıp yeni gelenle ilgileniyorlar.</p>

    <p>— Kimi aramıştınız, diye soruyor yaşlı adam.</p>

    <p>— Annemi görmeye geldim.</p>

    <p>— Hep sözünü ettiği öteki kızı siz misiniz?</p>

    <p>— Evet, benim.</p>

    <p>— İyi ki geldiniz. Sizi bir daha göremeyeceğinden korkuyordu. İnşallah tanır da sevinir. Son günlerde hafızası gitgide zayıflıyor.</p>

    <p>Yaşlı kadının yanına kadar gidip önünde diz çöküyor. O zaman, annesinin uyumadığını, dalgın dalgın oturduğunu fark ediyor.</p>

    <p>— Ben geldim anne. Ben, Ülkü.</p>

    <p>Yaşlı kadın, gözlerini açıp tam karşısındaki yüze, boş bakışlarla bakıyor.</p>

    <p>— Ben geldim anne. Ülkü’yüm ben.</p>

    <p>Kadının gözlerinde belli belirsiz bir ışık peydahlanıyor. Giderek yüzündeki anlamsız, bön ifadenin yerin zeki ve kurnaz bir bakış alıyor.</p>

    <p>— Yine atlattın onları demek! Seninle başa çıkılmaz, çocukken de söylerdim hep.</p>

    <p>— Kimleri atlattım anne?</p>

    <p>— Ölmüştün sen. Ölü biliyorduk hepimiz. O askerler, polisler de öldün sanıyorlardı. Ama ben hiç inanmadım öldüğüne.</p>

    <p>Gerçekten de, ölü sandığı çocuğuna kavuşmuş gibi sarılıyor önünde diz çökmüş kadına. Ağlamıyor; gözlerinde yaş yok. Küçücük bir bebeği kollarında sallar gibi kızına sarılmış, ağır ritmik hareketlerle bir o yana bir bu yana sallanıyor.</p>

    <p>“Umut’un ölümü, farkındaysa Arın’ın ölümü, 12 Eylül günleri, benim yokluğum, yıllardır biriktirdiği acıları, korkuları kafasında birleşmiş, benim yalancıktan ölümüm olmuş,” diye düşünüyor Ülkü.</p>

    <p>— Ölmedim anneciğim, bak sapasağlamım. Seni özledim, görmeye geldim.</p>

    <p>Annesine, çocukluğundan beri “anneciğim” demediğini, böyle sevecen konuşmadığını düşünüyor. “Ne tuhaf! Ona sadece acıdığım zamanlar yakınlık duyabiliyorum.”</p>

    <p>— Peki ölen kimdi? Ülker mi yoksa?</p>

    <p>— Nereden çıkarıyorsun bunları! Ülker daha birkaç gün önce burada değil miydi? Bugün de gelmek istedi; ama ben, annem sadece bana kalsın diye getirmedim onu. Ölen falan yok anne. Lütfen rahat ol.</p>

    <p>Çok da yaşlı görünmeyen, temiz giyimli, saçları yapılı bir hanım,</p>

    <p>— Üzülmeyin, anneniz her zaman böyle değil, diyor. Bir yandan sıcaklar, bir yandan sizi görmenin heyecanı, kafası iyice karıştı. Ama bu ölüm meselesini uzunca bir süredir takmış durumda. Bir yakınınız öldü mü son zamanlarda?</p>

    <p>— Son zamanlarda değil, ama dört-beş yıl kadar önce benim oğlum öldü. Anneannesinin yanında yaşıyordu. Ben sürekli yurtdışında olduğum için, daha çok annem büyütmüştü onu.</p>

    <p>Yaşlı kadın konuşulanları duyuyor ve algılıyor.</p>

    <p>— Umut öldü, diyor. Ölen Umut’tu. Öldürdüler onu. Sonra biri daha öldü...</p>

    <p>Sanki sihirli sözcük “Umut”muş gibi, birden gerçeğe dönüyor.</p>

    <p>— Hoş geldin kızım. Bir gün mutlaka geleceğini biliyordum. Evi bile sattırmadım geleceksin diye. Ülker hınzırı, artık dönmez o, diyordu ama ben inanmadım.</p>

    <p>Sonra sessizce ağlamaya başlıyor.</p>

    <p>İçindeki kasılma, çaresizlik, kurşun gibi keder dağılıveriyor: “İşte bu benim annem! Tıpkı eski günlerdeki gibi...”</p>

    <p>— Ama artık ağlama anne. Hava bugün çok sıcak, burası da oldukça bunaltıcı. Hadi seninle deniz kenarına inelim. Orası daha serindir, hem de güzel kahveler, restoranlar falan var. Nerede istersen otururuz.</p>

    <p>Kadının hiç nazlanmadan kabul etmesi hoşuna gidiyor. Eskiden olsa, önce hayır der, nazlanır, sanki istemiyormuş da çok üstelendiği için kabul etmiş gibi yapardı.</p>

    <p>— Madem öyle, hadi beni odama çıkar da üstüme birşeyler giyeyim.</p>

    <p>Ne gerek var, diyecekken susuyor. “Darlık günlerimizde bile giyimine kuşamına dikkat ederdi annem. İstanbul’a gelir gelmez, ne yapıp yapıp bir lutr kürk aldırmıştı kendine. Çocukluk paltolarımızın yakalarına, kolağızlarına da mutlaka kürk parçaları geçirirdi; zengin ve kibar görünsün diye...”</p>

    <p>Yaşlı kadının koluna giriyor. Kadın, salondakilere duyurmak için,</p>

    <p>— Kızım beni gezmeye götürüyor; burası bugün bunaltıcı; deniz kenarına gidip biraz serinleyeceğiz, diyor.</p>

    <p>Sonra asansöre doğru yöneliyorlar.</p>

    <p>Annesinin odası tek kişilik, düzenli ve temiz. Yatağın başucundaki sehpanın üstünde gazeteleri var. Gazetelerinden hiç vazgeçmez o, kırk yıldır hep aynı gazeteyi okur.</p>

    <p>— Gazeteler çok pahalı, hele <em>Cumhuriyet</em> gazetesi en pahalısı; burada üç kişi bir olduk, tek gazete alıyoruz, sırayla okuyoruz. En son bana getiriyorlar, rahat rahat okuyorum. Önemli yazıları da kesip saklıyorum. Ben giyinirken şu çekmeceyi açıp bakarsan, görürsün. Ne giyeyim dersin? Şu yazlık ipeklimi pek severim, ama kolları biraz kısadır.</p>

    <p>— Dert etme anne. Yoksa Refahçılar mı korkuttu seni?</p>

    <p>— Korkutmuşlardı ama asker boylarının ölçüsünü verdi. Ben söylerdim size de aldırmazdınız, benimle alay ederdiniz. Bu memlekete şeriatı getirecekler, derdim. İşte bak, ordu olmasaydı, az kaldı İran’a dönüyorduk! Neyse ki 28 Şubat oldu, kuyruklarını kıstılar. Zaten bunları da siz şımarttınız!</p>

    <p>İçi gitgide ferahlıyor. “Öteden beri siyaset yapmaya bayılır annem. Demek ki kendini iyi hissediyor, işler yolunda.” Eski günlere dönme oyununu sürdürüyor:</p>

    <p>— Sen de her şeyi bizden bilirsin anne, biz ne yaptık ki!</p>

    <p>— Yok demokrasiymiş, yok insan haklarıymış, özgürlükmüş diye irticaya taviz verdiniz. Bu halk demokrasiye hazır değil daha. İnsan hakları insanlar içindir. Bunlar cahil, ilkel yaratıklar; şeriat istiyorlar. Sokakları görmedin mi? Kara çarşaflıdan, cüppeliden, sarıklıdan geçilmiyor. Kırk yıl önce bile böyle değildi. Ben bu yaşımda örtmem başımı vallahi, kimse bana çarşaf marşaf giydiremez. Atatürk’ün kemikleri sızlıyor. Bunlar Atatürk düşmanı, siz de öyle zaten...</p>

    <p>Ülkü eskiden olduğu gibi kızmadığını, bağıra çağıra karşılık vermediğini, hatta annesinin konuşmalarını eğlenceli bulduğunu fark ediyor.</p>

    <p>— Hop hop, anne! Orada dur! Nereden çıktı şimdi Atatürk düşmanlığımız?</p>

    <p>— Komünistler öyledir!</p>

    <p>Gülerek annesine sarılıyor.</p>

    <p>— Ne kadar formundasın anneciğim! Hiç değişmemişsin, hiç değişmemişiz sanki!</p>

    <p>O zaman, yaşlı kadının dolaptan kürkünü çıkardığını görüyor. Kardeşinin sözlerini hatırlıyor: “Tuhaf bir hastalık anneminki. Bazen bakıyorsun, senden benden daha akıllı, daha uyanık. Bir siyaset konuşsun da gör! Sonra bir bakıyorsun, saçmalamaya başlıyor. Özellikle de eşyayı birbirine karıştırıyor: Gazetesini almaya gidiyor, elinde sabunla dönüyor. Tuvalete gitmek isterken kendini çay salonunda veya başka bir yerde buluyor. Doktorlarla konuştum; hastalığın tipik belirtileriymiş. Neyse ki annemin hastalığı ağır ilerliyormuş.”</p>

    <p>— İstersen daha yazlık bir giysi bulalım anne, diyor. Hani demin sözünü ettiğin kısa kollu elbiseyi.</p>

    <p>Kadın, elinde tuttuğu kürke, kendisi de hayretle bakıyor.</p>

    <p>— Görüyorsun işte, yaşlılık. Elime bu geldi, bunu giymeye kalkışıyorum. Seni görünce heyecanlandım.</p>

    <p>Annesi giyinirken, çekmecedeki gazete kupürlerine göz atıyor. En üstte Susurluk olayı konusunda, yaşlı kadının öteden beri tiryakisi olduğu birkaç yazarın köşe yazıları; 28 Şubat Bildirisi’nin tam metni, Atatürk’ün dekolte tuvaletli gencecik bir kadınla dans ederken çekilmiş bir fotoğrafının çok soluk bir kopyası, Ülker’in kocasının çalıştığı şirketle ilgili küçük bir ekonomi haberi, birkaç karikatür, öğretmenler bayramında cumhuriyetin ilk öğretmenlerinden çok yaşlı bir kadınla yapılmış bir söyleşi, Şair Eşref’in siyasal bir taşlaması ve Arın Murat’ın cenaze töreninin fotoğraflı haberleri...</p>

    <p>Kupürleri yerine koyup çekmeceyi kapatıyor.</p>

    <p>Yaşlı kadın, kısa japone kollu, üzerinde küçük gül desenleri bulunan emprime ipek elbisesini giymiş, köşedeki lavabonun üstündeki aynanın önünde saçlarını düzeltmeye uğraşıyor.</p>

    <p>— Baktın mı kestiğim gazete parçalarına, diyor. Onları biraz da senin için biriktirdim, belki görmemişsindir diye... Arın Bey için çok üzüldüm. Buradakiler biliyorlar ya, günlerce ağladım. Aman o ne cenazeydi! Günlerce televizyondan verdiler. Bir başsağlığı dilemek istedim karısına, kardeşine; ama nereden nasıl ulaşacağımı bilemedim.</p>

    <p>Annesinin yine “acıtmak” istediğini düşünüyor. “İnsan hiç değişmiyor demek ki! Daha da garibi, onda nefret ettiğim ne varsa; bütün o kötü huyları, hoşgörüsüzlüğü, tutuculuğu, kendi doğrularına olan mutlak inancı, başkalarının da doğrularının olabileceğini asla kabul etmeyişi, seçkinciliği... bütün bunların, içinde dipdiri kalmış olmasından şimdi mutluluk duyuyorum.”</p>

    <p>Kadın, filmlerde son darbeyi vurmaya hazırlanan gladyatör gibi yavaş yavaş yaklaşıyor. Kollarını kaldırıp kızının omuzlarına koyuyor. Yüzünde hınzır, muzip ve sırdaş bir gülücükle,</p>

    <p>— Umut, Arın Bey’in oğluydu değil mi, diyor.</p>

    <p>Bir soru değil, yıllardır içinde sakladığı bir sırrı paylaşma isteği.</p>

    <p>— Hadi hadi, saklama. Anneler böyle şeyleri sezerler. Hem Umut’u hem de Arın Bey’i tanıyan bir ben vardım çevrede. Gözleri, bakışları o kadar benziyordu ki babasına!</p>

    <p>Kadın, beceriksiz hareketlerle çantasına mendil yerine diş fırçasını yerleştirirken, yıllar yıllar öncesinden, karlarla kaplı çok uzak bir köyden, karlı dağların, soğuk ve karanlık gecelerin, rüzgârda dalgalanan buğday tarlalarının, erik baharlarının arasından süzülüp gelmiş o hüzünlü tangoyu mırıldanıyor: “Kemanımla sana bir ses verebilseydim eğer... Deniz engin, deniz engin, şu ufuklar ölgün. Bin elemle geçiyor her yeni gün...”</p>
    <hr />

    <p>Tekne iskeleye tam yanaşmadan rıhtımda bekleyen Cem’i görüyor. El sallıyor.</p>

    <p>— Çok sallandın mı?</p>

    <p>— Her zamanki gibi sallandık biraz. Bu denizin sakin olduğu günler de var mı?</p>

    <p>— Aslında eylül en rüzgârsız, en güzel aydır, ama bugün bir kaçık yaptı işte.</p>

    <p>Biraz uzağa park ettiği cipe doğru yürüyorlar.</p>

    <p>— Sen de mi cip modasına uydun?</p>

    <p>— Evet ama, ben Etiler’deki, Nişantaşı’ndaki barlara gitmek için kullanmıyorum cipi. Göreceksin; toprak adamı oldum artık; bağ bahçe sahibiyim.</p>

    <p>Gaza basıp kontak anahtarını çeviriyor.</p>

    <p>— Köye sonra ineriz nasıl olsa. Şimdi sana bağ evimi ve üzümlerimi göstermek için sabırsızlanıyorum.</p>

    <p>Ülkü, Ayazma yönüne doğru gittiklerini anlıyor.</p>

    <p>— En son yirmi bir yıl önce Ömer’le gelmiştik Bozcaada’ya, buraları biraz hatırlıyorum. Ömer kocamdı, tanımazsın.</p>

    <p>Cem, “tanıyorum” diyecekken vazgeçiyor. Bütün bunları uzun uzun konuşmak için vakitleri olacağını düşünüyor.</p>

    <p>— Başka yerlerle, örneğin Bodrum’la falan karşılaştırılacak olursa Bozcaada yine de fazla değişmedi sayılır. Değiştiyse de, iyiye doğru, eski havasına doğru değişti.</p>

    <p>— Biz geldiğimizde, şarabıyla, meyhaneleriyle, evleri, sokaklarıyla güzelim Ege kültürü, göçen Rumların izleri bilinçli şekilde silinmeye çalışılıyordu. Doğu’dan bir yerlerden bir tarikat mı gelmişti, yoksa Bitlisliler mi iskân edilmişti, öyle bir şey işte.</p>

    <p>— Son altı-yedi yıldır, tam tersi bir süreç başladı. Ada yeniden keşfedildi. Yeni kuşak aydınlar, gençler arasında, rakı kültürünün yerini şarap kültürü alacağa benziyor. Buranın bağları da şaraplık üzüme çok elverişli. Benim gibi hevesliler Avrupa’dan getirdiğimiz üzüm türlerini deniyoruz. Birkaç yıl içinde gerçek bir bağ ve şarap patlaması olabilir burada. Görüyorsun, her şey kötü gitmiyor Türkiye’de, iyi şeyler de oluyor bazen.</p>

    <p>İçlerinde iki katlı taş evler olan bakımlı bağların arasından geçiyorlar.</p>

    <p>— Kendi şarabın da var mı yoksa?</p>

    <p>— Şimdilik eş dost için, deneme niyetine birşeyler yapıyoruz. Bir kırmızım, bir de beyazım var ki, gerçekten iddialıyım. İçtikten sonra söylersin fikrini. Asıl şarap işine, birkaç işletmeyi birleştirip iddialı girmeye niyetliyiz. Şarap sever miydin sen?</p>

    <p>— Severim, diyor Ülkü. Galiba en sevdiğim içki yine de şarap.</p>

    <p>Cem’le birbirlerini aslında ne kadar az tanıdıklarını düşünüyor. Aralarındaki bağ, ölü bir adamdan başka bir şey değil.</p>

    <p>— “Biz” dediğin kimler Cem? Merakımı bağışla; karın mı, yoksa arkadaşların, ortakların falan mı?</p>

    <p>— Karımdan ayrılalı epeyi oldu. Çocuklar da, tatillerde birkaç hafta dışında pek gelmiyorlar buraya. Onlar Bodrum’a, Avrupa’ya falan gidiyorlar. “Biz” dediğimin farkında değilim. Herhalde bağdaki adamları kastettim. Ne bileyim ben! İnsan toprakla uğraşırken, çevresindeki adamlarla da farklı ilişkiler kuruyor. Bir kâhyam var örneğin; karısı, çocukları bağdaki evlerden birinde kalıyorlar. Ücretli adamım o, ama daha çok ortağım gibi, yani ben öyle görüyorum onu. Bunun dışında, yalnız yaşıyorum Ülkü. Yaz aylarında arkadaşlar, eş dost sık gelir. Kimisinin de burada evi var zaten. Kışın, ben de pek kalmıyorum buralarda, İstanbul’a dönüyorum. İşler olmasa, bana kalsa hiç ayrılmam adadan.</p>

    <p>— Şirketler ne oldu? Hani 12 Eylül’den sonra, kaçak göçek yaşarken iş ilanını okuyup sen olduğunu bilmeden sekreterlik için başvurmuştum da, ikimiz de ne yapacağımızı şaşırmıştık.</p>

    <p>— Ben hiç de şaşırmamıştım. Üstelik kabul etseydin sevinecektim.</p>

    <p>Sevimli sevimli gülüyor.</p>

    <p>— İş teklifim hâlâ geçerli, haberin olsun. Her neyse, geçmiş günler... Şirketleri sormuştun: İşler eskisi gibi devam ediyor. Krizden etkilendik tabii, bir süre için küçülmeyi göze aldık. Yavaş yavaş atlatıyoruz sanırım. Ama ben, hemen olmasa da adım adım o defterleri kapamayı düşünüyorum. Nasıl yapacağımı bilmiyorum; belki hisselerimi ortaklara devrederim ya da becerebilirsem bir süre daha direnir, sonra oğlanı geçiririm işin başına. O benim gibi değil, bu işlere meraklı; zaten Amerika’da işletme okuyor. 2000’lerin dünyasında, Türkiye denilen Susurluk bataklığında, bizim gibilerin saklanacak ıssız adalara ihtiyaçları var.</p>

    <p>— Eski arkadaşların çoğu Bodrum’a, Ayvalık’a, Ege ya da Akdeniz sahillerine sığınmışlar anladığım kadarıyla. İki aydır İstanbul’dayım, kaçanlara hak veriyorum. Hâlâ muhteşem bir şehir İstanbul, ama insanı her anlamda hırpalıyor.</p>

    <p>— Benim de epeyce eski solcu şehir kaçkını var tanıdığım; burada bile var. Bir bölümü kendisiyle barışık ve yeni yaşamından mutlu; ama çoğu, sığındıkları sanal adacıklarda insanlardan çok kedilerle, köpeklerle ilgilenerek, insanlara küfredip hayvanlara sarılarak, geçmişlerine ağlayıp dünyaya küserek tüketiyor günlerini. İşte geldik; şu ağaçlıktan itibaren benim bağımsız cumhuriyetim başlıyor. Bir tutam felsefe yapmama izin verirsen, ıssız adaya ağır ağır ölmeye mi, yoksa adayı yeşertmeye mi geldiğine bağlı her şey. Ben yeşertmeye geldim.</p>

    <p>Araba, iki taraflı bağlar arasından geçerek ilerliyor. Çitle çevrili, derme çatma geniş bir kapıdan, yine kütükler arasından giden toprak bir yola giriyorlar.</p>

    <p>— Üzümleri göremiyorum, diyor Ülkü.</p>

    <p>— Bağbozumuna yetişemedin, çoğu toplandı da ondan. Evin arka tarafında biraz yemelik üzüm bıraktık, diğerleri küfe küfe şaraphanelere gitti.</p>

    <p>Geniş, toprak bir avluda, cipi zınk diye durduruyor. İki iri çoban köpeği kuyruklarını sallaya sallaya cipe doğru koşuyorlar.</p>

    <p>— Sana Moruş’la Faraş’ı tanıtayım, diyor Cem. Bağlarımızı bahçelerimizi onlar bekler. Yani benim köpeklerim, öyle demin konuştuğumuz gibi, pişmanlıkların ve hayal kırıklıklarının yerine konulmuş, ilaç niyetine beslenen yaratıklar değil, köpek gibi köpekler.</p>

    <p>Eğilip hiç de yapmacık olmayan bir hareketle, çevresinde zıplayıp duran köpeklerin uzun, ıslak burunlarını okşuyor.</p>

    <p>Adanın taşlarından, adaya özgü mimariyle yapılmış küçük pencereli, sundurmalı, mavi kapılı eve doğru yürürken, bir başka adadaki bir başka evi, bir başka köpeği hatırlıyor.</p>

    <p>Bir ay önceydi. Dayanamamış, ada vapuruna binip Büyükada’daki köşkü görmeye gitmişti.</p>

    <p>Mimoza mevsimi değildi. Yasemin kokusu da yoktu havada. Ama güller açmıştı. Eski yazları anımsatan sarı ponpon gülleri, kokulu reçel gülleri, pembe yediverenler, sarı kayısı gülleri, ateş kırmızısı güller...</p>

    <p>Ağustos ortalarıydı, sıcaktı. Yine de, köşke tırmanan yokuşu yürüyerek çıkmak istedi. Belki de hayatında hiç olmadığı kadar bol vakti vardı. Kimse ondan bir şey beklemiyor, hiçbir yere yetişmesi gerekmiyordu. Gazeteden ayrılırken, Türkiye’ye iz sürmeye gidiyorum, demişti. “Yalan söylemiş sayılmam. Arın’ın katillerinin olmasa da, kendi geçmişimin izini sürüyorum.”</p>

    <p>Büyükada’yı iyi tanımazdı. Köşkün yolunu hatırlıyordu, ama ne kadar yürüneceğini hesaplayamıyordu. Bir ara durup çevredeki evleri, bahçeleri dikkatle inceledi. Sanki bu kadar uzun yürünmüyordu. Belleğinde, tanıdık bir nesne, bir işaret aradı. Örneğin sokağa taşan mimozalar, oymalı ferforje bir kapı, ahşap beyaz bir ev, morsalkımların sardığı bir bahçe duvarı... Tanıdık bir şeye rastlamadı. Yokuşun denize bakan tarafında üç katlı, büyük, süslü bir apartman vardı. Bahçe kapısı yola bakıyordu ve açıktı. Bahçede başı bağlı, şalvarının üstüne uzun basma bir etek çekmiş genç bir kadın; sıcaktan bütün vücudu isilik olmuş, yarı çıplak küçük bir oğlanı azarlayarak eve sürüklemeye çalışıyordu. “Herhalde kapıcı ailesi,” diye düşündü. Bahçe kapısından aceleyle girip kadına yetişti. Köşkün nerede olduğunu sormak istiyordu ama, nasıl soracağını bilemiyordu.</p>

    <p>— Bir arkadaşımın evini arıyorum, dedi. Belki bilirsiniz. Soyadları Murat’tı; bekçinin adı da Salih Efendi’ydi. Bir de büyük köpekleri vardı. Bahçe içinde beyaz bir köşktü.</p>

    <p>Kadın boş gözlerle baktı.</p>

    <p>— Biz yeniyik, dedi. Aha bu ev de yapılalı daha üç yıl olmuş. Bu dolaylarda o dediğin gibi ev görmemişem. Bi varıp sorayım bubama, o daha eskidir.</p>

    <p>Sonra, ana giriş merdivenlerinin altında kalan bodrumdaki kapıcı dairesine doğru seslendi:</p>

    <p>— Hele bi bak buba! Bu kadıncağız birilerini sorar durur.</p>

    <p>Sorduğuna pişman olmuştu, belli ki bilmiyorlardı. Adam gelmeden çekip gitmek de ayıp olacaktı. Kapıda oyalanırken gözü, bahçenin yola bakan kuytu bir köşesinde yan yana duran iki büyük palmiye ağacına takıldı. Yıllanmış, kocamış ağaçlardı. Kabuk kabuk, kat kat gövdeleri, yaşlarını haber veriyordu. Deniz tarafındaki ulu fıstıkçamı, rüzgârların etkisiyle batıya doğru eğilmişti. Hatırladı: O sabah, bahçeye indiğinde, Salih Efendi kucağında mimozalarla fıstıkçamının altında duruyordu. Sonra, şiddetli lodostan ve çiselemeye başlayan yağmurdan korunmak için palmiyelerin bulunduğu kuytu köşeye gelmiş, “Örfi idare ilan edilmiş Küçükhanım,” demişti.</p>

    <p>Köşk buradaydı, tam da şu üç katlı apartmanın kurulduğu yerde.</p>

    <p>Hızlı adımlarla gerisin geriye, bahçe kapısına doğru ilerlerken, sakallı poturlu adam, uçkurunu bağlamaya çalışarak yetişti.</p>

    <p>— Bir yer mi sormuştun hanım?</p>

    <p>— Evet, evet ama hatırladım. Buralarda değildi, sokağı şaşırmış olmalıyım. Rahatsız ettim, kusura bakma.</p>

    <p>— Burası değildir, diye bağırıyordu adam arkasından. Burada eskiden bir paşanın mı, zengin birinin mi ne, köşkü varmış. Sonra yanmış, sonra...</p>

    <p>Sonrasını duymadı.</p>

    <p>— İçerisi de serindir, önce gel bir dinlen, sonra etrafı gezdiririm sana, diyor Cem.</p>

    <p>Evin içi tam beklediği gibi: yerel mimari, abartık olmayan yerel süsler, üzümle ve şarapla ilgili her şey; kitaplar, aletler, kadehler, şişeler, etiket koleksiyonu, neye yaradığını anlayamadığı nesneler, resimler ve değerli orijinal tablolar, üzeri üzüm kabartmalı amforalar...</p>

    <p>— Amforalarımla övünüyorum, diyor Cem. Roma döneminden kalma tek tük kabartmalı amforalardan ikisi bende.</p>

    <p>Duvarlardaki ince ahşap çerçevelerin içine gelişigüzel, karmakarışık yerleştirilmiş izlenimi veren, ama erbabının bir dekoratör elinden çıktığını hemen anlayabileceği; tümü adada ve bağlarda çekilmiş, çoğunun orta yerinde Cem’in gülen, mutlu yüzünün görüldüğü fotoğraflar. “Fotoğraflar yalancıdır. İnsanlar objektife hep gülerek bakarlar, birbirlerine sarılırlar, mutlu görünürler.”</p>

    <p>— Benim aile albümüm bunlar. Bak bu oğlum, bu da kızım. Ötekiler, adaya misafir gelen eş dost. Burada insanın en fazla ihtiyacı olan şey.</p>

    <p>— Burada gerçekten de mutlu görünüyorsun Cem.</p>

    <p>— Evet, gerçekten mutluyum. Yirmi-otuz yıl önce beni hiç de mutlu etmeyecek şeylerden şimdi çok tat alıyorum. Hayatımın her parçası, her dönemi başarılı ve parlak değildi. Hele de duygusal hayatım, evliliğim falan. Ama şimdi beklentilerim de değişti, mutluluklarım da.</p>

    <p>Fotoğraflara, ilgisiz görünmemek için şöyle gözucuyla bakarken, birden şaşırıyor. Yakın gözlüğünü takma ihtiyacı hissediyor ama gözlüğü hemen elinin altında değil. Yüzünü yaklaştırıyor: Olamaz! Cem, kadının hangi fotoğrafa baktığını görüp hemen anlıyor. İçinden kendine bildiği bütün küfürleri sıralıyor: “Nasıl düşünemedim, neden kaldırmadım o resmi oradan!”</p>

    <p>— Ömer bu, diyor Ülkü fısıltıyla. Şu fotoğraftaki adamı diyorum. Kim o? Ömer mi?</p>

    <p>— Evet, Ömer Ulaş. Eski kocan. Bilmem beni bağışlayacak mısın fotoğrafı orada unuttuğum için? Nedense, ne zaman görüşsek hep böyle tuhaf rastlantılar oluyor.</p>

    <p>— Ne var bağışlanacak! Sadece çok şaşırdım. Tanıştığınızı bilmiyordum. Onun Moskova’da, Berlin’de falan olduğunu sanıyordum.</p>

    <p>— Gençlik yıllarımdan, solculuk dönemlerimden kalma bir tanışıklık. Hangi örgüte katılalım, hangi devrim stratejisi doğru, ne çeşit solcu olalım diye şaşkın yalpaladığımız yıllarda bir veya iki kere görüşmüştük Ömer Hoca’yla. Sonra, yine o akıl ermez rastlantılardan biriyle, onunla Moskova’da karşılaştık. Bir tekstil heyetiyle gitmiştim Rusya’ya, orada bizim hem çevirmenliğimizi, hem de bir çeşit aracılığımızı yapıyordu. Biraz konuştuk. Keyifsiz gördüm. Kendini tüketen bir hali vardı. Her neyse! Oralarda kalmamasını, dönmesini söylemeye çalıştım. Espri yapacak halimiz pek yoktu ama, şaka yollu, “Türkiye’ye dönecek olursam şöyle Akdeniz, Ege kıyılarında falan bir iş olmalı,” dedi. Ben de “Adaya gelin, bağlarda çok iş var, size ihtiyacımız olur,” gibi birşeyler söyledim. Sonra yıllar geçti, bir gün İstanbul’da, şirkete telefon geldi: İnanmayacaksın ama Ömer Ulaş. Sonra da, bu yıl, ilkbaharda birlikte geldik Bozcaada’ya. Fotoğraf o zaman çekildi.</p>

    <p>— Ne tuhaf! Onu ilk tanıdığım zamanki mahcup tavşan gülümsemesi var yüzünde. Sonraki yıllarda o gülüşü kaybetmişti.</p>

    <p>Bunları kendi kendine mi, yüksek sesle mi söylediğini bilmiyor.</p>

    <p>— Biraz fazla içiyor sanırım, diyor Cem. Burası aslında tam Ömer Hoca’ya göre bir yer. Fazla içiyor, dediysem, yanlış anlama, alkolik falan değil.</p>

    <p>— Burada gerçekten iş var mı Ömer için, yoksa kıyak mı çekiyorsun?</p>

    <p>— Gerçekten iş var. Kıyak çekiyorsam da, ona değil kendime çektiğim bir kıyak bu. Anlatması güç. Sana, bir sürü pürüzü ve karın ağrısını göze alıp özel sekreterliğimi, yani yardımcılığımı kabul etmen için ısrar ederken de, aslında sana değil, kendime kıyak çekiyordum. Her neyse, Ömer ile hikâye şöyle bağlandı: Bazı işleri varmış, nedir bilmiyorum. Onları halledecek; eylül sonu, ekim başı gelip öteki bağda küçük bir ev var, oraya yerleşecek. Kışın daha çok İstanbul’da olmak zorundayım, en azından şimdilik. Benim yerime bağlara, adamlara göz kulak olacak.</p>

    <p>Ülkü’nün kafasının içinde, yine Aragon’un hüzünlü dizeleri: “Hayatı bu silahsız askerlere benzer / Bir başka kader için giyinip kuşanan / Mutlu aşk yoktur.”</p>

    <p>Gözlerini Ömer’in de bulunduğu fotoğraftan ayırmadan içini yokluyor. “Onu görmek istiyor muyum?” İçi ezile ezile, hatta utanarak “hayır” cevabı veriyor.</p>

    <p>— Ömer’in döndüğüne sevindim, diyor. Hele de buraya gelmek istemesine çok sevindim. Sen Moskova’da nasıl gördün bilmiyorum; ben son kez Leipzig’de gördüm onu. Gerçekten de kendini tüketiyordu. Bir arkadaşım vardı, “Herkes ölmek için kendi toprağına dönmek ister,” derdi.</p>

    <p>— Bazen de tam tersi, yaşamak için kendi toprağına döner insan. Yabancı topraklarda yaşayamayacağını hisseder.</p>

    <p>— Belki de haklısın. Bazen iyi şeyler de olabiliyor hayatta.</p>

    <p>Arın konusu, gece, köydeki balıkçı meyhanesinde yemek yerlerken açıldı ilk kez. Konuyu Cem açmıştı galiba:</p>

    <p>— Sana ulaşmaya çalıştık Erim’le. Sende bazı bilgiler olabileceğini düşünüyorduk. Verdiğin telefonlarda ve adreslerde yoktun. Merak ettik, ama güvenlik için bir süre ortalarda görünmemeyi yeğlediğini düşündük.</p>

    <p>— Yanlış düşünmemişsiniz. Hem güvenlik nedeniyle, hem de kendimi çok kötü hissettiğim için, bir süre bambaşka iklimlerde dolaştım.</p>

    <p>— Arın’ın ölümünün, yani cinayetin üstünden neredeyse bir yıl geçti. Şimdi ne düşünüyorsun Ülkü? Bildiğin birşeyler var mıydı gerçekten? Bilip de açıklamadığın şeyler. Özür dilerim, sakın yanlış anlama. Arın benim en eski arkadaşımdı, biliyorsun. Olayın etkisinden hâlâ kurtulamadım. Sonra şu Susurluk falan oldu. Pandora’nın kutusu açıldı, bütün pislikler ortalığa döküldü. Arın’ın öldürülmesiyle bu pislikler arasında bir ilişki olabileceğini düşündüm. O zaman öfkem isyana dönüştü. “Temiz toplum” eylemlerini, “Sürekli aydınlık için bir dakika karanlık” gibi eylemleri desteklemeye çalıştım. Ama hiçbiri içimizi ferahlatmaktan öteye geçmiyordu. Kandilli tepelerinde lüks bir villada ışıkları yakıp söndürüyordum gece saat dokuzda. Benden başka da üşütük yoktu bizim sitede tabii. Sonra iyice umutsuzluğa kapıldım.</p>

    <p>— Erim’le de uzun uzun konuştuk bunları. Bildiklerim, senin bildiklerinden fazla değildi. Vatanı ve devleti koruduğunu sanırken, istemeden de olsa, dolaylı da olsa cinayetlere kadar varan pis işlere karıştığını fark etmişti. Onun bunu fark ettiğini de başkaları fark etmişlerdi. Bardağı taşıran damla Paris’teki konferansta söyledikleri oldu. Hiçbirinizin bilmediği, sadece benim bildiğim tek şey var: Hemen ertesi gün Türkiye’ye dönüp istifasını vermeye ve bütün hayatını değiştirmeye kararlıydı. Örneğin çok uzak bir ülkeye gidip orada sokak ressamlığı yapmak gibi fanteziler... O gece, yemekte bunları anlattı bana. İzlendiği gibi bir korkusu vardı, ama sanırım işi öldürmeye kadar götüreceklerini hiç düşünmüyordu.</p>

    <p>— Çok uzak bir ülkede sokak ressamlığı... Arın’a ne kadar yabancı bir hayat planı!</p>

    <p>— Hayatta herkesin, hepimizin, bedelini ödeyip efendilerinden özgürlüğünü satın almak istediği bir an olur. Arın’ın özgürlük bedeli ağırdı.</p>

    <p>Cem, ne zamandır kendini tutmaya, bastırmaya çalıştığı soruyu nihayet sordu:</p>

    <p>— Oğlun Arın’dan mıydı Ülkü?</p>

    <p>— Ne tuhaf! Son günlerde bu soruyu soran ikinci kişisin sen. Birincisi annemdi. Hayır desem inanacak mısın?</p>

    <p>İnanmayacaktı. Sustular. Şaraplarına daldılar.</p>

    <p>— İtiraf et ki, evde sana tattırdığım benim bağların şarapları çok daha iyiydi, dedi Cem.</p>

    <p>— Harikaydı, ama bu da pek fena değil.</p>

    <p>Cem, kaliteli şarap elde etmenin püf noktalarını anlatıyordu.</p>

    <p>İskeleye yanaşan teknelere, ay ışığında olduğundan daha görkemli görünen kaleye, yan masadaki genç çifte baktı. “Benim özgürlüğümün bedeli de Arın’ınki kadar yüksek mi, ödeyebilir miyim?” diye sordu kendi kendine.</p>
    <hr />

    <p>Adaya geleli bir hafta olmuştu.</p>

    <p>Cem, adasını sevdirmek için didiniyordu. Bazen bağları dolaşıyorlar, bazen cipe binip adanın en uzak, en unutulmuş köşelerine kadar gidiyorlar, kayalıkların arasındaki incecik sarı kumla kaplı pırıl pırıl küçük koylarda ya da geniş plajlarda denize giriyorlardı. Mevsim geçmişti; ada tenhaydı. Kuru otları ve yaprakları savuran rüzgârın sesinden başka ses duyulmuyordu çoğu zaman. Bazen de Cem onu yalnız bırakıyordu. Gönlünce gezsin, dinlensin, yaralarını sarıp mutlu olsun diye.</p>

    <p>O gün de yalnızdı. Hafifçe sararmış bağları, güz renkleri kuşanmış bahçeleri aşıp toprak yoldan denize doğru yürüdü. Rüzgâr esiyordu. Adaları ada yapan, esmediği zamanlar insanın içine olağanüstü birşeyler yaşanacakmış duygusu veren, sararmış dikenleri dört bir yana savuran, sonbahar yapraklarını peşine takan, bulutları uzaklara sürüp yağmuru dağıtan rüzgâr.</p>

    <p>Rüzgâra karşı; denizin tuz ve yosun kokusunu içine çeke çeke yürüdü. Uzamaya başlamış saçlarını ensesinde toplayan saç tokasını çıkarıp saçlarını rüzgâra bıraktı. “Saçların asi sular gibi dağıldı,” diyen kimdi, “Bir sepet kestane gibi dağıldı,” diyen kim? “Ne önemi var! Saçlarım uzayıp dağılınca güzel olurum, kendim olurum.” Arın’ın, yıllar önce mimozalı evin yatağında bıraktığı saç tokasını, bir ömrün özeti gibi getirip verdiği geceden beri uzatıyordu saçlarını.</p>

    <p>Saç tokasını avucunun içinde sıktı. “Herkes, hepimiz ölüp gittikten sonra da zamana direnecek olan sihirli nesne...” Bir an, saç tokasının gerçekten de sihirli olduğuna, avucunda sıkıp bir dilek dilese, dileğinin gerçekleşeceğine inandı. Gitgide sertleşen rüzgâra karşı, deniz kenarındaki sarp kayalıklara doğru, saçları yüzüne, boynuna, omuzlarına dolanarak yürürken, nasıl bir dilek dileyeceğini düşündü. Aklına hiçbir şey gelmediğini, hiçbir dileği olmadığını hüzünle fark etti.</p>

    <p>Top top olmuş sarı dikenler çevresinde uçuşup saçlarına takıldılar. Güneş batıyordu. Kayalar kızıla çalmıştı. Erguvan rengi deniz, kızıl kayalar, ufukta kıpkızıl bir yangın gibi batan güneş, arkada bağlar, salkımlar ve rüzgâr, rüzgâr, rüzgâr...</p>

    <p>Sonra o kuş geldi: çengel gagalı, vahşi bakışlı kuş. Kartal değildi, akbaba da değildi, yırtıcı bir kuştu ama. Kayaların tepesine tünedi, bir çığlık attı. Göz göze geldiler. Eflatun-kızıl bir ışık içinde, ıssız kayalıkların ve köpüren denizin üstünde, saçları alev rengine dönüşmüş kadınla tüyleri kızıla çalan kuş, bir an hareketsiz durup birbirlerini ölçtüler. Sonra kuş batan güneşe doğru havalandı, yükseldi, yükseldi, giderek küçülen kızıl bir top gibi görünmez oldu.</p>

    <p>“Sihirli saç tokasına hangi dileği fısıldarsam fısıldayayım, önümdeki seçenekler belli,” diye düşündü. “Kızıl kuşun yaptığı gibi, kayaların üstünden ok gibi boşluğa atabilirim kendimi. Bağlara, rüzgârlara, adanın güzelliğine, dinginliğine sığınabilirim ya da. Hiçbir şey olmamış gibi, eski yaşamıma, işime, haberlerime de dönebilirim. Huzurevindeki yaşlı kadına gecikmiş bir borcu ödemek: Onu da alıp küçük eve sığınmak da bir başka seçenek.”</p>

    <p>Kulağının dibinde tanıdık bir ses söylenip duruyordu: “Vatanına, milletine, Ata’na, Cumhuriyet’e karşı ödevlerin; ailene, eşine, çocuklarına karşı vazifelerin; işçi sınıfına, partiye, devrime karşı görevlerin...”</p>

    <p>“Babamın, annemin, okuldaki başrahibenin sesi mi? Yoldaşlardan birinin sesi mi yoksa?”</p>

    <p>Saçlarını sıkıca ensesinde toplayıp saç tokasını taktı.</p>

    <p>“Birinci seçenek için uçmasını bilmek gerek,” diye düşündü. “Oysa ben, yarım yüzyıllık ömrüm boyunca, kuşlar gibi özgür olamadım hiç; uçmasını bilemedim.”</p>

    <p>Batan güneşin renklerini kanatlarında toplamış kızıl kuş, bir çember çizip kayalıklara döndü. Güneş batmış, ufkun kızıllığı erguvani griye çalmaya başlamıştı. Havanın birden serinlediğini fark etti; hafifçe ürperdi. “Yarın olmazsa öbür gün ayrılmalıyım bu adadan.”</p>

    <p>Rüzgârı arkasına alıp bağlara doğru yürüdü.</p>
  </div>
</body>
</html>
