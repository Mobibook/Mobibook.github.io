<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sıcak Külleri Kaldı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Uzun bir yolun yorgun yolcuları</h1>

    <p>Yıllar önce de bakışları böyle karşılaşmıştı. Soğuk bir kış günü, buza kesmiş Moskova’da, Kızıl Meydan’ın ortasında –böyle sevecen değil– buz gibi bakmışlardı birbirlerine.</p>

    <p>Başında Sovyet bürokratlarının ve seçkinlerinin giydiği cinsten şık bir vizon kalpakla Arın Murat büsbütün uzun boylu ve yakışıklı görünüyordu. Protokol gereği Lenin’in mozolesini ziyarete gelmiş resmî bir heyetin ortasındaydı. Ziyaretçi kuyruğunun hemen yanında durmuş, kendilerini kuyruğun önünden içeri alacak resmî görevliyi bekliyorlardı. Arın paltosunun yakasını kaldırmış, yanındakilerle birşeyler konuşuyordu.</p>

    <p>— Bunlar Türk galiba, demişti Ömer. Türkçe konuştuklarını duydum. Uzaklaşalım buradan. Kızıl Meydan’da fazla dolaşmamamızı söylerler hep, haklılarmış demek.</p>

    <p>Ömer’in başıyla işaret ettiği tarafa, Kremlin’in duvarları önündeki Mozole’ye doğru bakmış ve Arın’ı görmüştü.</p>

    <p>Rusça, “gidelim” diye bağırdığını hatırlıyor. Sekiz-on metre öteden duyulabilecek kadar yüksek sesle, Arın’a duyurmak için, Arın o tarafa baksın diye bağırmıştı. Parti, gizlilik koşulları, “Sovyet yoldaşlar”, hiçbiri umurunda değildi.</p>

    <p>Gidelim, diye bağırıyor, ama olduğu yerde çakılıp kalıyor. Hava çok soğuk. Buz tutmuş meydan Lenin’in ziyaretçileri, bir de kalın keçe çizmeleri ve keçeden paltolarıyla karları süpüren yaşlı çöpçü kadınlar dışında neredeyse bomboş. Kremlin’in kızıl yıldızlarının, masal kitaplarından fırlamış altın yaldız kubbeli, rengârenk işlemeli küçük kilisenin, Lenin’in mozolesinin dayandığı pembe kiremit rengi duvarların, karla kaplı damların, GUM’un revaklı cephesinin, donmuş beyazla yakut ve tuğla kızılının yarattığı bir tablonun ortasında, kürk yakalı paltosuyla heykel gibi duruyor.</p>

    <p>Arın, başını sesin geldiği yana çeviriyor. Onu görmemesi mümkün değil. Bakışları karşılaşıyor. Bir an, sadece kısacık bir an... Gözlerini ilk kaçıran, arkasını dönüp yanındakilerle konuşmaya devam eden Arın oluyor. “Belki beni güç duruma düşürmemek için. Ama kim bilir, belki de kendini korumak için...”</p>

    <p>Ömer’in kolunda, meydanın kuzey köşesine, Moskova Nehri’nin rıhtımına doğru yürürken Arın’ın arkasından baktığını hissediyor. Dönüp bakmak, küçük bir işaret göndermek için dayanılmaz bir istek duyuyor içinde; direniyor. “Arkana bakmayacaksın, asla bakmayacaksın arkana Orpheus. Dönüp bakarsan, Eurydike’yi bir daha hiç kavuşmamacasına kaybedersin.”</p>

    <p>Kocasına sokuluyor. Kalın yün eldivenin içinde bile üşüyen elini Ömer’in paltosunun cebine sokuyor.</p>

    <p>— İçlerinden birini tanıyorum gibi geldi bana, diyor.</p>

    <p>— Tanıyorsan daha iyi ya. O zaman onlardan yana hiç bakmamalıydın. Her iki taraf da burada Türklerin bulunduğunu, Parti okulunun olduğunu, harekete destek verildiğini apaçık biliyor ve her iki taraf da bildiğini bilmiyor görünüyor.</p>

    <p>— Bunun adı da devlet politikası oluyor galiba. Geçen gün, uluslararası ilişkiler dersinde, “kafası karışık yoldaş” sayılmayı göze alıp, Zagladin’e Sovyetler’in Türkiye’deki 12 Eylül cuntasına neden destek verdiklerini sordum. Önce ortalık buz kesti. Zagladin bunu nereden çıkardığımı sorunca, <em>Pravda</em>’da, başka yayınlarda çıkan yazılardan bir dizi örnek verdim. Hani şu hepimizin kanını donduran ama kardeş parti politikasına saygı uğruna bağrımıza taş bastığımız, “Generaller Türkiye’yi imar ediyor”, veya “Bolşoy Balesi Ankara’yı fethetti” haberleri, karşılıklı iyi niyet ziyaretleri, Türkiye’de hapishaneleri dolduran komünistler, solcular konusunda hiçbir başvuru, hiçbir dayanışma gösterisi yapılmaması gibi şeyler. Bana ne dedi biliyor musun? Devlet politikasıyla Parti politikasını ayırmak gerek, dedi. SSCB devleti uluslararası ilişkilerinde büyük devlet politikası yürütmek zorundaymış, Parti ise bağımsızmış ve mesela bizleri burada barındırıyor, destekliyormuş. Sanki bu ülkede Parti ile devlet ayrı ayrı şeylermiş gibi...</p>

    <p>— Bunu da söyledin mi Zagladin’e? Artık büsbütün itikatsız belleyecekler seni.</p>

    <p>— Korkma, bunu söylemedim. Söylememe gerek de yok zaten, o bunu benden daha iyi biliyor. İtikat meselesine gelince; sanırım buralarda bizden, yani Türkiye’den gelenlerden daha itikatlisi pek yok. Bizler ne de olsa asker milletin çocuklarıyız. Devlet geleneğimizle imanımızı da eklersen, gözlerimizi kapar vazifemizi yaparız. Soru sormayız, soru soranı da sevmeyiz. Partimiz altmış beş yıldır ağabey partinin sözünden çıkmamış.</p>

    <p>— Çıksa mıydı sence?</p>

    <p>— Bilmiyorum. Galiba kafam gerçekten karışmaya başladı benim. Bunu bir tek sana söyleyebilirim; en yakınımsın, kocamsın. Ama galiba bu konuları açabileceğim son kişi de sensin; sorumlu ve önemli bir yerdesin, Alman Partisi’nde olsun SBKP’de olsun, saygınlığın var. Hatta bana sorarsan, buralarda bizim partiden tek ciddiye aldıkları adam sensin.</p>

    <p>— Abartıyorsun. Bence sorunları da abartıyorsun canım. O Türkleri görmek sinirlerini bozdu senin. Kuşkusuz iyi gitmeyen bir sürü şey var, benim kafama da bir sürü soru takılıyor. Örneğin düşüncenin, ideolojinin, politikaların adeta donmuş olması, toplumun yaratıcı dinamizmini gösterememesi, bürokratik işleyiş, daha da önemlisi komünist insanın yetmiş yıldır yaratılamamış olması... Burada yıllarca kalınca, uzaktan görmediğimiz çok şeyi içinde yaşayarak görüyoruz. Kafamızdaki, hayalimizdeki ideal sosyalist toplumu arıyoruz, bulamayınca hayal kırıklığına uğruyoruz. Ama o şimdilik bir ütopya. Ütopyaya varmak için daha yüzyıllar gerek. Yolun başındayız henüz. İnsanlık tarihinde yetmiş yıl nedir ki! Bir saniye bile değil.</p>

    <p>Moskova Nehri buz parçalarını sürükleyerek akıyor. Kremlin’in kuleleri, nehir boyunca yükselen kızıl duvarları, yaldızlı kubbeler, yakut yıldızlar, bilim kurgu hikâyelerinden fırlamış Stalin gökdelenleri, sağ yumruğu havada, sol elinde orak-çekicini bir meşale gibi göğe kaldırmış dev bir işçi posteri: “Yaşasın proletarya, yaşasın devrim!” SBKP kongresinden kalmış olmalı. Heyecanlarımız, umutlarımız, inançlarımız, bizi biz yapan, hayatımıza anlam veren her şey...</p>

    <p>— İnsanlık tarihinde yetmiş yıl bir saniye bile değil, doğru. Ama insanın ortalama ömrü yetmiş yıl bile değil henüz. Kaç kuşak geçecek, kaç kuşak...</p>

    <p>Söylemek istediği sözcüğü kendine saklıyor. “Kocamdan bile çekiniyor muyum yoksa? Belki de asıl kendime itiraf etmekten korkuyorum. Kaç kuşak harcanacak, demek istemiştim aslında.”</p>

    <p>— Kaç kuşak savaşacak, diye bitiriyor cümlesini.</p>

    <p>12 Eylül sonrasında başlayan sürgün yaşamının Moskova durağının uzun, çok uzun sürdüğünü düşünüyor.</p>

    <p>Elinde Fransa’dan aldığı, bütün sınır kapılarında kuşkuyla ve nedenini kavrayamadığı bir aşağılamayla evrilip çevrilen siyasal mülteci pasaportuyla; Paris, Amsterdam, Hamburg, Berlin, Leipzig... bir yılı aşkın süredir kentten kente dolaştıktan sonra gönderildiği Moskova adanmış topraklarıydı. Büyük bir lütuf yapıyormuşçasına kasılarak, “Nihayet eşine kavuşturuyoruz seni yoldaş,” demişlerdi. Özel konuların ve özel istemlerin hoş karşılanmadığını biliyordu. Yine de göze almış, çocuk için üstelemişti. Çocuğu anneannesiyle bırakıp Paris’e yeni bağlantılar kurmaya giden tekstilci işkadını kimliği ve kılığıyla İstanbul’dan ayrıldığından beri bir yılı aşkın süre geçmişti. “Bu konuyu Moskova’da düşünürsünüz, gerekli başvuruları yaparsınız. Sovyet yoldaşlar da anlayış gösterirler,” demişlerdi.</p>

    <p>Batı’da kaldığı sürece, seyrek de olsa eve telefon edebiliyor, Fransa’da yaşayan bir akraba kimliğiyle annesine, oğluna mektup yazabiliyor, hatta küçük hediyeler bile gönderebiliyordu. “Oysa Moskova bir başka dünyadır, öteki dünyadır. Sınırı aşıp da karşı tarafa geçtin mi köprüleri atmışsın demektir.”</p>

    <p>Bu sonsuz ormanlar, stepler, ırmaklar ve sonsuz düşler, heyecanlar, umutlar ülkesine geldiğinden beri üç yıl geçmişti. Çocuk hâlâ Türkiye’deydi. Ömer’in çocuğun gelmesini gerçekten isteyip istemediğini, bu işe söylediği kadar güçlü sarılıp sarılmadığını ölçemiyordu. Konu son kez açıldığında, “Umut için gerçekten iyi olur mu buraya getirmemiz, bilmiyorum,” demişti Ömer. “Öncelikle yer sorunu var. Şu tek odayı çocukla nasıl bölüşeceğiz? Sonra yarın öbür gün ne olacağımız, nereye gönderileceğimiz belli değil. Çocuk tam buraya alışmışken, hadi başka bir ülke, başka bir dil... Büsbütün kötü olur diye korkuyorum.”</p>

    <p>Üç yıl önce, Almanya üzerinden Moskova’ya ilk geldiği günü hatırlıyor. Geceydi. Ömer’in havaalanında bekleyeceğini söylemişlerdi. Elinde Doğu Almanya’dan verilmiş tuhaf bir pasaport vardı. Heyecanlıydı. Kocasını, Parti merkezinde veya yurtdışındaki başka bir merkezde görev almak üzere Türkiye’den ayrıldığı günden beri görmemişti.</p>

    <p>Ömer’i Yeşilköy Havaalanı’ndan Umut’la birlikte geçirmişlerdi. “En kısa zamanda sizi de aldırmanın yolunu bulacağım,” demişti Ömer. Umut, uçak havalanıp gökyüzünde kaybolana kadar babaya el sallamıştı. Sonra içlerinde büyük bir boşluk ve hüzünle küçük eve dönmüşler, ana oğul birbirlerine sarılıp arka bahçeye açılan verandada hanımellerinin altına oturmuşlardı. Umut nedensiz bir ağlama tutturmuş, annesi her zamanki gibi Ömer’e kızıp söylenmişti:</p>

    <p>— Şuncacık çocukla karını yalnız bırakıp çekip gitmek kolay. Hiç anlamıyorum ne biçim karıkocalık bu! Bizim anlayışımıza göre koca ailenin reisidir. Bir yere gidilecek mi, hep birlikte gidilir. Türkiye’deki üniversitelerin suyu mu çıktı? Elbet ona da bir yer bulunurdu. Üstelik üniversite şart mı? Sendikalardaki işi de iyiydi. Size rahat batıyor.</p>

    <p>Tartışacak hali yoktu, anlatabileceği kadarını anlatmayı yeğledi.</p>

    <p>— Önümüzdeki günlerde Türkiye’de çok şeyler olacak anne, dedi bıkkın bir sesle. Sen de biliyorsun; her gün birileri öldürülüyor, bir yerlere bomba konuyor. Ömrümüz cenaze törenlerinde geçmeye başladı. Kimler öldürülmedi ki! Hatırla; Cavit Orhan Bey’i sen de tanır, severdin. Ne efendi adam, ne iyi hoca derdin. Sosyalistlikle, komünistlikle ilgisi yoktu, onu bile vurdular. Abdi İpekçi’yi düşün. Neden öldürdüler onu? Daha iki gün önce Kemal Türkler’i vurdular; DİSK Genel Başkanı’nı. Çalıştığımız yerlere, sendikalara, gazetelere her gün yüzlerce ihbar geliyor. Ülkücülerin “temizlenecekler” listesinde Ömer’in adı ilk sıralardaydı; huzurun kaçmasın diye sana söylemedik.</p>

    <p>Kadın, böyle zamanlarda hep yaptığı gibi burnunu çeke çeke ağlamaya başladı.</p>

    <p>— Ben sana hep söyledim bu işlere bulaşma diye. Bari şu çocuğa acısaydınız. Yarın, size bir şey olsa bu çocuk...</p>

    <p>— Yakında, ilk fırsatta çocukla ben de Ömer’in yanına gideceğiz anne; merak etme. Bak, ben sana bugüne kadar hiç böyle şeyler söylemedim. Sen zaten telaşçısındır diye, pek çok şeyi anlatmamayı yeğledim. Ama Türkiye gerçekten büyük bir altüstlüğe, çok kötü bir yere doğru gidiyor. 12 Mart falan gibi de değil bu defa; Şili’de, Arjantin’de, Endonezya’da olanların tekrarlanmasından korkuyoruz. Eğer bir aksilik olursa, ne bileyim, mesela ben Umut’u alamadan kaçmak zorunda kalırsam ya da tutuklanırsam, –öldürülürsem dememişti– çocuğa sahip çıkacağını biliyorum. Korkma, böyle olmayacak, sadece tedbir diye söyledim, ama her şeye hazırlıklı olmak gerek.</p>

    <p>Temmuz sıcağında, küçük evin arka verandasını saran hanımellerinin kokusu yan bahçedeki şebboyların baygın kokusuna karışıyordu. Umut ağlamayı bırakmış, sıcaktan kaçıp gölgeli bir köşeye serilmiş tekir kediyle oynamaya başlamıştı. Arılar, hanımellerinin ve bakımsız güllerin arasında dolaşıyor, serçeler ağacın üstünde kurumuş dutları didikliyordu.</p>

    <p>Kendini bıraksa, orada, verandada, hanımellerinin altında, eski şezlongda bir ömür boyu uyuyacak kadar yorgundu. Ömer’in gidişinden bu kadar etkileneceğini, içinde böyle derin bir boşluk, böyle bir yalnızlık duyacağını düşünmemişti. Sekiz yılı aşan beraberlikleri ülkede yaşanan bunca olaya, onları da önüne katmış sürükleyen fırtınaya, bir köşe başında vurulma ya da bir gece yarısı tutuklanma kaygılarına rağmen, duygusal olarak dingin bir limandı. O limanda fırtınalar etkili olmaz, dalgalar kabarmaz, zaman zaman çıkan ılıman rüzgârlar, suları şöyle bir ürpertir geçerdi. Kendilerinden, özel yaşamlarından hiç söz etmeden çok konuşurlar, sosyalizmin ve devrimin meselelerini, ancak birbirlerine bu denli güvenen kişilerin yapabileceği kadar açık yürekle tartışırlardı. Genç kadın, evliliğinin sorunsuz, fırtınasız, dingin havasının tutku eksikliğinden kaynaklandığını; evlilikte, karşıdakinden ne kadar az şey beklersen o kadar huzurlu olacağını bilecek kadar deneyim sahibiydi. “Evlilikte çıtayı alçak tutacaksın ki, aşmaya çalışırken düşüp kapaklanmayasın,” derdi şaka ederek. Ömer’in bu sözlere için için alındığını bilir, yine de söylerdi. Böylece, neye karşı olduğunu tam bilmediği hıncını da çıkarmış olurdu. Oğlu ile birlikte sığındığı sakin bir limandı Ömer. Ve işte gitmişti; asıl ait olduğu yere, devrim ve iktidar düşlerinin ülkesine dönmüştü.</p>

    <p>Ülkü Şeremetiyova Havaalanı’na indiğinde kar vardı ve ortalık kararmıştı. “Devrim hayallerimizin büyülü şehri, üç sosyalist kuşağın kâbesi, kendimize özgü garip romantizmimizin dekoru...” Moskova’yı böyle hayal etmişti hep: Lacivert gökyüzünde dalgalanan kızıl bayraklarla ve kızıl yıldızlarla, pırıl pırıl, karlı ve soğuk. Moskova hayallerini boşa çıkarmamıştı. Soğuk, karlı, pırıl pırıl ve muhteşemdi.</p>

    <p>Pasaportu kontrol edilirken, birkaç dakika beklemesini söylediler. Dakikalarca süren uzun bir bekleyişten sonra, ayrı bir kapıdan geçirerek küçük bir odaya aldılar. Ömer’le karşılaşacağını ummuş, içini öyle hazırlamıştı, ama kocası ortalıklarda yoktu. Kötü Türkçe konuşan Özbek ya da Kırgız suratlı genç bir adam, kendisini karşılamaya geldiğini söyledi ve hoş geldiniz dedi.</p>

    <p>Ömer nerede, diye soracakken vazgeçti. Parti’de kimse kendi adını kullanmaz, hele de Moskova’da...</p>

    <p>— Kocamın beni karşılamaya geleceğini söylemişlerdi, dedi ürkek bir sesle.</p>

    <p>— Sizi ona götürmek üzere buradayım, merak etmeyin.</p>

    <p>Bindikleri siyah Volga otomobil, karlı ormanların arasındaki geniş yoldan geçerken çevreyi görmeye çalışıyor. Nâzım’ın karlı kayın ormanları bunlar. Hani geceleyin yürüdüğü, “Efkârlıyım, efkârlıyım, elini ver, nerde elin” diye hüzünlendiği, sonra şoseyi, tren yolunu aşıp ovaya kavuşunca, “Yirmi beş kilometreden pırıl pırıldır Moskova” diye umutlandığı ormanlar. Hiç görmediği bu şehri ne kadar iyi tanıdığını düşünüyor. Araba ormanların arasından sıyrılıp çok geniş, çok ışıklı bir bulvara giriyor.</p>

    <p>— Lenin Bulvarı, diyor adam. Şimdi buradan Gorki’ ye gireceğiz...</p>

    <p>Burada her şey; ormanlar, ağaçlar, caddeler, yollar, meydanlar, binalar, heykeller, afişler, her şey dev boyutlarda; insana hem büyük bir güç ve iktidar duygusu veriyor hem de eziyor. İki yanında görkemli ama biraz asık suratlı, biraz kasvetli –hepsi aynı hizadaki sıra sıra pencereleri ve dümdüz cepheleri yüzünden belki de– binalar olan ışıklı, pırıl pırıl, geniş caddelerden geçip bir sokağa sapıyorlar. Otomobilden inince, havadaki kar kokusunu duyuyor. Ulu kayın ağaçlarının çevrelediği küçük bir parkın karşısındalar. Ağaçlar, küçük park, yol, kaldırımlar ve damlar, her yer bembeyaz. Ayakları, bileklerine kadar kara gömülüyor.</p>

    <p>— Moskova size en güzel yüzünü gösteriyor, diyor adam bavulunu indirirken. Yazın bazen Afrika kadar sıcak olur bu kent, ama bana sorarsanız Moskova’ya kış yakışır.</p>

    <p>Okula veya kışlaya benzeyen büyük bir yapının, orantısız derecede küçük ana kapısından içeri giriyorlar. Burası kötü aydınlatılmış bir iç avlu. İki yanda döne döne üst katlara çıkan iki merdiven var. Karşılamaya gelen adam sağdakine yöneliyor.</p>

    <p>— Şerif Yoldaş sizi yukarda bekliyor, diyor.</p>

    <p>Sıra sıra kapıların bulunduğu uzun bir koridorun en sonundaki odanın kapısı, vurmalarına bile gerek kalmadan hemen açılıyor. Ömer, geldiklerini pencereden görmüş olmalı. Ölçülü bir hareketle karısına yaklaşıyor; bir sevgiliyi, özlenen bir kadını kucaklar gibi değil, eski bir dostu kucaklar gibi sarılıp yanağından öpüyor. Sonra adamın elindeki bavulu alıp içten teşekkür ediyor. Adam, neşeli bir sesle “Eşinizi teslim ediyorum,” dedikten sonra aceleyle ortadan kayboluyor. Karlar altındaki Moskova’ nın ortasında, çok yüksek tavanlı, geniş, kötü aydınlatılmış bir odada, üç yıl sonra, yeniden karşı karşıyalar. Bu defa karısına heyecanla, sımsıkı sarılıyor, yüzünü öpücüklere boğuyor. Genç kadının gözleri, pencerenin önüne yerleştirilmiş tahta çalışma masasının üstündeki bembeyaz papatyalara ilişiyor.</p>

    <p>— Evet canım, papatyalarını unutmadım. Ne yazık ki Moskova’da bu mevsimde papatya bulunmaz. Başka çiçek de bulunmaz zaten. Bahara kadar, bu yapma papatyalarla yetineceksin.</p>

    <p>Üzerinde leylek resmi olan ince uzun bir şişenin metal kapağını özenle açıyor.</p>

    <p>— Senin şerefine, alkollü içki kuyruğunda saatlerce bekleyip konyak aldım. En iyisi bu değil tabii. Ermeni konyağı çok güzeldir, ama pek bulunmuyor. Votka sevmezsin, bilirim. İyi votka bulmak da sandığın kadar kolay değil. Kaliteli votkaları sadece turistlere satış yapan Beriozkalarda bulabilirsin. Ama oralara da biz gidemeyiz. Ülkene hoş geldin canım. Hadi şerefe!</p>

    <p>Konyaklarını filmlerdeki gibi ayakta, karşı karşıya yudumlarlarken, Ömer’in eskiden bu kadar hızlı ve istekli içmediğini düşünüyor. “İçkide hep ölçülüydü, hatta zaman zaman beni fazla içmemem için uyarırdı.”</p>

    <p>Adam kadehine yeniden konyak dolduruyor. Karısını elinden tutup duvara yaslanmış açılır kapanır kanepeye oturtuyor.</p>

    <p>— Yorgunsundur, diyor.</p>

    <p>— Evet, biraz... Biraz da heyecandan belki de. Berlin üzerinden geldim. Yolculuk o kadar uzun sürmedi.</p>

    <p>— Bizimkiler nasıl?</p>

    <p>— Tanıdık kimseyi görmedim. Bu işleri bilirsin. Herkes gizli kapaklı. Tanımadığın biri geliyor, “Yoldaş, Parti’den talimat aldık, şöyle şöyle yapacaksın,” diyor, yapıyorsun. Sorunların çözülmesini beklerken bir süre Doğu Berlin’de, buraya benzeyen bir dairede kaldım. Honecker’in sarayının... şaka etmek istedim kızma, yani parti merkezinin arkasında bir yerdi. Pencereden bakınca Spree’nin kanallarından birini, bir de Honecker’in muhafızlarını görüyordum. Almanca sözlüğe baktım. Sokağın adı Serçe Çıkmazı’ymış.</p>

    <p>Adam karısına sevgiyle, özlemle sarılıyor.</p>

    <p>— Her zaman münafıksın sen, diyor gülerek. İtikadın yok senin. Bir şey değil, benim de siyasal kariyerimle oynayacaksın. Neyse, Moskova’nın büyüsü seni yola getirir.</p>

    <p>Kadehinde kalan konyağı bir dikişte içip yenisini dolduruyor. Dışarda usul usul, lapa lapa kar yağıyor.</p>
    <hr />

    <p>Kaç yıl oldu? İşte yine kış, yine her yanda kar var. Ama buz tutmuş, kaygan, katı bir kar bu.</p>

    <p>“Benim içim de öyle,” diye düşünüyor Ülkü. “İçimdeki dinginlik mutluluktan değil, kaskatı bir kederi kabullenişimden.”</p>

    <p>Moskova’nın büyüsü seni yola getirir, demişti Ömer. “Moskova’nın büyüsü imanımı, inancımı artıracağına hüznümü ve kuşkularımı artırdı. Moskova’nın büyüsü bizi yaklaştıracağına her geçen gün biraz daha uzaklaştırıyor.”</p>

    <p>Kocası, boynunu paltosunun yakasına gömmüş, Moskovalı işçilerin giydiği türden, kulaklıklı keçe kalpağını kaşlarına kadar indirmiş, yanında yürüyor. Eldivenli elleri, adamın paltosunun cebinde buluşmuş. “Elimi sıkıca kavramıyor, itmiyor da. Onun elini tutan, yakınlaşmaya çalışan da bendim zaten.”</p>

    <p>Ne kadar uzun zamandan beri sevişmediklerini, birbirlerine sarılmadıklarını, hatta dokunmadıklarını anımsayıp içi burkuluyor. “Kadın-erkek ilişkisi, aşk ilişkisi dokunmaktır, etin çekimi ve temasıdır her şeyden önce.” Elini yavaşça çekiyor.</p>

    <p>— Koluma tutun istersen, diyor adam. Yerler çok kaygan, düşebilirsin.</p>

    <p>Bir an umutlanıyor. Adam, elini neden çektiğini sormak istiyor belki de. O duygularını kolayca dışavurabilenlerden değildir. “Ama, hayır, hiç sanmam; farkında bile değil. Aramızdaki buzlar, giderek yoğunlaşan yabancılık umurunda değil onun. İşleri zorlaştıran, karıştıran, hep daha fazlasını isteyen benim.”</p>

    <p>Moskova Nehri iki yanındaki karlı rıhtımların arasından küçük buz parçaları taşıyarak akıyor. Kremlin’in nehre bakan kızıl tuğla duvarlarının önündeki ağaçlıklı geniş yolda yürüyorlar. Ağaçlar, duvarların üstü, kiliselerin soğan kubbeleri, sarayın kuleleri, burçları ve karşıda uzakta Lenin tepeleri karla kaplı. Bu sonsuzmuş gibi görünen beyazlığın ortasında Kremlin’in yakut yıldızları ile kızıl bayrağı, bembeyaz bir gömleğin üstünde birkaç damla kan gibi duruyor.</p>

    <p>“Moskova’nın büyüsü, gizemi, efsanesi bütün bunlar işte. O gizemi, o efsaneyi; umutlarımızdan, hayallerimizden, devrimci romantizmimizin sınır tanımayan gücünden, büyük Rus romanlarından, Nâzım’ın şiirlerinden, devrim edebiyatından süzerek biz yaratmadık mı? Ona gençliğimizin coşkularını, saf yüreklerimizin sorgusuz sualsiz inancını, kendini büyük bir amaç uğruna feda etmenin kurban psikolojisini biz katmadık mı? Moskova Kızıl Meydan’dı, Kızıl Meydan ise isyanın, kurtuluşun, ezilenlerin şahlanışının ve yakut bir yıldızda simgelenen ütopyamızın merkeziydi.”</p>

    <p>Birden içinde geriye dönmek, karlar içinde yuvarlanarak, buzlarda kayarak Kızıl Meydan’a çıkmak için dayanılmaz bir istek duyuyor. Belki Arın daha oradadır. Çevrelerindeki koruma, güvenlik, gizli ajan ağına rağmen, bir an için gözleri yeniden buluşabilir.</p>

    <p>Geri dönmek, yeniden yaşamak istediği Arın mı, yirmi yaşı mı, tutkulu bir aşk mı, tenin çağrısı mı, kendi toprakları mı, İstanbul mu, küçücük oğlu mu yoksa? Bilmiyor. Günlerin, neyin beklendiği bile tam bilinmeyen uzun bir bekleyiş olduğu bu sürgün ve göçebe yaşamdan yorulduğunu düşünüyor. Yavaşça, kendi kendine konuşur gibi fısıldıyor:</p>

    <p>— Dönmeliyim. Dönmek istiyorum. Buradan gitmek istiyorum. Henüz koşullar elvermiyorsa, Türkiye’ye dönmem olanaklı değilse bile bir Batı ülkesine, örneğin Fransa’ya gidebilirim. Evet, Fransa iyi olur. Oraya alışığım, dostlarım var, çalışabilirim. Çocuğu yanıma alabilirim. Hiç vakit kaybetmeden, en kısa zamanda gitmek istiyorum.</p>

    <p>Sözleri, buz gibi havada, ağzından çıkan beyaz dumanlar arasında donup kalıyor. Evliya Çelebi’nin Erzurum’da, kışın damdan dama atlarken buz kesip havada asılı kalan kedisi gibi... Sonra sanki sözcük sözcük, hece hece yerdeki karların üstüne düşüyor.</p>

    <p>— Gerginsin, sinirlisin canım. Rus kışı böyle yapar derler. O demin gördüğün Türkler de etkiledi seni. Gel istersen şehir dışına çıkalım, örneğin Gorki’ye gidelim. Biraz uzak, ama karda çok güzel olur.</p>

    <p>İçi üşüyor. “Her şeye bir cevabı, bir çaresi var. İşine gelmeyen şeyleri anlamazlıktan gelir, savuşturmaya çalışır. Önlemlerini almak için zaman kazanmaya bakar. ‘Çok iyi taktisyendir’ demeleri bu yüzden olsa gerek.” Giderek öfkelendiğini hissediyor.</p>

    <p>— Bu kadar basit değil Ömer, diyor. Bu muhteşem şehir, devrimci söylencelerimiz, Sovyet yoldaşlarımız, partimiz şerefine kaldırılan kadehler, atılan nutuklar, sabahın köründe başlayıp akşamlara kadar süren Rusça derslerim, Marksist felsefe doktorası çalışmalarım, parklar, bahçeler, heykeller, geziler, altın olmadığını bildiğim yaldızlı kubbeler, yakut olmadığını bildiğim kızıl yıldızlar, Bolşoy’a davetiye bulmanın sevinci, Nâzım’ın mezarını ziyaret etmenin kederi, kocam mısın, yoldaşım mısın, ne olduğu belirsiz ilişkimiz... Boğuluyorum, anlasana.</p>

    <p>— Burada mutlu olduğunu sanıyordum. Ben... ben gerçekten de fark etmedim sıkıldığını. Bu şehri sevdiğini söylemiştin.</p>

    <p>Sesinde şaşkınlık var. Sanki karısının sözleri gerçekten de donup yere düşmüş gibi, ayaklarının altındaki karlara bakıyor.</p>

    <p>— Burayı sevdiğini sanıyordum, diye tekrarlıyor.</p>
    <hr />

    <p>Öyle sanıyordu ve gerçekten şaşırmıştı.</p>

    <p>Ülkü Moskova’ya geleli tam üç yıl olmuştu. Karısının, yanına gönderilmesi gerçek bir ayrıcalıktı. Kendisini hem Parti’ye hem de Sovyet yoldaşlara teşekkür borçlu sayıyordu. Çocuğun Türkiye’den çıkarılıp yanlarına gönderilmesi biraz gecikmişti, doğru. Ama bu da kimsenin kabahati değildi. Öncelikler vardı kuşkusuz; Ülkü’nün, ana ve kadın içgüdüleriyle anlayamadığı, kabullenemediği öncelikler.</p>

    <p>Çocuğun getirilmesi için ne ölçüde çabaladığını, ne kadar asıldığını düşündü. Her zamanki alışkanlığıyla, eksikliği Sovyet yoldaşlarda değil, Parti’de değil kendinde buldu. Bir kez yazılı olarak başvurmuş, bir kez de utangaç bir şekilde laf arasında hatırlatmıştı. Kendine karşı ilke edindiği acımasız özeleştiri süzgecinden bir kez daha geçirince, kendisinden başka kimseye itiraf edemeyeceği bir utanç duydu: Çocuğun gelmesini istememişti. Bunu, Ülkü’nün vazgeçebileceği bir istemi saymış, gerçekçi bir değerlendirmeyle, çocuğun birçok konuda ayak bağı olacağını düşünmüş, deyim yerindeyse işi kendi akışına bırakmayı yeğlemişti.</p>

    <p>“Çocuk senin çocuğun değil Ömer Ulaş. Hep seninmiş rolünü oynadın, ama senin olmadığını hep içinde duydun. Ülkü’ye ne bahasına olursa olsun sahip olmayı istediğin dönemlerde –ne kadar uzakta kalmış bir dönem– ‘O senin oğlunsa benim de oğlum,’ demek kolaydı ve şövalyece bir davranıştı. Kimse bilmese bile, kendine karşı fiyakası vardı. Peki ya şimdi?”</p>

    <p>Karısına sarılsa; şu muhteşem beyazlığın ve rüyalarının şehrinin masal dekoru önünde, onu sevdiğini, gitmesine izin vermeyeceğini, çocuğu hemen getirteceğini söylese... Belki de her şey bu kadar kolay, bu kadar basittir. Ülkü gerçekçidir, açıktır. Anlar, rahatlar, kabul eder. Karısının sözleri beyninde yankılanıyor: “Kocam mısın, yoldaşım mısın? Ne olduğu belirsiz ilişkimiz!”</p>

    <p>“Benimle sevişmiyorsun, yatmıyorsun, cinsel hayatımız yok,” demek istiyor Ülkü açık açık. Karısına neredeyse öfke duyuyor. Üç yılda kaç kez yattık? Cevabı düşünmekten kaçınıyor. Üstelik yattıysak da ne oldu? Ürperiyor. İktidarsızlığının sadece karısına karşı olup olmadığını sınamak için kuracağı her ilişkinin durumu daha da güçleştirecek sonuçları olacağını biliyor. İktidarsızlığından da, sonuçlarından da korkuyor.</p>

    <p>Ingrid’le ilk yattığı gece sarhoştu. Baltık ülkeleri gecesiydi. Geç saatlere kadar votka içilmiş, geceye katılanlar kendi ulusal yemeklerini, içkilerini, kıyafetlerini sergilemişlerdi. Soğanlı, tatlı soslu çiğ ringa balığı ile patates salatasını yutmaya çalışırken votkayı biraz fazla kaçırmıştı. Son zamanlarda, âdeti olmadığı kadar çok içtiğinin farkındaydı. “Bu yaştan sonra alkolik olacak halim yok ya!..”</p>

    <p>Bu türden toplantılarda hep yapıldığı gibi, o gece de “Enternasyonal” söylenmişti. Her zamanki gibi büyük toplantı salonunda, sahnedeki şefin yönetiminde resmî biçimde değil, ortak bir türkü söyler gibi, oturdukları yerden, içkilerini yudumlayarak, belki biraz da kendileriyle dalga geçercesine... Ingrid hemen yanı başındaydı ve hangi dilden söylediğini sormuştu. “Türkçe” demişti övünerek. Üniversitede öğretim üyeliği yıllarında zaman zaman yurtdışına, Avrupa’ya çıktığında aşağılanmaktan duyulan korkuyla Türk olduğunu gizleme, Türk olmaktan eziklik duyma gibi kendine bile itiraf etmeye utandığı duygular, burada sosyalizmin başkentinde, hele de dünyanın dört bir bucağından gelmiş komünistlerin, partililerin bulunduğu uluslararası toplantılarda, övünç ve kendine güven duygularına dönüşüyordu. Ömer Ulaş, burada kendini güvenli, huzurlu, eşit hissediyordu. Üstelik, açık kimliği bilinmese de herkes onun önemli bir “yoldaş” olduğunu biliyordu.</p>

    <p>— Türkiye’de faşizm var, güçlükleriniz var, demişti Ingrid kötü bir Rusça ile.</p>

    <p>Bir an, partinin değerlendirmesine ters düşen faşizm sözcüğünü düzeltmeyi düşündüyse de vazgeçmiş, “Güçlüklerimiz çok büyük,” demekle yetinmiş; kadının, “O halde, güçlükleri unutmak için biraz dans edelim,” teklifini hem ayıp olmasın diye hem de içkinin verdiği gevşeklik içinde hemen kabul etmişti.</p>

    <p>Sarışın, biraz tombulca, elmacıkkemikleri çıkık, masmavi gözlü bir kadındı; Eskişehir’deki akça pakça Tatar güzellerini hatırlatıyordu. Dans ederken kadını arzuladığını fark etmiş, o da bunu ânında algılamıştı. Türkiye’den ayrılalı neredeyse iki yıl olacaktı. Hiçbir kadınla ilişki kurmamış, bu konuları düşünmemişti bile. Cinsel yönü ağır basan biri değildi. Ama o gece, kollarının arasındaki diri vücudu, göğsüne yaslanan dolgun memeleri, bir kadın sıcaklığını istiyordu işte.</p>

    <p>Ömer Ulaş, sonraları o geceyi sık sık hatırladı. Labirent gibi koridorlardan geçip Ingrid’in odasına girer girmez kapıyı içerden kilitleyen genç kadın, alışık bir hareketle üstündeki her şeyi bir anda çıkarmış, odanın soluk ışığında buğday sarısı teni, sapsarı saçları ve Rönesans ustalarının resimlerinden fırlamış iri dolgun vücuduyla çırılçıplak kalmıştı. Hayatında belki de ilk kez üst üste doyuma ulaşırken ve defalarca sevişirken, sarıldığı vücuttan, sevişme eyleminin kendisinden ve kendi hazzından başka şey düşünmemişti. Sabahın erken saatlerinde, koridorlarda kimseye görünmeden kapıdan dışarı çıkmaya çalışırken gece olanları düşünmüş, ellisine yaklaşmışken içinde uyanan, kendini bile hayrete, biraz da korkuya düşüren şehvet duygusunun ve mükemmel doyumun nedenini bulmuştu: Ingrid’le sevişmenin başı, sonu, geçmişi, geleceği, sevişme eylemini aşan veya gölgeleyen hiçbir yanı yoktu. İki cinsellik nesnesi, hazdan başka hiçbir duygunun, hele de aklın, anıların, hesapların, kurguların işin içine karışmadığı bir boşlukta buluşmuşlardı. Hangisinin ne düşündüğü, ne düşüneceği, kimin ne diyeceği, ne yapacağı önemli değildi. Kişisel tarihleri, kimlikleri, gelecekleri yoktu ve olmayacaktı...</p>

    <p>Neden sonra karısını düşündüğünde, onu aldattığı duygusuna bile kapılmamıştı. Aynı kategoride, aynı düzlemde ilişkiler değildi bunlar sanki. Yine de, Ülkü ile tek bir defa, o da ilk kez trende seviştiklerinde buna yakın zevk aldığını kendine itiraf etmiş, istemese de bir karşılaştırma yapmıştı. Bir süre sonra, bir başka kadınla sevişmiş olma düşüncesinin yarattığı iç huzursuzluğunu ve kendinden memnuniyetsizliği ise, “Tanıştığımızda başka birinin kadınıydı, evlendiğimizde o adamın çocuğunu taşıyordu,” düşüncesi ile bastırmaya çalışmıştı.</p>

    <p>Ingrid ile ilişkileri, aynı yoğunlukta olmasa da kadın ülkesine dönene kadar sürdü. Garip bir rastlantıyla, Ingrid’in Moskova’dan ayrılması Ülkü’nün gelişine denk düşmüş, çıkabilecek birçok sorun böylece atlatılmıştı. Ingrid’den Ülkü’ye hiç söz etmedi. Ama, Moskova’ya ilk geldiği gece, Ülkü onun için hazırladığı ikinci divanda uyumayı reddedip, “Şu yatak koltuğu aç da birlikte yatalım,” dediğinde adeta panikledi. Annelerinin umumhaneye gittiklerini anlayacağından korkan toy delikanlılar gibi hissetti kendini. Ve o gece, karısının bütün sokulmalarına, açıkça dile getirmese de okşayışlarıyla, sıcaklığıyla hissettirdiği sevişme isteğine ve karısına sıkıca sarılmasına rağmen cinsel ilişkiye girmekten kaçındı. Organının sertleşmeyeceğini, başarısız olacağını biliyordu.</p>

    <p>Sonraki günlerde, durumu geçici bir iktidarsızlık saydı. Ingrid’le yaşadığı sadece tensel ve cinsel olan, hep öyle kalan ilişkiyle bağlantısı olamazdı iktidarsızlığının. O ilişki yaşanmış ve bitmişti. Yaşanırken güzeldi, doyurucuydu. Daha fazlasını, ikisi de ne istiyor ne de bekliyordu.</p>

    <p>Ayrılma günü geldiğinde, iki eski dost gibi yanaktan öpüşmüşlerdi. İçinden Ingrid’e ufacık bir anı, Moskova günlerini hatırlatacak bir armağan vermek gelse de hemen vazgeçmişti. Yaşanmış ve bitmiş bir ilişkiydi bu, hatırlanması gerekmiyordu. Kadını havaalanına götürecek resmî araba uzaklaşırken içinde duyduğu soğuk boşluk ve göğsündeki karıncalanma çabuk geçmişti. Zaten kardeş partilerin bir toplantısına gitmesi gerekiyordu.</p>

    <p>Ülkü üç yıldır Moskova’daydı, üç yıldır beraberlerdi. Bütün çabalara rağmen biraz daha geniş bir ev bulunamamıştı. Hâlâ o tek odayı paylaşıyorlardı. Karısı, belki de ona sıkıntı ve acı vermemek için, iktidarsızlık konusunun üstüne gitmiyor, ikili ilişkilerde sorunların konuşarak aşılabileceğine inandığı halde, neyse ki bu konuyu artık hiç açmıyordu. Sessizce, kendi küçük divanında yatmaya başlamıştı. Sadece bir kez, sevişmenin erkeğin organının sertleşip dişinin içine girmesinden ibaret olmadığını; insanlar birbirlerini arzuluyorsa, sevişmenin ve doyuma ulaşmanın çok değişik biçimlerini bulabileceklerini; cinselliğin kadın-erkek ilişkisinin özü olduğunu bütün açık sözlülüğüyle söylemişti. Ömer cevap vermemiş, susmuş, ama o günden sonra karısına hiç dokunamaz, sarılamaz olmuştu. Çıplak tenine değerse çarpılacağı büyülü bir yaratık, bir tabuydu sanki Ülkü.</p>

    <p>Yine de karısının Moskova’da mutlu olduğunu; kendi hayatını anlamlandıran şeylerin karısını da mutlu ettiğini sanıyordu Ömer. Şu yakut yıldızların, Kızıl Meydan’ın, bu efsane şehrin, tarihin en şanlı ayaklanmasını gerçekleştirmiş bu halkın içinde, onlarla birlikte yaşamak; günü geldiğinde kendi ülkesinde işçi sınıfı iktidarını kurmak için gerekli donanımı edinme olanaklarını önüne serili bulmak bile yetebilirdi insana.</p>

    <p>— İktidar beni fazla ilgilendirmiyor, işçi sınıfı iktidarı bile olsa, demişti Ülkü kızgın bir gününde.</p>

    <p>Sonra, belki de tıkanmış cinsel hayatlarına gönderme yaparak –ya da bu konudaki duyarlılığı yüzünden Ömer’e öyle gelmişti–</p>

    <p>— Cinseliyle de siyasalıyla da iktidar erkeklerin sorunu. Onu kazanmak da kaybetmek de erkeği çirkinleştiriyor, diye eklemişti.</p>

    <p>“Belki de hakkı var. Belki biz erkekler de kediler gibiyiz. Kendi iktidar alanlarını bıraktıkları kokuyla işaretleyen ve o alanın içine başka kedileri sokmayan hırçın, kavgacı kediler gibi... O alanın dışına çıktığımızda ya da iktidar alanımızı kaybettiğimizde çöküyoruz.”</p>

    <p>Yine de karısının değerlendirmesinden incinmişti. “Giderek farklı diller mi konuşmaya başladık yoksa?”</p>

    <p>Ömer Ulaş bu ülkeyi seviyordu. Bu ülkenin simgelediği değerleri seviyordu. O değerlere inanmanın, o değerlerin egemen olması için savaşmanın hayatını anlamlandırdığını, kendinden memnun olmasını sağladığını biliyordu. O değerlere ulaşmanın tek yolu ise siyasal iktidardı. Gerisi, gerçekle ve hayatla ilişkisi olmayan bir devrimci hayalden ibaretti. Ülkü’nün sırtında yumurta küfesi yoktu. İktidar olgusu dışında bir devrim düşlemekte, iktidarı eleştirmekte özgürdü. Ama o bunu yapamazdı, düşünemezdi bile.</p>

    <p>Moskova Nehri’nin kıyısında, Kremlin’in yüzlerce yıllık duvarlarının altında, kuzeyden gelen dondurucu rüzgâra karşı duran karısına baktı. Başını omuzları arasına çekmiş, kollarını göğsünde kavuşturmuş soğuktan korunmaya çalışan kadın, karların ortasında, dünyada yapayalnızmış gibi geldi birden. Aralarına nedenini tam bilmediği öyle bir uzaklık girmişti ki, onu kucaklayıp yalnızlığından kurtaramayacağını, içini ısıtamayacağını, burada tutamayacağını biliyordu.</p>

    <p>— Burada mutlu olduğunu sanıyordum canım, diye tekrarladı. Ama gerçekten bu kadar istiyorsan, geri dönebilmen için başvuruda bulunurum. Bir şekilde hallederiz. Belki de haklısın, çocukla Batı’da daha rahat edebilirsin. Bir kere daha düşün. Seni kalmaya zorlayamam tabii.</p>

    <p>İçinde keder, isyan, öfke değil, belli belirsiz bir hüzün, bir de kendine bile itiraftan çekindiği bir ferahlama ve özgürleşme duygusu vardı. “Evlilik, çoluk çocuk benim hayatıma uymaz,” derdi gençliğinde. Bunun toy devrimci delikanlı raconu değil, gerçeğin ta kendisi olduğunu düşündü: “Rakip tanımayan, paylaşılamayan şeyler var: aşk ve iktidar gibi...”</p>

    <p>Küçük ve dikkatli adımlarla, birbirlerine değmemeye ve buzlu yollarda kaymamaya çalışarak en yakın metro istasyonuna doğru yürüdüler.</p>
    <hr />

    <p>Ömer’i son kez Leipzig’de görmüştü: o puslu, kasvetli, kederli şehir...</p>

    <p>Tren istasyonları, içini çocukluğundan beri ne olduğunu tam çözemediği kötü duygularla, tarifsiz bir kederle doldururdu. Çocukluğunda, hep gece yarıları inilen unutulmuş küçük Anadolu istasyonlarının yüreğine saldığı umutsuzluk yüzünden belki de... On yıl önce, Leipzig’e ilk gelişinde tren kente, neden olduğu bir türlü anlaşılmayan dört saatlik bir rötarla vardığında, çocukluğundan ve gençliğinden hatırladığı yalnız ve kederli Anadolu istasyonlarının Leipzig Garı’nın ıssızlığı yanında neredeyse bir bayram yeri kadar neşeli kaldığını fark edip şaşmıştı. Gar, bir benzeri Batı Almanya’da Frankfurt’ta olan çelik konstrüksiyonlu yapılardan biriydi. Ama tenhalığı ve gelip giden katarların seyrekliği yüzünden mi, neşeli bir tüketiciler kalabalığının küçük büfeleri, dükkânları, kioskları doldurmamasından mı, yoksa bu kente ilk geldiğinde havanın yağışlı, puslu olmasından mı, terk edilmiş bir yapıya benziyordu. Yol boyu geçtikleri, sonra saatlerce durup bekledikleri bozkırlarda da aynı yalnızlık ve terk edilmişlik duygusuna kapılmış, biraz da utanç ve eksiklenmeyle, “Kapitalizmin yapay pırıltısına, hayhuyuna alışmışım, ideolojik çizgim ne olursa olsun, iş gündelik yaşama gelince ‘öteki dünya’nın insanıyım ben,” diye düşünmüştü.</p>

    <p>Moskova’ya, Ömer’in yanına gidebilmek için bürokratik sorunların çözülmesini beklediği birkaç ay boyunca kaldığı bu kenti hiç sevmemişti. “Ömer, iyi ki Moskova’da görevlendirilmiş, yoksa burada yaşamak zorunda kalacaktık.”</p>

    <p>Şehir, kırk yıl geride kalmış savaşın yaralarını hâlâ taşıyordu. Yüzyıl başından ya da on dokuzuncu yüzyıldan kalmış kara suratlı eski taş binaların bir bölümü oldukları gibi bırakılmış, terk edilmişti. Yeni yapılan modern sosyal konutlar, işçi siteleri ise cansızlık ve sevimsizlikte o terk edilmiş yapılarla yarışır gibiydi. “Belki de şehre haksızlık ediyorum; orada yaşamadıkça, anıları olmadıkça, geçmişini, parlak günlerini, sorunlarını, insanlarını tanımadıkça, gizli güzelliklerini keşfetmedikçe bir şehri nasıl sevebilir insan!”</p>

    <p>Leipzig’in caddelerinde, sokaklarında dolaşırken isli, rutubetli, ağır hava altında ezilecekmiş gibi gelirdi Ülkü’ye. Nefes almakta zorlandığı olurdu. Uzun yıllardır orada yaşayan bir “yoldaş”a, “Burada da hava kirliliği mi var yoksa,” diye şaka ederek sorduğunda, “Ne sanmıştın, tabii ki hava kirliliği. Burası, Avrupa’da hava kirliliğinin en yoğun olduğu birkaç kentten biridir. Batı Almanya’ nın, Ruhr havzasının bütün pisliği rüzgârlarla buraya taşınıyor,” cevabını almıştı. “Kendilerini buna inandırmak isteseler de, hava kirliliğinin DDR’nin endüstriyel gelişme mucizesinin kaçınılmaz sonucu olduğunu herkes biliyordu oysa...”</p>

    <p>Hiç ısınamadığı bu şehirdeki macerasının kısa sürmesine sevinmiş; yıllardır burada, sosyalizmin ülkesinde bile farklı kimliklerle daracık bir çevrede “illegal” yaşayanlara saygısı artmıştı. “Ben dayanamazdım” duygusu ve eksiklenmesi... “Peki onlar nasıl dayanıyorlar? Daha doğrusu, dayanabiliyorlar mı?”</p>

    <p>Leipzig’dekilerin kaç kişi olduğunu bilmiyordu. Belki on beş, belki yirmi kişi. Böyle şeyler sorulmazdı. Kimisi neredeyse elli yıldır Türkiye dışında yaşayan eski kuşak, 70’lerden sonra çıkanlar ve 80 sonrasında gelenlerle, parti merkezinin önemli bölümünün Leipzig’de olduğunu tahmin ediyordu.</p>

    <p>Leipzig’in gönüllü sürgünleri, bu bir avuç yabancı, binlerce mil uzaktaki ülkelerinde bir gün mutlaka gerçekleşecek devrime inanıyorlar, uzaklığın ve göçmenliğin katmerlediği bir romantizmle, devrim için çalıştıklarını, devrim uğruna hayatlarını feda ettiklerini düşünüp bundan haz duyuyorlardı. Şehrin kasveti ve ağırlığı hepsinin üstüne çökmüş gibiydi. Hepsi birörnekleşmişti sanki. Örneğin Türkiye’den tanıdığı şu sevimli çift, 12 Eylül öncesinde Türkiye’deyken capcanlı, neşeli, hatta biraz uçuk tiplerdi. Tam da bu yüzden hoşlanırdı onlardan. Oysa şimdi dünyadan soyutlanmış olarak yaşadıkları bu kentte, dünya devriminin bütün yükü omuzlarına yüklenmişçesine ciddi ve ağırbaşlı havalara girmişlerdi. Eskiden açık yüreklilikle, rahat rahat tartıştıkları konular burada tabu olmuştu sanki. Suskunluklar, anlamlı bakışlar, “İşin o tarafını karıştırma”, “Bunu biz bilemeyiz, Sovyet yoldaşlar böyle diyorlarsa, elbet bir bildikleri vardır,” türünden uyarılar, açık ve içtenlikli sohbetlerin yerini almıştı.</p>

    <p>Burası, “kitlelerin içinde balık olma” hayaliyle yola çıkmış devrimcilerin yakalanıp hapsedildiği daracık bir akvaryuma benziyordu. Akvaryumun bulanık sularında, kuyrukları birbirine değerek yüzüp duran balıklar, daracık dünyalarının aldatıcı gerçeklerine, yaşayabilmek için zorunlu hayallere, taşlaşmış inançlara ve kendi yanılsamalarına mahkûmdular.</p>

    <p>Akvaryum benzetmesini yaptığı zaman Ömer gülmüş,</p>

    <p>— Haklısın, demişti. Ben de bir süre Leipzig’de kaldım. Şehrin bir kabahati yok. Bütün DDR taşrası gibi, kendi içine kapanmış, sönük bir şehirdir Leipzig. Üstüne üstlük, illegal partilerin merkez komitelerini, bir sürü gizli kapaklı işi barındırdığı için, daha da resmî, bürokratik, ağır bir havası vardır. Akvaryum yasaları geçerlidir orada. Yine de kabul et ki, hiç de kolay değil oradakilerin yaşamı. Bir kez kuşkuya kapılırlarsa, içlerine inançlarını kemirecek en küçük bir kuşku tohumu girerse, “neden buradayım” sorusuna bütün yürekleriyle cevap veremezlerse, yaşayamazlar. Yine de itiraf etmeliyim ki, Moskova’ya gelince kendimi daha mutlu, daha hafif hissettim. Senin benzetmeni sürdürecek olursam, cam kavanozdan açık denize çıkmış gibi oldum.</p>

    <p>On yıl sonra Leipzig Garı –bütün olumsuz anılara inat– renk renk, cıvıl cıvıl, pejmürde, kararsız ve serseri bir kalabalığa kucak açmış. Hiçbir treni beklemeyen, hiçbir trene binmeyecek olan siyah meşin ceketli Punk taklidi gençler, Batı’daki ülküdaşlarına benzemeye çalışan dövmeli, dazlak kafalı neonaziler, sapsarı saçlı, uzun bacaklı genç orospular, renk renk zevksiz abur cuburla dolu dükkâncıklar ve blucinden porno dergilere, eski DDR bayraklarından Sovyet askerlerinin kızıl yıldızlarına kadar, akla gelebilecek her türlü ıvır zıvırı birarada sergileyen tezgâhlarla eski istasyon, gerçeküstü bir film dekorunu andırıyor.</p>

    <p>“Berlin Duvarı yıkıldıktan sonra eski Doğu Almanya’da gündelik yaşam” konulu bir röportaj için geldiği kent, kendi geçmişi gibi, bir zamanlar oradan geçmiş olanların anılarına da ihanet ediyor. Fethedilmiş, düşmüş, teslim olmuş bir kale burası. Yenilgisini sarhoş olup sızarak unutmaya –ya da kutlamaya– çalışıyor.</p>

    <p>Peronun başında bekleyen Ömer’i uzaktan gördüğünde heyecanlanıyor. “Bu yorgun, yaşlı, yoksul görünümlü adam kocam benim. Yıllardır görüşmemiş de olsak, hâlâ resmen onun karısıyım.”</p>

    <p>İlerideki günlerde, o buluşma ânını ne zaman hatırlasa, içinde derin, karanlık bir kuyu açılacak.</p>

    <p>Ömer’i görüyor, “İşte bir insan yaşamının özeti, yaşamlarımızın özeti,” diye düşünüyor. “Alevler çoktan sönmüş, ama küller hâlâ sıcak.”</p>

    <p>Ömer, yüzünde daha önce görmediği yorgun, buruk bir gülümsemeyle karısına doğru yürüyor. İkisi de koşmuyorlar, acele etmiyorlar. Bu ânı uzatmaya, alışmaya ihtiyaçları var. Adam, kamburu çıkmış gibi hafifçe öne eğilerek yürüyor. Tepesi iyice açılmış, kalan saçları beyazlaşmış. Üzerinde bir zamanlar şık olduğu anlaşılan eski bir trençkot; üniversitede öğretim üyeliği yıllarında gittiği Londra’dan alınmış bir Burberry olmalı. Ülkü, bej rengi trençkotu Ankara’dan, belki de ilk tanıştıkları günden hatırlıyor. Kaç yıl olmuş? Yirmi mi? Kafasının içinde burgu gibi dönüp duran o acı dizeler, Aragon’un insanı yaşadıklarına isyan ettiren dizeleri: “Hayatı bu silahsız askerlere benzer / Bir başka kader için giyinip kuşanan / Mutlu aşk yoktur.”</p>

    <p>“Ne kadar oldu görüşmeyeli? Beş yıl mı, yoksa daha mı fazla?” diye düşünüyor Ömer karısına doğru yürürken.</p>

    <p>Ona Moskova’da boğulduğunu, büyük ütopyalarının kutsal kentinden, devrimin mabedinden çıkmak istediğini söylediğinde, önce bir anlık bir öfke sanmış, inanamamıştı. Oğlunu özlediğini, çocuk için endişelendiğini düşünmüş, çocuğu en kısa zamanda getirteceğine inandırmaya çalışmıştı karısını.</p>

    <p>— Sorun bu değil, demişti genç kadın. Umut yanımıza gelse de burada kalmak istemiyorum artık. Sorun, seninle benim, ikimizin arasında. Böyle kuruyup giden ilişkilere dayanamam ben. Aramızda hiçbirşey kalmadığını, ne varsa hepsinin tükendiğini fark etmiyor musun?</p>

    <p>— Cinsel hayatımızdan mı söz etmek istiyorsun? Rahatsızlığımı mı, yani iktidarsızlığımı mı vuruyorsun kafama?</p>

    <p>Özdenetimini kolay kaybetmeyen, siyasal alanda olduğu kadar özel yaşamında da sakin ve soğukkanlı görünmeye önem veren adam, sarsılmış ve sinirlenmişti. Geçiciymiş, düzelecekmiş, yokmuş gibi davrandıkları tabu konu ilk kez açılmış; anlayış maskesi takınmış riyakârlık nihayet aşılmış, suskunluğun için için işlettiği yara deşilmişti.</p>

    <p>— Kafana vurmuyorum, ama kadın-erkek ilişkisinde cinselliğin önemini sen de benim kadar bilirsin. Benim asıl söylemek istediğim bu değil Ömer. Aramızdaki uzaklık, iletişimsizlik senin organının kalkıp kalkmamasından çok daha derin, çok daha önemli. Bu iktidar lafından da nefret ediyorum. Söylemek istediklerimi saptırıyor. Birbirimizi acıtmak için ille de bu sözü kullanacaksak, peki o zaman, senin o anlamda iktidarsız olman umurumda değil. Aramızda kadın-erkek ilişkisi anlamında duygular, bağlar kalmış olsaydı, senin durumuna rağmen, yine de çok güzel sevişebilirdik, birbirimize vücutlarımızla da yakın olabilirdik. Hatta belki, taş gibi bir erkeklik organından çok daha doyurucu, çok daha zevkli olurdu böyle bir sevişme. Benim anlatmak istediğim, artık birlikteliğimizi korumak, güzelleştirmek, zenginleştirmek için hiçbirşey yapmaya ihtiyaç duymuyor olman. Küçük Prens’in dediği gibi, “Gülleri, dostlukları, sevgileri sulamak gerekir.”</p>

    <p>Sözünü tamamlamasına vakit bırakmadan,</p>

    <p>— Bıktım şu Küçük Prens fantezisinden, diye bağırmıştı. Kutsal Kitap sanki! Senin derdin nedir kızım biliyor musun? Senin derdin... senin derdin s....mek. En önemli şey bu değil mi hayatta! Ama benim için değil. Öyle olsaydı, bunca yıldır bakardım bir çaresine. Üstelik, eğer iktidarsızsam yine senin yüzünden. Neden başka kadınlarla iktidarsız değilim? Neden sen gelmeden sorunum yoktu da, seninle böyle oluyorum! Seni doyuramamaktan korkuyordum, hep korktum bundan. Beni başka erkeklerle kıyaslamandan, benden daha az zevk almandan korktum. Unutma, ilişkimiz başladığında seni hamile bırakan sevgilinin yatağından yeni çıkmıştın...</p>

    <p>Birden panik içinde susmuş, olduğu yerde sessiz ve hareketsiz kalmıştı.</p>

    <p>Ülkü’nün ilk algıladığı, adamın kendi sözlerinden duyduğu dehşet, korku ve çaresizlik oldu. Sanki kendindeki dönüşümü kavramakta güçlük çeken, hayvansı kıllarla kaplanmış vücuduna bakıp kendini tanıyamayan bir Doktor Jekyll’di. Sanki o anda, orada ölecekmiş de, ölmeyi bile beceremiyor gibiydi.</p>

    <p>Ne kızgınlık ne kıskançlık ne hakarete uğramış olma duygusu; hayır, hiçbiri değil; sadece acıma ve utançtı genç kadının içindeki duygu. “Saygın Ömer Hoca, işçi sınıfına ve devrime adanmış bir ömür, lekesiz bir komünist kimlik, soğukkanlı, deneyimli Şerif Yoldaş... Onu bu hale ben mi getirdim? Her insanın kaldırabileceği ve kaldıramayacağı şeyler vardır. Kendisine karnı burnunda gelen karısını kaldıramamıştı demek. Cinsel özgürlükten yana, açık fikirli, kadın-erkek eşitliğinin inanmış savunucusu Ömer Hoca bir rolden, bir yanılsamadan mı ibaretti? Belki evet, ama asla bir kandırmaca değil, kendinin de inandığı bir yanılsama.”</p>

    <p>— Lütfen sakinleş, dedi yumuşak bir sesle. Seni bu kadar öfkelendirdiğim için özür dilerim. İncitmek istememiştim.</p>

    <p>Roller tersine dönmüş; hoşgörülü, olgun, sakin eş rolü kendine düşmüştü. Artık hiçbir umudu kalmamış, aslında çoktan bitmiş, kendileri bile tam fark etmeden damla damla tükenmiş bir ilişkinin son sahnesi oynanırken sakin ve olgun görünmenin ne kadar ikiyüzlü bir davranış olduğunu düşünüp kendinden utandı.</p>

    <p>— Madem bu kadar çirkinleştik, o zaman sonuna kadar götürelim, dedi adam. Evet, bir başka kadınla birlikte oldum; buradaki Kuzeyli kadınlardan biriyle... Sen Moskova’ya gelmeden kısa bir süre önce ülkesine döndü. Onu bir daha görmedim. Beni tanırsın; belki de içten içe, bu ilişkiyi, yani kendi zaafımı, seni aldatmış olmayı hazmedemediğimden sana yaklaşamadım. Belki de içimde birikmiş bir hınç vardı sana karşı, belki geçmişini hazmedememiştim. Ne de olsa küçük bir kentin bir işçi ailesinden geliyorum ben. İnsan yetiştiği çevrenin değerlerini ne kadar aşabilir ki! O köhnemiş değerleri aştığını, hepsinin üstüne yükseldiğini sanırsın, kendine yepyeni bir kimlik yaratırsın, sonra bir gün dehşet içinde, hiç değişmediğini fark edersin.</p>

    <p>Birbirlerinden saklayacak hiçbirşeyleri olmayan iki eski dost gibi konuşmaya başlamışlardı. Evlilik ilişkilerinin bittiğini ikisi de biliyor ve bu onları rahatlatıyor, birbirlerine yaklaştırıyordu. “Ne zamandır bu kadar açık yürekli, bu kadar yakın olmamıştık birbirimize,” diye düşünmüştü Ülkü. Gece geç saatlere kadar cevizli ve biberli votkalarını yudumlayarak konuşmuşlar, dostluklarının pekiştiği Ankara günlerine dönmüşlerdi sanki.</p>

    <p>Ömer peronda ağır ağır yürüyerek yaklaşıyor. Yaşlı bir ağabey gibi, uzun yıllar görmediği, çok özlediği bir dost gibi sarılıyor karısına.</p>

    <p>— Yine rötar yaptı bu tren. Sosyalizm döneminde, insanlar başlarına gelen her kötülüğü, aksayan her işi sosyalizme fatura ederlerdi. Al sana kapitalizm. Trenler yine rötar yapıyor.</p>

    <p>Karısının elindeki küçük seyahat çantasını alıyor.</p>

    <p>— Bütün eşyan bu mu?</p>

    <p>— Sana telefonda söylemiştim, sadece iki gün kalacağım burada. Hem seni görürüm, hem de eski halini bildiğim için, Leipzig’deki değişimi daha iyi gözleyebilirim diye düşünmüştüm. Şehri bilmem ama, gar çok değişmiş. Eskiden ıssızdı, şimdi panayır gibi.</p>

    <p>— Şehir de değişti. Artık akvaryumlar kırıldı, balıkların kimi öldü, kimi ortama uydu.</p>

    <p>— Bizim takımdan, senden başka kalan var mı buralarda?</p>

    <p>— Kimse kalmadı sayılır. Çoğu Batı’ya geçti. Ağız alışkanlığı ile Batı diyorum. Birleşmeden sonra doğusu batısı kalmadı işin. Yine de, göreceksin, Berlin’de bile hâlâ doğu ile batı var. Duvar yıkıldı ama, insanların kafasındaki, anılarındaki duvarlar kolay yıkılmıyor. Daha yıllar sürecek, acılar çekilecek. Neyse, uzun uzun konuşuruz bunları. Önce seni oteline götüreyim.</p>

    <p>Gardan çıkıyorlar. Hava yine nemli, ağır, kurşuni gri; şehir yine eskisi kadar kederli.</p>

    <p>— Ben de burayı terk etmeye hazırlanıyorum, diyor adam. Zaten bütün kardeş partilerin temsilcileri çoktan çıktılar. Haklısın, çekilmez bir şehir burası. Üstelik de neonazi kaynıyor. Kim derdi böyle olacağını!</p>

    <p>— Nereye gitmeyi düşünüyorsun?</p>

    <p>— Gidebileceğim fazla yer yok. Batı’ya alışkın değilim ben. Bir süre Berlin’de falan kalırım, sonra bürokratik pürüzlerimi halledip, pasaport almaya çalışıp Türkiye’ye dönerim herhalde. Tilkinin dönüp dolaşıp geleceği yer kürkçü dükkânı.</p>

    <p>Resepsiyondan anahtarını alıp küçük valizini odasına koyduktan sonra, otelin altındaki kahvede buluşuyorlar. Konyağını ve kahvesini yudumlarken, kendini bu kederli şehirde ilk kez mutlu hissediyor. Ömer’i yeniden gördüğü için olmalı.</p>

    <p>— Seni özlemişim, diyor adama.</p>

    <p>— Ben de.</p>

    <p>— Yaşlanmışsın.</p>

    <p>— Sen de.</p>

    <p>Gülüyorlar. Dingin, rahat ve dostlar. Yaşanan bunca olaydan, bunca yıkıntıdan sonra böylesi çok daha iyi.</p>

    <p>— Umut nasıl? Koca delikanlı olmuştur. Neredeyse yirmi yaşında. Bilmem inanır mısın, ama onu da çok özledim, çok düşündüm.</p>

    <p>— Umut Türkiye’de. Moskova’dan Paris’e geçtiğim zaman, iş bulur bulmaz yanıma getirttim. O zaman on beş yaşındaydı. Çok mutlu olmadı. Dil güçlüğü çekti, uyum sağlayıp arkadaş edinemedi. Bilirsin, küçükken bile öyle şikâyet eden, şımarık, gürültücü bir çocuk değildi. Biraz içine kapalıydı. Sen gittikten sonra büsbütün sessizleşti ve yalnızlaştı. Oysa arkadaş delisiydi. Arkadaş edinme uğruna yapmayacağı yoktu. O hali hep içimi paralardı. Çocuklar onu da aralarına alsınlar, onu da adam yerine koysunlar, arkadaşlık etsinler diye, en sevdiği oyuncaklarını vermekten tut da oyunlarda o hain çocuklar ne isterlerse yapmaya kadar, her ödünü vermeye hazırdı. Yine de neden bilmem, aralarına almazlardı onu; hep yalnız kalırdı. Belki de bana öyle geliyordu, bilmiyorum. Sanırım, senden sonra benim de kendisini bırakıp gitmemi hiç hazmedemedi. Daha önce de anlatmıştım sana, neredeyse harika çocuk düzeyinde kolay öğrenen, zeki bir çocuktu. Fransızcayı da kısa sürede öğrendi. Derslerde çok başarılı oldu, ama dediğim gibi, mutlu olamadı Fransa’da. Bizi affetmedi, haklıydı da. Sadece üç yıl kaldı Paris’te. İki yıl önce liseyi bitirince, üniversiteyi Türkiye’de okumak istediğini söyledi. Bir iş bulana kadar maddi destek sağlayıp sağlayamayacağımı sordu. İyi bir işim var, fena para almıyorum; anneannesinin evinde de kalacak olduktan sonra, Türkiye’ye dönmesi sorun değildi. Üstelemedim, daha mutlu olacaksa, gidebileceğini söyledim. Görüyorsun, laf oğlumdan açılınca susmak bilmiyorum.</p>

    <p>— Beni soruyor muydu? Söylemiş miydin ona?</p>

    <p>— Neyi? Gerçek babası olmadığını mı? Tabii ki hayır. Çocukken sorardı seni, çok özlerdi. Sanırım bütün erkek çocuklar gibi, kendini hayat karşısında güçlü ve güvenli hissedebilmesi için bir babaya ihtiyacı vardı. Paris’e yanıma geldiğinde, bu konuyu bir kez konuştuk. Senin Moskova’da kalman gerektiğini, ayrıldığımızı, isterse, güç de olsa seninle ilişki kurmasını sağlayabileceğimi söyledim. “Kalsın,” dedi.</p>

    <p>Birden, hiç beklemediği, hiç ummadığı bir şekilde gözlerinden yaşlar süzülüyor.</p>

    <p>— Oğlumu çok özledim, diyor. Umut, hayattaki en büyük suçum benim. Bu işi beceremedim. Ona sahip olamadım. Her suçun bir bedeli, bir cezası olur; onu da ödemedim. Oğluma karşı hem suçlu hem de borçlu hissediyorum kendimi.</p>

    <p>“Sürekli suçluluk duygusu, Eski Yunan trajedilerini hatırlatan kader saplantısı, suç ve ceza ikilemi, ‘kurban’ ve adanmışlık üzerine kurulu Katolik ahlakı, ‘vazife’ odaklı aile terbiyesi, Kemalist ideolojinin kurtarıcılık misyonu, hepsinin üstüne tüy dikmek için de bir tutam sosyalizm... Bütün bunların mükemmel bir karışımısın sen,” derdi Ömer. İkisi de bu sözleri hatırlıyor.</p>

    <p>Adam, garson kıza bir konyak daha söylüyor. Karısının yanaklarından sakin sakin süzülen gözyaşlarını parmaklarının ucuyla, okşar gibi kurutmaya çalışıyor. Demin, “sen de yaşlanmışsın” derken samimi olmadığını, lafın gelişi öyle dediğini düşünüyor. Ülkü çok değişmiş; zayıflamış, incelmiş, boyunun uzunluğu, boynunun yılların çizgilerini değerli bir kolye gibi taşıyan inceliği ortaya çıkmış. Eskiden canlı, alımlı, ama biraz kaba hatlı, biraz sıradan bir genç kadınken şimdi zarif, güzel ve anlamlı. Yaşadıklarıyla zenginleşmiş, hüzünle incelmiş bir güzellik... Adamın içi burkuluyor. Her şey için ne kadar geç!</p>

    <p>— Sadece sen değil, ben de, başkaları da, hepimiz pek çok şeyi beceremedik, diyor.</p>

    <p>Ülkü, adamın yanaklarında, kirpiklerinde gezinen parmaklarının titrediğini fark ediyor. Oysa elleri hiç titremezdi, sesi de. Kocasının yüzünü inceliyor. Çıkık elmacıkkemiklerinin üstündeki deri sanki gerilmiş, şeffaflaşmış; hastalıklı bir rengi var. Dişleri sigaradan ve bakımsızlıktan sararmış, sevimli tavşan gülümsemesini yitirmiş, gülümsemek istediğinde dudaklarının kenarlarındaki derin çizgiler geriliyor ve bu ona kederli bir ifade veriyor. Tıpkı bu şehre benziyor: Bu şehir gibi kederli, çökmüş, teslim olmuş, yenik.</p>

    <p>Bir sessizlik oluyor. Adam konyağını bir dikişte bitiriyor, bir tane daha ısmarlıyor</p>

    <p>— Eskiden bu kadar içmezdin.</p>

    <p>— Bak bu doğru. Bir süredir çok içiyorum. Moskova’dayken başladım çok içmeye. Bilirsin, sürekli votka içilir orada. Buna hem ihtiyacım hem de olanağım vardı. Yani doğal bir şeydi içmek. Sonra... her şey yıkıldıktan, buraya geldikten sonra içmeden yapamadığımı fark ettim. Üstelik artık param da yok. Şu başbelası yerden çıkana kadar geçici işlerden edindiğim birkaç kuruşla idare etmek zorundayım. Neyse ki kaldığım küçük daireyi hemen boşaltmamı istemediler.</p>

    <p>Ellerini masanın üstüne uzatıyor. İkisi de, sanki yabancı bir nesneye bakar gibi, sürekli titreyen ince uzun parmaklı, üstleri lekeli, hafifçe buruşmuş bakımsız elleri seyrediyorlar.</p>

    <p>— Ellerimin titremesi sadece içkiden değil, diyor kabahatini gizlemeye çalışan küçük bir çocuk gibi. Doktor sinirsel olduğunu söyledi. Yorgun olunca, heyecanlanınca, sinirlenince artıyor titreme.</p>

    <p>— Burada daha fazla kalırsan iyice yıpranacaksın, sağlığın bozulacak. İstersen bir süre için Paris’e gel. Legal pasaport falan gibi bürokratik işleri halledebilirsin herhalde. Hem biz hâlâ resmen evliyiz. Bu Fransa’dan oturma izni almakta işleri çok kolaylaştırır.</p>

    <p>Bu ânı bir başka zaman bir başka yerde yaşamış olma duygusu: “Tahliye olduktan sonra Ankara’da otelde buluşmuştuk. Yedi aylık hamileydim. ‘Yanlış anlama, çocuğun benden olduğunu sanmaları ve evlenmemiz işleri kolaylaştırır,’ demişti.”</p>

    <p>İkisi de aynı anda hatırlıyor. Tavşan gülüşünün yerini almış o acı gülümseme yayılıyor adamın yüzüne.</p>

    <p>— Ödeşiyor muyuz yoksa? Ama hayır, çoktan ödeşmiştik biz.</p>

    <p>Kalabalık, gürültülü bir kahvenin ortasında olmasalar, garson kız içkisi kadar bahşişinin de bol olacağını umduğu masanın çevresinde dönüp durmasa Ömer’in boynuna sarılıp avaz avaz ağlayacak.</p>

    <p>— Paris’e, senin yanına gelemem. Bunu yapamam. Oralarda yaşayamam, kaybolurum. Yirmi yıl önce olsaydı, kolaydı. Dünya beni korkutmuyordu o zamanlar. Taş gibi imanımızla, dünyanın bütün ülkelerinin malımız olduğunu sanırdık. Biz önde, bütün ülkelerin işçileri arkamızda, dünyayı fethe çıkmıştık. Fransası da birdi Şilisi de. Ama şimdi korkuyorum. İmkân olursa, becerebilirsem Türkiye’ye dönerim belki. Gerçeği söylememi istersen, henüz buna da cesaretim yok. Yirmi yıldır, Türkiye’de olsun sosyalist ülkelerde olsun gettolarda yaşadım ben. Hayallerimizin, büyük ütopyamızın gettolarında. Artık gerçek yaşam ürkütüyor beni. Bu mezar şehirde ya da sosyalist cennetlerimizin yıkıntıları arasında bir fare gibi yaşamak daha kolay.</p>

    <p>“Fare mi dedin Ömer Ulaş? Sosyalist ütopyamızın gettoları mı dedin? Korkuyor musun? Bu sen misin? Her şey korkunç bir kâbus olmalı. Birazdan uyanacağız, hepsi bitecek. Uyanalım, ne olur uyanalım bu kâbustan. İnsanlardan, ışıktan, yaşamdan kaçan bir fare değilsin sen. Bunca yıkıntıya, hayal kırıklıklarımıza, yenilgimize rağmen, boş ve anlamsız değildi ütopyamız.”</p>

    <p>Ülkü’nün içinden geçenleri anlamış gibi,</p>

    <p>— Şaşırdın mı, diye soruyor. Beni böyle bulacağını beklemiyordun değil mi? Herkes çökse, herkes inkâr etse, bir tek Ömer Yoldaş dimdik kalırdı değil mi? Hadi itiraf et hayal kırıklığını. Ama sevinmen gerek; beni fazla inançlı bulurdun, mümin sayardın, soru sormadığımı sanırdın.</p>

    <p>— Soru sorduğunu bilirdim. Belki hatırlamazsın; Ankara’daki evimde, duvarda Nâzım’ın aşk şiirlerinden dizeler vardı. Senin sıkı devrimci çocuklar gördükleri zaman utanmıştım. Sen, hamhalat devrimciliği eleştirmiş, beni cesaretlendirmiştin. Soruları soruyordun; hem de hepimizden daha derin ve doğru soruyordun. Ama sanırım cevaplarından korkuyordun.</p>

    <p>— Açık sözlü olalım. Korktuğum cevaplar mıydı, yoksa konumumu yitirmek mi, çok emin değilim. Bilirsin; fazla soru sordun mu ya da farklı düşündün mü, kafası karışık sayılırdın. Yükseldikçe –ne demekse bu– kafanın berraklaşması gerekir, daha doğrusu, kafan karışıksa yükselemezsin. Bu yüzden, konuşman, hatta haykırman gereken yerde bile susarsın. Tabii ki susuşunu yüce amaçlara bağlarsın. “Ben kariyeristin tekiyim, şu çöplüğün horozu olmuşsam eğer, bunu erken ötmemeye borçluyum,” demezsin. “Sosyalizmin yüce çıkarları için susmak ve kabullenmek gerekir,” dersin. Sovyet anavatanını Nazizmin saldırısından korumak, daha doğrusu vakit kazanmak için çevre ülkelerdeki partileri dağıtma emrine uymak istemeyen binlerce yiğit komünistin Karaormanlar’da bir gecede öldürüldüklerini bile, bilir de bilmezlikten gelirsin. Stalin mahkemelerini savunamazsın tabii, ama ötekilerin, Buharin’lerin, Zinovyev’lerin de bilerek bilmeyerek emperyalizme hizmet ettiklerini, zaten mahkemelerde de suçlarını kabul ettiklerini şöyle geçerken hissettirirsin. Kişisel tutarlılığını, kendine olan saygını yitirmeyi göze alırsın yani. Ne uğruna mı? Sosyalizmin ve proletarya devletinin yüce çıkarları uğruna tabii.</p>

    <p>Adamın konyak kadehine uzanan elini tutuyor.</p>

    <p>— Artık içme. Daha sakin konuşalım. Bir tek sen değilsin böyle kendini yiyip bitiren. Hepimiz derece derece sarsıldık. Benim de ihtiyacım var konuşmaya, düşünmeye. Hani Nâzım’ın o çok sevdiğimiz dizeleri vardı: “Yüz yıl oldu yüzünü görmeyeli, / belini sarmayalı, / gözünün içinde durmayalı, / aklının aydınlığına sorular sormayalı...”</p>

    <p>— “Dokunmayalı sıcaklığına karnının,” diyerek bıraktığı yerden alıyor. “Yüzyıldır bekler beni bir şehirde bir kadın...”</p>

    <p>Sesi titriyor. “Benim kadınım beni beklemedi,” diyecekken, vazgeçiyor. Karnının sıcaklığına dokunmayan, dokunamayan bendim. Beklemedi, yanımda kalmadı diye suçlamak kolay.</p>

    <p>— Mesele şu ki canım –aslında “karım” demek isterdi– içtiğim için böyle konuşmuyorum. Aksine, bunları düşünmemek, böyle konuşmamak için içiyorum. Aklımın aydınlığına hiç güvenmiyorum artık. Belki genel olarak akla da güvenmiyorum. Sen daha iyi bilirsin, Fransa’da falan pek moda şimdi: Post-modernizm. Sosyalizmin boka saplanmasının, hayal kırıklıklarının doğurduğu bir tepki, biliyorum. Ama bir sürü saçma sapan, yüzeysel düşünce arasında, mutlaklaştırdığımız akıldan duydukları kuşkuya katılıyorum. Bak sana bir şey anlatacağım. Bu günlerde, buralara bir sürü gazeteci, televizyoncu, araştırmacı falan geliyor. Üç kuruş kazanmam için sözde bir iş uyduruldu bana. Onları gezdiriyorum, bilgilendiriyorum, konuşuyoruz falan. Aslında yıkıntıyı ve yenilgiyi görmek istiyorlar. Yenilince, teslim olunca ne hale geldik, bunu araştırıyorlar. Üstüne alınma sakın, başka bir şey anlatmak istiyorum. Bizler tarihin öznesi olmak için yola çıkmıştık. Tarih yapıcılardık. Geldiğimiz yer, magazin basınının veya tarih araştırmalarının –hiç fark etmez– nesnesi, malzemesi olmak. İşin özeti bu işte, bu kadar basit: Kendini tarihin öznesi sanırsın ve bir gün bir de bakarsın ki sadece basit bir nesne, malzeme, belge olmuşsun.</p>

    <p>— Yine de artık içme Ömer. Al bir sigara yak. Burada fazla vaktim yok, sızıp kalırsan seni hiç görememiş olurum. Ben yıkıntıları görmeye gelmedim. O yıkıntıların içinden geldiğimi, senin altında kaldığın duvarların benim üstüme de yıkıldığını biliyorsun. Kendine acımaktan da vazgeç. Bir an önce çıkmalısın bu lanet çevreden. Böyle götüremezsin.</p>

    <p>— Götürmek isteyen de kim!</p>

    <p>İçi ürperiyor. Yine suçluluk duygusu: “Onu yalnız bırakmamalıydım. Çok fazla şey yüklenmişti, çok inanmış, çok sorumluluk almıştı. Kendisiyle bu kadar sert hesaplaşması doğal. Bu hesaplaşmadan borçlu çıkacağı da açık. O, uzun süre kendini kandırabilenlerden değildir.”</p>

    <p>İçini yokluyor. Kocasına karşı saygı, sevgi, aşk kırıntısı gibi duygular arıyor. Adama sadece acıdığını anlayıp kahroluyor. Acımak küçümsemektir, sevginin düşmanıdır. Daha fazla dayanamayacağını hissediyor. Biraz önce, fazla içip sızmasından korkarken şimdi, “Keşke kalkıp gitse ya da sızsa,” diye düşünüyor.</p>

    <p>“Onu son kez Leipzig’de gördüm. O kederli, kurşuni, yenik kentte. O da tıpkı bu kente benziyordu. Peronun başında durmuş bekliyordu. Neyi? Beni beklese –hele de bunca yıl sonra– elinde ne yapıp yapıp bir yerlerden bulduğu papatyalar olurdu, yüzünde de muzip bir tavşan gülümsemesi. Oysa elleri boştu, yüzü de, bakışları da. Papatyaların mimozalara karşı savaşını kaybetmişti, kaybetmiştik. Bütün savaşları kaybetmişti. Artık hangi ülkenin hangi garında, hangi havaalanında olursa olsun hiçbirşey beklemiyordu; ya da bir ömür boyu beklese de kimse gelmeyecekti. Yaşlanmış sandım önce. Yaşlanma umudu bile olmadığını sonra fark ettim.”</p>
    <hr />

    <p>“Onu son kez Leipzig’de gördüm. Trenin son vagonundan inmiş bana doğru geliyordu. Hep son anda, son vagonlara atlayan; hep gitmek isteyen, ama geride bıraktıklarından kolay kolay kopamayan yarim benim!..Dopdoluydum, çok şey vardı söylenecek. Tabii ki yaşlanmıştı, ama güzeldi; eskisinden daha güzel ve anlamlı, üstelik kendine güvenli. Onu böyle görünce kendi hırpaniliğimden, bakımsızlığımdan, çökmüşlüğümden utandım. Onu sevdiğimi düşündüm. ‘Ben sana âşıktım’ demek istedim, olmadı.</p>

    <p>Artık bunların ne önemi ne de dönüşü var. Önemli olan, bu akvaryum kentten, Leipzig’den bir an önce çıkabilmek. Nereye?”</p>

    <p>Şerif Yoldaş –Ülkü “Ömer” dedikçe nasıl da yadırgamıştı– bu sorunun cevabını bilmiyordu. Bir yıl önce çağırdıklarında, Gorbaçov rüzgârlarının sarstığı Moskova’ dan çıkmayabilir, kendine orada yeni bir hayat kurabilirdi. Pek çok şey değişmekte de olsa, bildiği, tanıdığı bir yerdi orası. Merkez’den, geri dönmesi istendiğinde, bu talebin aslında Sovyet yoldaşlardan geldiğini, her zamanki arkadan dolanma yöntemleriyle, Leipzig’dekilere söylettiklerini anlamıştı. Yine de istese konuşabilir, farklı bir iş ve konumda orada kalabilirdi. Ağırına gitmiş, yapamamıştı. Şu sarsıntılar ortasındaki dünyada duvarlar yıkılırken, karşıdevrim eline balyozu almış, işçilerin zaferinin simgesi olan meydanlardaki Marx, Engels, hele de Lenin heykellerini parçalarken, kara cüppeli papazlar indirilen heykellere karşı, Şeytan kovarcasına haç çıkarırken, sosyalizmin anavatanına da sığınamayacaksa, varsın ip inceldiği yerden kopsun!</p>

    <p>Yetmiş yılı silip süpüren dalgaların çevrede oyalanmakla kalmayıp asıl kaynaklandıkları yere, Sovyet ülkesine vuracaklarını, o zaman yaşanacak fırtınanın önünde hiçbirşeyin dayanamayacağını seziyordu. “Tarihin tekerleğinin tersine dönmeyeceğine inanırdık. Şimdi ise birileri çıkmış, zafer naraları atarak tarihin sonunu ilan ediyor.” Olup bitenler konusunda açıkça ve cesaretle konuşabileceği tek kişi, uluslararası ilişkiler masasından Falin’di. Genç yaşta tarih profesörlüğüne yükselmiş, Parti içi dengeleri iyi kullanarak önemli yerlere gelmiş Falin’le yıldızları ilk andan barışmış, cevizli votkanın iyisinin nasıl yapılacağı muhabbetinden sosyalizmin sorunlarını tartışmaya geçmeleri fazla zaman almamıştı. Ona, iki Türk biraraya gelip rakı içmeye başladıklarında, bir süre sonra, “Ne olacak bu memleketin hali,” diye efkârlanırlar, fıkracığını anlattığında, Falin masaya kendi imalatı olan bir şişe votka koymuş, “Ne olacak bu sosyalizmin hali Türk yoldaş?” diye sormuş; resmî ilişkilerinin dostluğa dönüşmesi böyle başlamıştı. Özellikle Ülkü Moskova’dan ayrıldıktan sonra, Falin’in, arkadaşının özel hayatına burnunu sokmamaya özen göstererek yardım etmeye çalışmasını, hatta pek alışık olunmayan ve tavsiye edilmeyen şekilde kendisini sık sık evine davet etmesini hâlâ minnetle hatırlıyordu.</p>

    <p>— Sorun şu ki, temeller sanıldığı kadar sağlam değildi, demişti Falin. Bir yandan yapıyı yükseltirken, üst katları en görkemli şekilde inşa etmeye çalışırken bir yandan da temeli kazmaya, pekiştirmeye uğraşıyorduk. Yani arabayı atların önüne koşmuştuk. Tabii olmadı.</p>

    <p>— Peki bu durumu görmüyor muydunuz? Temel yoksa ya da sağlam değilse, binanın yıkılacağını düşünmüyor muydunuz?</p>

    <p>Adam, Ukraynalı zarafeti ve soğuk görünümüyle çatışan gürültülü bir Rus kahkahası patlatmış,</p>

    <p>— Adamları üst katlara tekme tokat sokmuş, oturtmuşuz; kapıları da üzerlerine kilitlemişiz. Yüz milyonlarca insana, baylar <em>sorry</em>, meğer temeli yokmuş binanın diyecek halimiz mi var, demişti.</p>

    <p>Sonra birden ciddileşerek kederli bir sesle eklemişti:</p>

    <p>— Tarihin tekerleğini bilmem, ama zamanın tekerleğini tersine döndüremezsin. 1917’ye, hatta yüzyılın başına dönüp bu defa aceleye getirmeden; temeli, bütün dünyaya yayılacak kadar geniş ve üzerine kurduğun bina yıkılmayacak kadar derin kazamazsın.</p>

    <p>— Yani?</p>

    <p>— Tarihte volontarizme yer olmadığını öğrendim ben. Marx, kapitalizmin kokuşmuşluğunu, adaletsizliğini, insansızlığını gösterdi. Sömürü biçimlerinden sadece biri olan kapitalist sömürüyü, bence hiçbir burjuva ekonomistinin çürütemeyeceği kadar açık biçimde ortaya koydu. Yıkın bu düzeni, kurtulun, dedi. Lenin’in kuşağı, yıkmanın ve iktidarı almanın hem teorisini yaptı hem de pratiğini. Yıkması kolaydı, koşullar da elverişliydi. Kuruluş için iktidarın yeterli olduğu düşünüldü. Ters giden, becerilemeyen işlerin faturası iktidardaki zaaflara yüklendi. Daha çok, daha yoğun iktidar peşinde koşuldu. İktidarın sınıfın elinde olmasının yetmediği görüldüğünde artık çok geç olmuştu.</p>

    <p>— İktidar sınıfın elinde miydi?</p>

    <p>— İşte bu da ikinci bir anahtar soru. İktidar işçi sınıfının değil, onun adına yola çıkmış olan kurtarıcıların, öncülerin elindeydi. En azından başlangıçta... Giderek kabiliyetsiz kariyeristlerin ve statükocuların eline geçtiğini burada da, Batı’da da bilmeyen yok. Proletarya diktatörlüğünden proletaryayı çıkarınca geriye diktatörlük kaldı. İktidarın en saf, en yalın biçimi.</p>

    <p>— Asıl sormamız gereken soru, iktidar gerçekten işçi sınıfında olsaydı bugün gelinen noktadan farklı bir yerde olup olmayacağımız, bence. Sorumun çok temele indiğini ve tehlikeli olduğunu biliyorum, ama yine de sormaktan alamıyorum kendimi. Toplumun en yoksul, en geri bırakılmış sınıfı sosyalizm kuruculuğunu nasıl başarabilirdi?</p>

    <p>— Bu soruya cevap vermek bir yana, sormaya cesaret edebilmem için de biraz votkaya ihtiyacım var, demişti Falin.</p>

    <p>Sonra votka şişesini ortaya koyup her zamanki şakayı tekrarlamıştı:</p>

    <p>— Ne olacak şu sosyalizmin hali Türk yoldaş?</p>

    <p>Sonraki günlerde, sosyalist ülkelerden birbiri ardına kötü haberler gelirken ve Moskova için için kaynarken, Ömer sık sık Falin’le konuşmalarını hatırlamış, çocukların iskambil kâğıtlarından yaptıkları sıra sıra evciklerin, birine dokundun mu nasıl birbiri üstüne yıkıldıklarını düşünüp kederlenmişti.</p>

    <p>Büyük dalganın kendine de yaklaştığını ve bu dalganın önünde tutunamayacağını içten içe hissediyordu. Yine bir gün, Falin’e,</p>

    <p>— Peki bütün bunların olacağını, işlerin kötü gittiğini, toplumda tuhaf bir donukluk, için için kaynayan birşeyler olduğunu bilmiyor muydunuz? Örneğin Merkez Komitesi’ndekiler, onca teorisyen, onca deneyimli komünist, en iyiler farkında değiller miydi olayın?</p>

    <p>— Belki inanmayacaksın, ama çoğu farkında değildi. Farkında olanlar da “Aman suyu dalgalandırmayalım, statükoyu bozmayalım” havasındaydılar. Bizim gibi daha alt kademeden gençler ise, sorularımızı Kral Midas gibi, kimseler duymasın diye bataklıktaki sazlıklara üfürüyorduk, bir de yatak odalarımızda karılarımıza fısıldıyorduk. Sonra bir de baktık ki, ne görelim! Bataklıktaki bütün sazlar, “Midas’ın kulakları eşek kulakları!” diye bağırmaya başlamış. Anlayacağın, sen ben dahil, günahsız olanımız yok. En azından sustuğumuz için günahkâr sayılırız.</p>

    <p>— Gorbaçov da aynı mekanizmanın parçası değil mi, aynı yapıdan gelmiyor mu? Nasıl oluyor da...</p>

    <p>— Haa, bak işte, o işçi sınıfının gerçek misyonunu üstlenmiş durumda: yıkıcılık misyonu. Bunu becereceğinden de eminim. Bu defa yıkılan sosyalizm olacak.</p>

    <p>— Bu seni dehşete düşürmüyor mu Falin?</p>

    <p>— Dehşete? Hayır, sadece kederlendiriyor. Dehşete düşmüyorum, çünkü burası, siz kapitalist ülke komünistlerinin hayal ettiği cennet değildi. O cenneti sizler, kendi kafalarınızda yaratmıştınız. Hepimizin ortak ve gerçek cenneti olan ütopyamız ise duruyor. Onu kolay kolay kimse yıkamaz. Güç günler geçireceğimizi seziyorum. Aklımızdan hayalimizden geçemeyecek kadar güç günler. Bundan korkuyorum. Ama ne yapalım, Rus halkının kaderi hep trajik olmuştur. Trajedi hangi halka yakışır dersen, önce Ruslara, sonra Almanlara derim ben. Siz Akdenizliler farklısınızdır. Trajedinin anavatanı Ege olsa da, tarih sizlerin üzerinden yağmur gibi akıp gider, birazdan güneş parlar ve kurursunuz. Tek tek bireyleri kastetmiyorum tabii. İnsan olarak, birey olarak çok trajik kaderler olabilir; seninki mesela dostum... Özel hayatınla ilgili fazla şey bilmesem de sezebiliyorum. Benim söylemek istediğim; toplumların, halkların kaderleriyle ilgiliydi.</p>

    <p>Leipzig’e gitmek üzere Moskova’dan ayrılmadan önce, veda etmek için son kez buluştuklarında, Falin bir şişe cevizli votka, bir de kitap getirmişti anı olarak.</p>

    <p>— Bu kitaba bir göz at, beş yıl önce yazmıştım bunu. Nasılsa basmayı kabul ettiler, sonra da ortadan kalktı, yeni baskısı da yapılmadı. O zaman, ilgili komite, eserin çok parlak bulunduğunu, ama ortaya attığı sorular için zamanın henüz erken olduğunu bildirmişti. Şimdi ise çok geç oldu sanırım.</p>

    <p>Kitabı alıp başlığını okudu: “Tarih Boyunca Sınıf İktidarının Sınırları.”</p>

    <p>— Çok ilginç, mutlaka okuyacağım Falin. Rusçam artık epeyce iyileşti.</p>

    <p>— Göreceksin, aslında tartışmak istediğim tarih falan değil. İşçi sınıfı iktidarının anlamı ve etik meşruiyeti. Siyaseten meşru olan, insan, tarih ve etik açılarından da meşru mudur sorusu ilgilendiriyor beni. Tabii, kitapta çok şeyi üstü kapalı olarak bulacaksın. Ama daha önceki sohbetlerimizi düşünürsen, ne demek istediğimi anlarsın.</p>

    <p>— Bir tanıdığım vardı. Daha doğrusu karım. Hani Moskova’dan ayrılmasını çabuklaştırmak için yardımcı olmuştun. O, iktidarın daha çok erkekleri ilgilendiren bir kötülük olduğunu söylerdi. Cinsel iktidar ve üstünlük kurma güdüsüyle siyasal iktidar arasında bağ olduğunu düşünürdü.</p>

    <p>— Belki de pek haksız değildi. Onu üniversitedeki konferanslardan hatırlıyorum. Hoş ve akıllı bir kadındı. Soru soran bağımsız bir kafası vardı. Şimdi nerede?</p>

    <p>— Fransa’da gazetecilik yapıyor sanırım. Fazla görüşmüyoruz.</p>

    <p>— Onun yanına, Fransa’ya gitmeyi düşünmüyor musun? Ben olsam fırsatı kaçırmazdım.</p>

    <p>— Önce DDR’ye gidip bizimkilerle görüşmem gerekiyor. Çağırmışlar. Bakalım ne düşünüyorlar, neler planlıyorlar? Ağzım DDR’ye alışmış işte, yani Leipzig’e demek istedim. Karımın yanına gitmeyi pek düşünmüyorum Falin. Aslında biz o zaman ayrılmıştık. Üstelik Fransa bana göre bir ülke değil. Fransızların horozlanmasından ve küstahlıklarından oldum bittim hoşlanmam. Dillerini biraz kötü konuşsan bile insanı küçümserler. Koşullar elverirse Türkiye’ye dönerim belki. Olmazsa Norveç’i de düşünebilirim.</p>

    <p>— Sanırım ben aldığım bir teklifi değerlendirip ilk fırsatta Fransa’ya atacağım kapağı. Nanterre veya Paris üniversitelerinden birinde ders verme olanağı doğdu. Buralardan çıkıp biraz nefes almak, ufkumu genişletmek istiyorum. Sana giderayak itiraf edeyim mi? Kafamdaki, kafamızdaki bütün sorulara, bütün yanlışlara, bütün günahlarımıza rağmen ütopyamıza inanıyorum ben. Sadece ütopyaya değil, insanlığın ileride varacağı yerin, hangi yoldan olursa olsun komünizmin ilkelerine ve tasavvuruna uygun olacağına da inanıyorum. Mesele o yolu yeniden düşünüp bulabilmek. Şu sıralarda Fransa, böyle bir düşüncenin geliştirilebilmesi için en uygun ülkelerden biri gibi geliyor bana. Fırtınanın ortasında dalgalarla boğuşurken sandalı nasıl yapmak gerektiğini düşünemezsin, bunun için daha sakin bir liman gerekir.</p>

    <p>Rus usulü üç defa öpüşüp ayrılırken,</p>

    <p>— Seni arayacağım Şerif Yoldaş, demişti. Kim bilir, belki bir gün bir yerde yeniden karşılaşırız.</p>

    <p>Ömer Norveç’e gitmeyi daha önce hiç düşünmemişti. Falin’e söyler söylemez, fikir birden tuhaf bir gerçeklik kazanmış, kafasını kurcalamaya başlamıştı. Ingrid Moskova’dan ayrıldıktan sonra birkaç kez mektup yazmış, mektupların gelmesi haftalarca sürse de ara ara haberleşmişlerdi. Geçmişteki ilişkilerine gönderme yapmayan dostça mektuplardı bunlar. 90 başlarında yazdığı son mektubunda, Ingrid, “Kızım yedi yaşını bitirdi, okula başladı; görsen severdin. Seni hatırlatması için adı Turkina,” diyordu. Moskova’dayken, daha önceki evliliğinden bir çocuğu olduğunu söylemişti. “Onu yalnız büyüttüm,” demişti. “Gelirken de babasına bıraktım.”</p>

    <p>Demek ki döner dönmez yeniden evlenmiş, diye düşünmüştü Ömer. Şu Kuzeyli kadınların çocuk ve erkek ilişkileri gerçekten de tuhaftı.</p>

    <p>Her sevişmelerinden sonra, Ingrid yarı şaka yarı ciddi, bir gün korunmaktan vazgeçip ondan bir çocuk yapacağını söylerdi.</p>

    <p>— Düşün hele bir, derdi. Kuzeyli, Tatar ve Akdeniz karışımı bir kız!</p>

    <p>Şakasına bile tahammülü yoktu bu çocuk bahsinin. Her defasında aklına Umut gelir, içine nedenini kendisinin de bilmediği bir huzursuzluk ve eksiklenme yayılırdı.</p>

    <p>— Çocuk sahibi olmak ciddi bir iştir Ingrid.</p>

    <p>— Biliyorum. Bir tane büyüttüm.</p>

    <p>— Ama babası vardı.</p>

    <p>— Her zaman bir baba vardır Şerif.</p>

    <p>Şerif derken “e” yi uzatması, “f”yi “v” gibi söylemesi hoşuna giderdi.</p>

    <p>— Ama ben senin çocuğuna babalık yapamam.</p>

    <p>— Biyolojik babalığın ötesinde baba isteyen kim! Batı’da en son moda babasız çocuk büyütmek.</p>

    <p>— Ama ben Doğuluyum. Bizde bu işler farklıdır. Oğlumuzu inkâr etmek bizim kitapta yazmaz.</p>

    <p>Rusçası mükemmel olmadığından “kitabımızda yazmaz” deyimini kelimesi kelimesine çeviriyor ve komik bir anlam çıkıyordu.</p>

    <p>— Hangi kitap o?</p>

    <p>— Bizim kara kaplı kutsal kitap.</p>

    <p>Gülerlerdi.</p>

    <p>“Kızım yedi yaşını bitirdi,” diyordu mektubunda. Yoksa, “Kız yedi yaşını bitirdi” diye mi yazmıştı? Bu ayrıntıya neden takıldığını biliyor ama bilmezlikten geliyordu. Şu sırada, bir de içine düşen bu kurdu taşıyabilecek hali yoktu. Zaten Ingrid de bir daha yazmamış, ilişkileri tümüyle kesilmişti.</p>

    <p>İçine düşen kurt muydu Ömer’i Ingrid’in ülkesine sürükleyen, yoksa artık kendini tümüyle yabancı hissettiği bu dünyada yeni bir yurt edinme, yeni bir hayata başlama umudu mu?</p>

    <p>Ülkü kokusunu, sıcaklığını, rüzgârını ve sadece iki gün de sürse, ne zamandır yaşamadığı mutluluğa benzer bir duyguyu ardında bırakıp Leipzig’den ayrıldıktan sonra, Bergen’e gitme fikri kafasına yerleşmeye başlamıştı. Karısı, ayrılmalarından birkaç saat önce, kırıcı ve kaba olmamaya dikkat ederek, sanki çok olağan bir işten, köşedeki tütüncüden bir paket sigara almaktan söz ediyormuş gibi, “Artık legale çıktığına göre, resmî işleri halledebilecek duruma gelir gelmez boşanma işlemlerine başlayabilir miyiz?” demeseydi, belki Norveç’e gidip Ingrid’i görmeyi düşünmeyecekti. Bunca yıldır, resmî nikâhın ördüğü bağların önemi olmadığını, evliliğin bir gün sona erecek bir burjuva kurumu olduğunu savunduktan sonra, yıllardır görüşmediği, haberleşmediği karısıyla arasındaki bağın, onun resmî boşanma isteğiyle şimdi gerçekten sona erdiğini düşünüyor olması kendisini de şaşırtıyordu. Bu işi en kısa zamanda çözümleyeceğini, Berlin’de yaşayan bir Alman avukatın konuyu iyi bildiğini, Ülkü de ona bir vekâlet verirse sorun kalmayacağını söylerken, içini “son”un kederinin doldurmasının önüne geçememişti. Aklına gelen soruyu sormaktan ise utanmıştı: “Ülkü kendisini erkeklerle tamamlayan, bir erkekle mutlu olan kadınlardandır. Belki yeniden evlenmeyi düşünüyordur...”</p>

    <p>Fiyortların ülkesine, o donuk, soğuk ve güzel Kuzey kentine karlı bir kış günü varıyor. Görkemli bir kent beklemişti; oysa güzel, düzenli; tablolardaki balıkçı limanlarını andıran küçük bir Kuzey kasabası burası. Önce martıların beyazlığına, şehirle denizle iç içeliğine, yolların sükûnetine; binaların, parkların, çarşıların, caddelerin, köprülerin legolardan yapılma oyuncak kentleri hatırlatan insani boyutlarına şaşıyor. Ne Moskova’nın, Berlin’in insanı ezen –belki zaten ezsin diye tasarlanmış– dev yapıları, heykelleri, anıtları, meydanları, uçak pisti gibi caddeleri, panayır gibi çarşıları ne Leipzig’in insanın üstüne yapışan ağır ve ölü atmosferi ne İstanbul’un yorucu keşmekeşi, insanı içine çeken, öğüten ve bağımlılaştıran benzersiz gizemi... Bu şehirde yoran, sarsan, ezen, huzursuz eden hiçbirşey yok. Küçük kızdan başka...</p>

    <p>Çocuğu, Ingrid önde, o arkada girdikleri buz tutmuş avluda arkadaşlarıyla oynarken görüyor.</p>

    <p>— Bak bakalım hangisi Turkina, diyor Ingrid. Sanırım yanılmayacaksın.</p>

    <p>Buz tutmuş karları eşeleyerek buzdan kaleler yapmaya çalışan beş-altı çocuk arasında, Ingrid’e benzeyen birini arıyor. Sonra onu görüyor...</p>

    <p>Kız kardeşinin çocukluğu, yılları aşarak onlara doğru koşuyor. Koyu renk, neredeyse siyah saçların çevrelediği yüzün ortasında yeşil-mavi kocaman gözler... Eskişehir’deki evin avlusundalar şimdi. Kışları böyle soğuk olur, arka avlu kar dolardı. Küçük kız kardeş –tekne kazıntısı denirdi ona ve şımartılırdı– karla oynamak isterdi hep; sonra da bademcikleri şişer, ateşlenir, hastalanırdı. “Onu çok merak ederdim, ateşlenip dalgın yatarken sabahlara kadar başında beklerdim.” Öldüğünde... evliliğe hazırlanıyordu. İnegöl’e yatak odası bakmaya giderken aptal bir otobüs kazasında ölmüştü işte. Tabutun üstüne duvağını serip arka avluya koymuşlardı. Haberi aldığında inanmamıştı. Ankara’dan Eskişehir’e iki saatte gittiğini hatırlıyor.</p>

    <p>Küçük kız kardeş buz tutmuş avluda koşarken ayağı kayıp düşüyor. Çocuğa doğru Ingrid’den önce fırlıyor. İncitmemeye çalışarak yerden kaldırmaya çalışıyor. Küçük kız yüzünü buruşturarak Norveççe birşeyler söylüyor. Yeşil-mavi gözlerindeki yaşlardan ve eliyle bacağını işaret etmesinden, bacağının acıdığını anlıyor. Ingrid yetişmiş, çocuğun üstü kürk kaplı küçük çizmesini çıkarıyor. “Ayak bileği incinmiş,” diyor İngilizce. Neden İngilizce? Moskova’da hep Rusça konuşurduk, diye düşünüyor. Küçük kız kardeşi kucağına alıyor. Adı Rahime’ydi. Böyle tüy gibiydi. Yazın pazar günleri ailecek gidilen bağlardan yorgun argın dönerken, Rahime yürümek istemez, yolun kenarına çömelir, babasının tabiriyle küçük bir sıpa gibi direnirdi. Kıyamaz, küçük kızı omzuna alır, eve kadar getirirdi. “Bırak yürüsün, bu kadar şımartmayın şunu,” derdi babası. Yine de kıyamazdı. O kadar küçük, o kadar korunmasızdı ki, içi paralanırdı.</p>

    <p>Küçük kız kucağında, Ingrid’in peşi sıra, avluya açılan kapılardan birinden içeri giriyorlar. Turkina sessiz sessiz ağlıyor. “Geçecek, şimdi bir ilaç süreriz, bağlarız geçer,” diyor İngilizce sanki çocuk İngilizceyi anlayacakmış gibi. Yine de sesinin sevecenliği ve yumuşaklığı küçük kızı sakinleştiriyor. Ingrid, iki kat merdivenin sonundaki kapıyı anahtarla açıyor.</p>

    <p>— İşte burası bizim evimiz.</p>

    <p>İçerisi sıcak, huzurlu; çok az ahşap eşyayla Kuzey zevkiyle döşenmiş. Saat henüz öğleden sonra üç, ama ortalık alacakaranlık. Küçük kızı kanepenin üzerine bırakıyor yavaşça. Paltosunu çıkarıyor. Çocuğa getirdiği hediyeyi hatırlayınca –bir Barbi bebek– valizini Ingrid’in küçük Volvosu’nda bıraktığını düşünüyor. Ingrid elinde bir merhem tüpü ve sargı beziyle geliyor. Çocuğun bileğini sararken, içinde “Şerif” adının da geçtiği birşeyler söylüyor.</p>

    <p>— Anahtarı verirsen, arabadan valizimi alırım. Orada Turkina için de bir armağan var, diyor Ömer.</p>

    <p>Araba anahtarı elinde merdivenlerden inerken, çocuğu gördüğü andan beri bilincine çıkan gerçekle yüzleşmeyi daha fazla erteleyemeyeceğini anlıyor. “Kız halaya, oğlan dayıya benzermiş; kızlarınız güzel olacak uşaklar,” derdi annesi. Tekne kazıntısı kızının güzelliğiyle övünürdü. “Senden bir çocuk istiyorum, bir kız,” diye tutturmuştu Ingrid. “Adı Turkina,” diye yazmıştı mektubunda. “Seni anımsatması için.” Ingrid ne zaman ayrılmıştı Moskova’dan? Ülkü’nün gelmesinden hemen önceydi. 1982 Kasımı veya Aralığı olmalı. “Çocuk yedi yaşını bitirdi,” diyordu 1990 yazında gönderdiği mektupta.</p>

    <p>“Daha ne desin kadın! Beni hamile bıraktın herif, diye feryat mı etsin? Babalık davası mı açsın? Anlamamış mıydım, sezinlememiş miydim sanki? Anlamamak kolayıma gelmişti. Kimse benden bir şey istemese de, yükümlülük altına sokan olmasa da, bu kadarcık sorumluluğu bile taşımaya niyetim yoktu. Öyle ya, bizler büyük davaların, büyük sorumlulukların adamıydık. Karıymış, çocukmuş, sevgiliymiş kimin umurunda! Küçük burjuvanın miskin değerlerine kapılır mı devrimci dediğin!”</p>

    <p>Başı dönüyor. Merdivenin tırabzanlarına tutunuyor. “Benim küçük bir kızım var. Yukarıda oturuyor. Ayağı uf olmuş, acıyor.” Küçük kızın yeşil-mavi gözlerindeki yaşları hatırlayınca içi eziliyor. Umut’u da sevdiğini sanırdı. Kendi öz oğlum gibi seviyorum onu, diye düşünürdü, ama Umut’un bir yeri acıdığında, ağladığında, içinin böyle ezildiğini hatırlamıyordu hiç. “Belki Rahime’ye benzediği için, belki de küçük kızlar insanı daha fazla etkiliyor da ondan.”</p>

    <p>Avluda kaymamaya çalışarak sokağa çıkıyor. Geceye hazırlanan karlı sokağın sessizliği, yoldan geçenlerin telaşsız, dingin yürüyüşleri, dantel perdeli, çiçekli pencerelerinde tek tük ışıklar yanmaya başlayan evler, kapılardaki Noel’den kalma süsler, abartısız refah duygusu, bu ülkeye geldiğinden beri içine yayılan huzuru pekiştiriyor. “Bizim oralarda dolu dolu yaşanmaz. Oslo bile Avrupa kentlerine göre taşra sayılır. Hele küçük şehirlerde akşam saat altıdan sonra yapacak iş bulamazsın. İçki de kısıtlıdır, her yerde satılmaz. Hem az, hem de pahalıdır. Bizim orada mutlu olunur mu bilmem, ama dingin ve huzurlu olunur,” derdi Ingrid.</p>

    <p>Dinginlik ve huzur, yukarıda, iki kat merdivenin sonunda onu bekliyor. İstasyondan eve gelirlerken, son birkaç yıldır yalnız yaşadığını söylemişti genç kadın. “Ev elverişli, seni misafir edecek yerim var,” demişti. Bütün yapması gereken, arabadan çantasını alıp iki kat merdiveni çıkmak. Sonra küçük kızı kucağına alacak ve armağanını verecek. Sonra onunla konuşacak. “Hangi dilden?” Sonra Noel’den beri bütün süsleri ve ışıklarıyla duran, bozmaya kıyılamamış Noel çamının yanındaki sofraya oturacaklar. Sofranın ortasında mutlaka kırmızı mumlar olacak. Yemeklerini yiyecekler. “Tatlı sosta çiğ ringa balığı mı?” Yemeklerini yerken sohbet edecekler. “Hangi dilden?” Yıllar geçmiş aradan, konuşacakları çok şey olmalı. “Hâlâ kalmış mıdır konuşacak şeyler? O eski güzel günlerde bile, sosyalizmden aynı şeyi anlamazdık.” Yemekten sonra küçük kızın uykusu gelecek, ama dilleri birbirini tutmadığından işaretle konuşmaya çalıştığı yabancıyı eğlenceli bulduğu için yatmamakta direnecek. Ona işaretle yatması gerektiğini anlatacak. “Uyumanın, yatmanın işareti nasıldır acaba burada, bizdeki gibi midir?” Sonra Ingrid’le yalnız kalacaklar. Çocuk konusu açılacak. “Ne söyleyeceğim ona?” Burada kalmasını, birlikte yaşamalarını önerecek, belki de ısrar edecek. “Birlikte yaşayamayız, aramızda kadın-erkek ilişkisi olamaz, çünkü iktidarsızım, diyebilir miyim ona?” Ya tümüyle psikolojikse durumum? Ya Ingrid’le yine eskisi gibi yoluna girerse her şey? Diyelim ki böyle bir sorun yok; bu anlamsız düzenin, bu ölüm dinginliğinin, bu korkunç emekliliğin –hayattan, devrimden, savaştan, yaşamaktan emekliliğin– bir ömür boyu sürmesine dayanabilir miyim?”</p>

    <p>Arabayı açıp valizini alıyor. Üzerinde rengârenk Noel yıldızları, çam dalları, kardan adamlar olan armağan paketini özenle çıkarıyor. Cebinde bulduğu bir kâğıt parçasına, Rusça, “Küçük armağanı kızıma ver. Her şey için teşekkürler. Bana kızma, burada kalamayacağımı anladım. Moskova’yı unutmayacağım,” yazıyor, anahtarı ve pusulayı oyuncak kutusunun üstüne iliştiriyor. “Nasıl olsa biraz sonra beni aramaya aşağı iner.” Valizini alıp kapıyı kapatıyor. Karlı sakin yolda, gitgide kararan akşama karışıp denize doğru yürüyor.</p>

    <p>Falin’e, “Belki de Norveç’i denerim,” dediğinde henüz Moskova’daydı. Öylesine söylenmiş bir laftı işte. Leipzig’e döndüğünde, rejimi zorlamak ve demokratik yolları açmak için ne pahasına olursa olsun Türkiye’ye dönmesi kararlaştırılan birkaç kişi dışında herkesin kendi başının çaresine bakmakta olduğunu görmüş, “Tam da beklediğim gibi,” diye düşünmüştü. “Çapımız çerçevemiz buydu işte. Ülkü’nün dediği gibi, devrimci mücadele okyanusunda değil sosyalizmin akvaryumunda yüzüyorduk. Böyle bir altüst oluşa, böyle bir bozguna hazır değildik. Peki kim hazırdı? Sosyalizmin anavatanında bile herkes sapır sapır dökülürken...”</p>

    <p>O anda fark etmese bile, Ülkü’nün Leipzig’e gelmesi sarsıcı bir etki yaratmıştı. İçkinin ve umarsızlığın beslediği ataletten kurtulma, bir karar verme gereği kafasına dank etmişti. Ömer Ulaş elli beş yaşındaydı ve herkesin emekliliğinin çoktan geldiği bir yaşta kendine yeni bir hayat kurması gerekiyordu. Yıllar önce ayrıldığı Türkiye veya başka bir ülke; dünyanın çivisi çıktığından beri, tüm ülkeler aynı derecede uzak, aynı derecede yabancı ve ürkütücüydü. Falin’e söylediği sözün peşine takılıp Norveç’e gitmesi bu yüzdendi. Biraz sosyalist ülkeleri andıran, sakin, düzenli, insanın üstüne saldırmayan, üstelik son yılların altüstlüklerinin dışında kalmış bir yer. Belki Ingrid ve küçük kız olmasaydı, –bir de içki bulmak bu kadar güç olmasaydı– Norveç’e yerleşebilirdi. Ama işte gelmiş, görmüş ve dönmüştü.</p>

    <p>Şimdi Leipzig’de birkaç parça eşyasını toplamaya, son resmî işleri tamamlayıp Berlin’e, oradan da kimbilir nereye geçmeye çalışırken, “Moskova’dan çıkmak hataydı,” diye düşünüyordu. “Orada kalmalıydım. Çöküşü bütün boyutlarıyla orada yaşamalıydım. Biz kurtuluşun ve kuruluşun askerleri, biz öncüler ve kurtarıcılar, görkemli kapanışı Kâbemizde yapmalıydık. Kızıl Ordu darbe yaparken Yeltsin gibi soytarıların tankların üstüne çıkıp özgürlük kahramanlığına soyunduğu, Sovyet işçilerinin, sosyalist anavatanın saygıdeğer halkının, Kremlin’den yaka paça çıkarılan komünistlere tükürüp tartakladıkları, ‘umudumuz’ Gorbi’nin kendi körüklediği darbenin kurbanı olduğu o muhteşem final sahnesinde yoldaşları yalnız bırakmamalıydım. Bizim takım da pek yakışırdı oraya; dekoru tamamlardık!”</p>

    <p>Son zamanlarda, kendini hırpalamaktan adeta zevk alıyordu. Üç yıldır gözlerinin önünde olup bitenler; kumdan şatolar, iskambil kâğıdından evler gibi yıkılan yüzyıllık birikim; her kale düştüğünde “Orası zaten zayıf halkaydı, Lenin’in ülkesi dimdik ayakta kaldıkça reel sosyalizmden umudu kesmeye gerek yok,” züğürt tesellileri; sosyalist sistem bu kargaşada eksiği olan demokrasiye de kavuşacak umudu; yıkılan, yitirilen her şey bir kâbus gibiydi.</p>

    <p>Kırk yıl önce, Eskişehir Cer Atölyesi’nin emektar ustabaşısı Deli Müslim’in gizlice verdiği elyazılı defterlerdeki Nâzım şiirlerini yüreği sevinç, gurur ve heyecandan çatlayarak ezberlemeye çalıştığı günlerden beri, Ömer, devrimcilerin dünyayı ellerinde tuttuklarına inanmıştı. Hani 1976 yılı 1 Mayısı’nın unutulmaz afişindeki gibi...Ve şimdi dünya parmaklarının arasından kayıp gitmişti işte. Ne eline alabileceği yeni bir dünya ne de ellerinde dünyayı taşıyacak güç vardı artık.</p>

    <p>Leipzig’e dönmeden önce, Moskova’dan ayrılacağı gün, şehri son bir defa dolaşmıştı. Kendine düzenlediği sessiz, gösterişsiz, buruk bir veda töreniydi bu. Gorki’den Kızıl Meydan’a doğru inerken, bulvarın iki yanında yeni açılmış lüks mağazalar, Avrupa caddelerindeki benzerlerine taş çıkartan şık butikler, göz alıcı vitrinler, kapısında dev bir Mickey Mouse maketi olan McDonalds, pahalı restoranlar, gece kulüpleri, caddelerde dolaşan son model Mercedesler, lüks otomobiller... Modaevlerinden, butiklerden fırlamış çok şık, çok boyalı, çok güzel kadınlar ve altın yüzüklü, altın zincirli, ipek gömlekli, şık olamamış mafya özentisi adamlar. Sonra Moskova sokaklarının bilinen kalabalığı: keçe ayakkabıları, kaba kumaştan siyah mantoları, siyah örtüleri, boyunlarına astıkları veya yanı başlarına yerleştirdikleri küçük tablalarında bahçelerden toplanmış otlar, piroşkiler, eski kitaplar satan yaşlı satıcı kadınlar; başlarında eski fötr şapkaları, çok eski pardösüleriyle sarı yüzlü bıkkın emekliler; fütursuz dilenciler; blucinli, garip kıyafetli, ne Batı dünyasındaki yaşıtlarına ne de eski Sovyet gençliğine benzeyen garip gençler...</p>

    <p>Binalar ayakta; sadece onlar değişmemiş: bilimkurgu filmlerindeki kentleri hatırlatan gökdelenler, caddelerin iki yanındaki görkemli taş binalar, Kızıl Meydan’ı benzersiz kılan Kremlin –kulelerinin tepesindeki büyülü kızıl yıldızlar hâlâ yerlerinde duruyor–, Ülkü’nün çok sevdiği, “masal kilisesi” dediği rengârenk mine işi bir mücevheri andıran küçük kilise, dev oteller, beyaz rıhtımlar, sonra Moskova Nehri, köprüler, parklar, ormanlar... İnsanlar çözülmüş, ama kent direniyor.</p>

    <p>İçi burkularak, “Üstelik giderek güzelleşiyor, diye düşünüyor. Şimdi daha canlı, daha renkli, cıvıl cıvıl, her köşesi başka bir âlem. Bu gerçeği kabullenmekte zorlanıyorum. Tıpkı kendini terk edip başka bir erkeğe giden sevgilisinin eskisinden daha güzel, daha mutlu olduğunu görünce kıskançlıktan çılgına dönen bir erkek gibiyim. Moskova’yı sosyalizmin güzelleştirmesini, sosyalist Moskova’nın ışıldamasını istiyordum ben, kapitalizmin sahte ışıltısını, sahte mutluluklarını değil. Bu insanları mutlu eden sosyalist sistem olmalıydı, kapitalizmin vahşi değerleri, yanılsamaları, sömürüye karşı durmak yerine, sömürüye katılıp köşe dönme hayalleri değil.”</p>

    <p>Eksik olan, yanlış olan neydi? Ömer Ulaş bu sorunun cevabını bilmiyordu, kimsenin bildiğini de sanmıyordu. Gorbaçov’un Batı’dan aldığı övgüler ve alkışlar, dünya barışı için yeni bir umut sayılsa da, sosyalist sistemin geleceği açısından kötü haberdi. Gorbi ve çevresi hariç, bu gerçeği bilmeyen yoktu. Komünizme yaklaştıracağını bildiği hiçbir adımı alkışlamazdı Batı. Bu hüküm, sol sekterlik, dar görüşlülük falan değil, denenmiş bir gerçeklikti, bir turnusol kâğıdıydı. İyimserler, istedikleri kadar konverjans teorisinin doğrulandığını iddia etsinler, kapitalizmin sosyalizme bir milim bile yaklaştığı yoktu. Apaçık gerçek, sosyalizmin koşar adım mevzi yitirdiği ve kapitalizmin sosyalist dünyayı dalga dalga ele geçirdiğiydi.</p>

    <p>Moskova ile ilk gerçek karşılaşma, ilk merhaba, hele de adanmış topraklarına kavuşan komünistler için hep Kızıl Meydan’da olur. Ömer, Kızıl Meydan’ı bir haziran gecesi ilk gördüğünde nasıl taa yüreğinden vurulduğunu hatırlıyordu. Bütün kutsal mekânlar, bütün putlar, bütün tapınaklar, bütün aziz mezarları oradaydı; ve hepsinin ortasında, insanın sonsuz kurtuluş umudunun simgesi göğe yükselen kızıl yıldızlar parlıyordu.</p>

    <p>“Yine Kızıl Meydan’dayım ve Moskova’ya veda ediyorum. Gençliğime, orta yaşıma, bütün inandıklarıma, kendime veda ediyorum. Ülkü ile bu meydanda ayrılmıştık. ‘Gitmek istiyorum,’ demişti. Bir anlık bir can sıkıntısıyla söylenmiş, öylesine bir söz sanmıştım. Henüz inançlarımız, umutlarımız, bizi biz yapan her şey dimdik ayaktaydı. Ya da biz öyle sanıyorduk. Buz gibi bir kış günüydü. Sokaklar, meydanlar, Moskova Nehri ve bıyıklarım buz tutmuştu. Yüreklerimizin de buz tuttuğunu bilmiyordum. ‘Buradan gidelim!’ diye bağırmıştı birden. Neden bağırmıştı? Neden Rusça? Türkiye’den gelmiş resmî bir heyet Lenin’in mozolesini ziyaret için bekliyordu. Onlardan korkmuş olmalıydı. Nereden anlamıştı Türk olduklarını? Konuşmalarını mı duymuştu? Ben duymamıştım.”</p>

    <p>Ömer, Ülkü’nün Moskova’dan da kendisinden de ayrılıp gitmesiyle o soğuk Moskova günü Kızıl Meydan’da yaşananlar arasında neredeyse büyülü, mistik diyeceği bir bağlantı olduğunu seziyordu. Orada, bardağı taşıran son damla bir buz kristali olup düşmüş, nokta konmuştu. Orada, Ömer’in ne olduğunu çözemediği ama varlığını bildiği bir sır, söylenmemiş bir söz, algılanmamış bir titreşim, seçilememiş gizli bir işaret vardı. Ve belki de, Moskova’ya veda için Kızıl Meydan’a gelmeyi de, o sırrı çözebilme umuduyla istemişti.</p>
    <hr />

    <p>Arın Murat Kızıl Meydan’ın ortasında Ülkü ile göz göze geldiğinde ilk tepkisi, gözlerini hemen kaçırmak ve bir anlık bir zaafı bile yanındakilere belli etmemek için, konuşmaya kaldığı yerden devam etmek oldu. Yanındaki adama Rusça bir şey söyleyen –daha doğrusu bağıran– kadın yirmi-otuz metre kadar uzağındaydı. Kürk kapüşonlu tütün rengi bir manto giymiş, yakıcı soğuktan korunmak için yakasını kaldırmıştı. Kadının gözlerini görmüştü yine de; Ülkü’nün gözleriydi. Üstelik kadının, dikkatlerini çekmek için gereğinden fazla bağırdığından da emindi. Dönüp bir daha bakmak, arkasından koşmak için büyük bir istek duysa da, en yapamayacağı şeyin bu olduğunu çok iyi biliyordu.</p>

    <p>Moskova’ya özel görevler için daha önce de birkaç kez gelmişti. Ancak o gelişlerinde doğrudan Elçiliğe gider, orada kalır; bazen şehrin en ünlü restoranlarının birinde, yemek salonundan bir bölmeyle ayrılmış loca gibi bir köşede özel bir masada Elçilik mensuplarıyla yemek yerdi. Yeni yapılan büyük ve lüks oteller hariç, Moskova’nın geleneksel ve ünlü restoranlarının tümünde, eski Rus romanlarından ve filmlerinden tanıdığı o küçük, gizemli bölmeler, bir çeşit yemek locaları vardı. Devrim öncesinde aristokrasinin <em>Oçi Çorniye</em> ve votka eşliğinde yaşadığı nice yasak aşklara yuva olmuş kadifelerle kaplı odacıklar, şimdi de pek ortalıkta görünmek istemeyen yabancı misyon mensuplarına, üst düzey parti bürokratlarına ve ajanlara paravan oluyordu.</p>

    <p>Şehre, resmî bir heyetle birlikte, açık ve resmî görevle ilk gelişiydi. Resmî heyetlerin zorunlu durağı olan Meçhul Asker Anıtı ve Lenin Mozolesi ziyaretlerine katlanması gerekiyordu. Daha saat sabahın onuydu. Mozole’nin önünde uzun ve kalabalık bir ziyaretçi kuyruğu vardı. Ziyaret başlar başlamaz, öncelikle içeri alınmayı beklerken yanındaki budala herif –Türk ticaret heyetinin başkanıydı galiba– bu kalabalığın yabancılara karşı gösteriş olsun diye toplanıp getirildiğini, aslında kimsenin Lenin’i görmeye gelmediğini anlatmaya çalışıyordu. Arın Murat, bu türden sersemce düşüncelerden de, düşmanın boyunu iyi ölçemeyen, vuruş noktasını iyi belirleyemeyen kof antikomünist propagandadan da oldum olası tiksinirdi.</p>

    <p>— Cebinize öksürmeyiniz, dedi soğuk bir sesle. Lenin’in mozolesinin halka açık olduğu günler, önünde hep çok uzun kuyruklar olur. Bugün hava soğuk olduğu için, kalabalık yine de az. Bizim için Atatürk neyse, Rus halkı için de Lenin odur. Komünizmle mücadele etmek istiyorsak, gerçekleri görmemiz ve doğru hedefler seçmemiz gerek.</p>

    <p>Ülkü’ye benzettiği kadının sesini işte tam o sırada duymuş, başını sesin geldiği yana çevirmiş ve onu görmüştü. Yanında uzunca boylu, siyah çuha kalpaklı bir adam vardı. Sabah gezintisine çıkmış gibiydiler. Ülkü’nün, 12 Eylül darbesinden bir süre sonra yurtdışına kaçtığını tahmin ediyordu, ama bir Batı ülkesinde, büyük olasılıkla da Fransa’da bulunduğunu sanıyordu. “Neden düşünemedim bunu? Evlendiği adamın Parti’deki konumu burada bulunmalarına çok uygun.”</p>

    <p>80’lerin başında Türkiye’ye merkeze döndüğünde atandığı görev istihbarat birimleriyle içli dışlıydı. Darbeden sonra, biraz da içi titreyerek Ülkü’nün, evlendiği adamın ve bağlı oldukları örgütün dosyalarını incelemiş, bir zamanlar sevdiği kadının özel ve siyasal kimliğini en ince ayrıntılarına kadar öğrenmeye çalışmıştı. Arın Murat, Ülkü’nün dosyalarındaki bilgilere gösterdiği ilginin, aslında kendisini koruma güdüsünden kaynaklandığının farkındaydı. Bu kadınla paylaştığı bir geçmişi vardı; istihbaratın bu gibi konuları önemsiz saymadığını, aksine titizlikle izlediğini görevi gereği çok iyi biliyordu. Dosyalarda kendisiyle ilgili en küçük bir işaret bulunmadığını görünce ferahlamış; bunu, ilişkilerinin 71 öncesine rastlamasına bağlamıştı. “O sıralarda bu işler tam Allahlıktı, keşmekeş içindeydi. Düzgün bir rapor ve dosyalama sistemi bile yoktu. MİT olsun, Dışişleri veya İçişleri bakanlıkları olsun, kör gibi tuttuklarını öpüyorlardı. Şimdi yavaş yavaş düzene giriyor neyse ki. En azından kurunun yanında yaşın da yanmaması için gerekli bu.” Arşivdeki dosyaların, incelemek isteyene göre ayıklandığını, birilerinin en gizli dosyaları bile istedikleri gibi düzenlediklerini ve yine o birilerinin, en üst düzeyden yetkililere bile güvenmediklerini, onları da gözaltında tuttuklarını henüz bilmiyordu.</p>

    <p>Mozolenin önünde nöbet tutan askerlere ilişti gözü. “Lenin’i neden askerler bekliyor? İşçi-köylü-asker devriminin öncüsü değil miydi o? Devrimin giderek kitlelerden nasıl koptuğunun bir göstergesi işte. Ordu-KGB-Parti sacayağının düşünceyi ve siyaseti teslim almasının açık belirtisi; rejimin yüklenilmesi gereken yumuşak karnı... Üstünde düşünülmesi gereken noktalar bunlar aslında. Şu yanımdaki budala herifin kaba antikomünizmi değil.”</p>

    <p>Bunları Ülkü ile konuşmak isterdi. O kadın Ülkü müydü gerçekten? “Neden yanına gitmedim? Gidemezdim ki! O da, ben de; ikimiz de özgür değiliz. Dikenli tellerle ve derin uçurumlarla çizilmiş bir sınırın iki yanındayız.”</p>

    <p>Bütün bir gün resmî temaslarla, önemsiz ticaret anlaşmalarının imza törenlerinin ardından, gürültülü kahkahalar ve uzun resmî nutuklar arasında, “<em>Nazdrovya</em>” diyerek peş peşe kaldırılan kadehlerle geçti. Ülkü’yü, daha doğrusu Kızıl Meydan’da gördüğü kadını unutmuştu. Gecenin geç saatlerinde, yine mükellef bir yemekten ve bol içkiden sonra, Cosmos Oteli’nde kalan resmî heyetten ayrılıp resmî araba ile Elçiliğe dönerken, otelin resepsiyonunda ve çevresinde gördüğü kadınları düşündü; birkaç dolara vücutlarını satmaya çıkmış, çoğu çok genç, çok güzel kadınları... Yine Ülkü’yü hatırladı. “Sosyalizm kadını özgürleştirecek, meta olmaktan çıkaracak. Sosyalist ülkelerde fuhuş yok artık, yeni ahlaki değerler ve cinsel devrim yaşanıyor,” demişti bir gün. “Zavallı Ülkü! Eğer buradaysa ve eskiden olduğu kadar gerçekçi ve pervasızsa, yeryüzü cennetinin kurulamamış olduğunu o da görüyordur.”</p>

    <p>Yemeğin sonunu beklemeden otelden çıkarken, masadakiler anlamlı anlamlı gülmüşler, “Bildiğiniz adresler var galiba, Nataşalar da gerçekten güzel,” diyerek şakalaşmışlardı. Hiç bozmamıştı. “Öyle sanmaları daha iyi. Beni bir yere oturtamıyorlar; Dışişleri’nin kendilerini denetlemek için gönderdiği üst düzey bir yetkili sanıyorlar. Varsın öyle bilsinler.”</p>

    <p>Karar verdi: Sabahı beklemeden ilgili memurdan Moskova’da oldukları tespit edilen Türklerin listesini, gerekirse dosyalarını isteyecekti. Buna yetkisi vardı; araştırdığı konuyla da doğrudan ilgiliydi. Dahili telefondan memuru arayarak isteklerini bildirdi. Kravatını ve ceketini çıkardı. Oda fazla sıcak değildi. Burada uzun zamandır kimsenin kalmadığı belli oluyordu. Hafifçe ürperdi, kalın bir kazak ararken bütün gün ne kadar üşüdüğünü hatırladı. “Büyük Rus kışı; beyaz, soğuk, vahşi ve romantik...” Yeterince içmişti ama ısınmak için biraz daha içkiye ihtiyacı vardı. Votkadan oldum bittim hoşlanmazdı. “Bu iklimlere yakışıyor belki, ama eninde sonunda sert mujik içkisi.” Kendine, havaalanından aldığı iyi bir Hennessy konyak doldurdu. “Courvoisier’nin adı çıkmış, içimi en yumuşak olan budur.” İstediği belgeleri, dosyaları getiren uykulu gözlü memura nazikçe teşekkür etti. Kanepeye uzanıp, karışık bir görünümü olan kâğıtları incelemeye başladı. İstediği liste, bir süre kalmış, sonra Moskova’dan çıkmış olanları, en eski komünistleri –Nâzım Hikmet’in bile adı vardı!– ‘TKP’nin Enstitü’ye eğitime gönderdiklerinden kimlikleri tespit edilebilenleri, dönem dönem gelip gidenleri’ sonlarına doğru da, 1980 sonrasında gelenleri, adlarının yanında çeşitli notlarla, karmakarışık içeriyordu. Diğerlerine şöyle bir göz atıp 1980 sonrası gelenlerin adlarına yoğunlaştı. Ömer Ulaş’ ın adı, Şerif, Kâzım Amasyalı, Namık kod adlarıyla birlikte birinci sıradaydı. Yanında, ayrıntılı dosyası bulunduğuna dair işaret vardı. Ülkü’nün adı ise, sonlara doğru yazılmış, Ömer Ulaş’ın karısı olduğu, giriş yaptığı tarihin bilinmediği, el yazısıyla ve tanımadığı bir parafla karşısına eklenmişti. Yanında başka işaret bulunmadığına göre, ayrıntılı dosyası yoktu. Ya henüz hazırlanamamış ya da gerek görülmemişti.</p>

    <p>Konyağından büyük bir yudum alırken, Ülkü’nün adının yanına, “Tekrar çıkış yapmıştır” veya “Paris’te görülmüştür” türünden bir ek yapmayı düşündü, sonra bu fikri çok çocukça bulup vazgeçti. İleride kendisine karşı kullanılabilecek bir koz olurdu bu, üstelik Ülkü’ye de faydası dokunmazdı. Fazla izlemedikleri, önemsemedikleri, dikkatlerini kocasının üzerine yoğunlaştırdıkları görülüyordu. Kafası karmakarışıktı. Fazla içmişti, yorgundu. Kızıl Meydan’da gördüğü kadının Ülkü olduğundan emindi artık. Belki de bağırıp dikkatini çekmeye çalışarak bir mesaj vermek istemişti. Belki tehlikedeydi. Yanındaki adam kocası mıydı, yoksa başka biri mi? Kendi kendine güldü. “Neler düşünüyorum! John le Carré’nin casusluk romanlarından sahneler bunlar.”</p>

    <p>İçine ağır bir keder yayıldı. Ülkü buradaydı, bu şehirde. Belki daha uyumamıştı, belki onu düşünüyordu, belki ürkmüş, korkmuştu. Ülkü buralarda bir yerdeydi, belki çok yakınında. Onu özlediğini, bunca yıl sonra tıpkı eskisi gibi tutkuyla istediğini fark edip şaşırdı. İçkiyi fazla kaçırdım, diye düşündü. Yorucu bir gündü. “Rus kışı insanı bitiriyor. Napoléon’u bile bitirmedi mi? Bu şehir hep aşırı duygulara gebe. Donuk, hareketsiz, durmuş oturmuş gibi görünüyor, ama için için kaynıyor, kıpırdıyor. Sanki her şey dekor da, arkada bambaşka bir dünya var gibi... Burada insan gerçeklik duygusunu kaybedebilir, yanılsamalar dünyasına girebilir.”</p>

    <p>Moskova’yı sevmediğini düşündü. “Gelip görmek, birkaç gün kalmak için, iyi; fazlası sıkar insanı. Yahya Kemal gibi, ben de Slav kederinden zevk almıyorum.”</p>

    <p>Uyumaya hazırlanırken vazgeçti. Hazır listeler elindeyken, yapması gereken birkaç küçük iş vardı. Bütün listeleri tarayarak üç adı kendi şifresiyle defterine not etti. Memuru yeniden çağırıp, listeleri ve belgeleri geri verdi. “Yarın sizin bölüme gelip bazı dosyalara göz atacağım,” dedi. Hangi dosyalar olduğunu söylememişti.</p>
    <hr />

    <p>Ülkü, Arın Murat’ın konferans salonundan ayrılmasını ve salonun boşalmasını beklemeden, aceleyle çıktı. Gazeteye bir an önce yetişmek ve haberi hemen yazmak istiyordu. Türkiye gibi ülkelerle ilgili haberlerin, Fransız silah tekellerinden yapılacak yüklüce bir alım, örneğin bir helikopter ihalesi, tank siparişi falan gibi Fransa’nın çıkarlarını doğrudan ilgilendiren bir konu değilse, gazetenin birinci sayfasına çıkma şansının olmadığını biliyordu. Ama hiç değilse dışhaberler sayfasının iyi bir yerine girebilirdi.</p>

    <p>Taksiye atlarken, kafası haberi nasıl düzenleyeceğiyle meşguldü. Arın Murat’ın söyledikleri Ülkü için bilinmedik, duyulmadık şeyler değildi. Önemli olan ve konferans salonunda şaşkınlık yaratan, bunları Türk devletinin güvenine ve sırlarına sahip; Avrupa’da, özellikle de Fransa’da tanınan itibarlı ve üst düzey bir devlet görevlisinin söylemiş olmasıydı. Arın Murat’ın çizdiği tabloda taşlar yerli yerine oturuyor, Amnesty International’dan insan hakları kuruluşlarına kadar çeşitli kurumların sürekli gündeme getirdikleri, Türkiye’nin ise resmen hep reddettiği iddialar; kitle katliamları, siyasal cinayetler büyük ölçüde doğrulanmış oluyordu. “Çocuk da bu cinayetlerden birine kurban gitmedi mi? Hücre evi denilen evin gerçekten hücre evi olup olmadığını kim araştırdı? Mehmet hücre evi olmayabileceğini, Beşiktaş’ta, birkaç öğrencinin birlikte kaldığı ucuza kiralanmış bir ev olduğunu söylememiş miydi? Örgüt evleri lüks semtlerdeki pahalı konutlardan kiralanır ya da satın alınır. Bizim zamanımızda bile böyleydi bu.”</p>

    <p>Arın’ın ne yapmak istediğini tam anlamış değildi. Konuşmasının başında ve sonunda söylediklerine bakılacak olursa, anlattıkları sadece kendi şahsını bağlıyordu. Peki neden? Bunca yıl bu işlerin içinde, devlet sırlarına ortak, gözü kapalı ve budalaca olmasa da son çözümlemede hikmet-i devlete inanan, hem kariyerini hem de siyasal çizgisini bunun üzerine kurmuş Arın Murat’a birden gökten vahiy mi inmişti, ilham mı gelmişti de gözleri açılmıştı? Belki bir birikim; yıllar boyu gördüğü, yaşadığı, hatta belki kendisinin planladığı –ve kim bilir belki de yürüttüğü– bunca “operasyon”un, bunca olayın yarattığı bir birikimin patlaması; niceliğin niteliğe dönüşmesi... Belki de Türkiye’deki yeni hükümetin bir taktiği. Neden olmasın?</p>

    <p>Birkaç saat sonra Arın’la buluşacaklarını, bütün bu soruları Arın’ın kendisine sorabileceğini düşündü. Elinde değildi; yirmi beş yıl sonra, Arın’la Paris’te baş başa bir akşam yemeği, tıpkı gençkızlığında olduğu gibi heyecanlandırıyordu onu.</p>

    <p>Seyrek de olsa, İstanbul’un seçkin restoranlarından birinde akşam yemeğine giderlerdi: Park Otel’e, Hilton’a veya Divan’a. Oysa o Beyoğlu’nun, Kumkapı’nın, Boğaz köylerinin salaş meyhanelerini severdi. Nerelerden geldiklerini çoktan unutmuş, kendilerini hizmet ettikleri üst sınıflarla özdeşleştirmiş küstah garsonların küçümseyen bakışlarını, sessiz eleştirilerini üzerinde hissederdi o pahalı ve lüks yerlerde. Hesabı Arın’ın ödemesinden rahatsız olurdu. Mehmet’le, öteki çocuklarla bir yere gittiklerinde, ne güzel üleşirlerdi hesabı ya da o gün kimin parası varsa o öderdi. Güzel Marmara şarabı içer, Buzbağ içince, “Bugün hovardalık ediyoruz,” diye sevinirlerdi. Mezeyle idare etmeye çalışır, ille de balık yensin diye gözlerinin içine bakan anlayışlı, sevecen Rum garsonlara bir göz edip, “Ortaya biraz istavrit yaptırıver, bizimki öğrenci işi,” derlerdi. Arın’ın onu sürüklediği, masalardakilerin çoğunun orta yaşı aşmış olduğu bu şık ve ağırbaşlı yerlere bilgi ve görgüsünü artırsın diye getirildiği duygusuna kapılır, kendini aşağılanmış hissederdi. Hangi çatalı önce kullanacaksın, balık bıçağının tutuş özelliği nedir, şu nefret ettiği kolalı beyaz peçetelerin her defasında yere düşmesini nasıl engellemeli, ana yemekten önce getirilen salataya bir çatal atmak neden ayıp olsun? Canı ızgara köfte isterken ille de mantarlı fileminyon yemenin âlemi ne?</p>

    <p>Arın, kendi ikliminde alabildiğine doğal ve rahat hareket ederdi. Protokole fazla aldırmaz, yemeğini iştahla yer, ara sıra masalardan birinde oturan tanıdıklarıyla ilgili espriler yapar, bilgi verirdi: “Şu içi geçmiş, kukla gibi giyinmiş kadın İstanbul’un zengin dullarındandır. Genç erkeklere meraklı olduğunu söylerler.” Veya, “Hemen dönüp bakma, sonra bakarsın; şu yanımızdaki masadaki genç ve güzel kadın karşısındaki babası yaşındaki adamla evli. Adam çok zengin tabii...” Ya da, “Annemin bütün snob ahbapları bugün buradalar. Arın’ı güzel bir hanımla yemekte gördük diye yetiştirirler hemen.” Birlikteliklerinin annesine yetiştirilmesinden keyif mi alıyor, çekiniyor mu anlayamazdı. Tanıdığını söylediği o insanların meraklı ve eleştirici bakışlarını üzerinde hisseder, huzursuz olurdu.</p>

    <p>Belki de bütün bunları kendisi kuruyordu, kimsenin onunla ilgilendiği falan yoktu. Ama Arın’ın çevresi, onun doğal iklimi ürkütüyordu. Orada kendini, tıpkı Erim’e ders vermek için gittiği Teşvikiye’deki apartmanda olduğu gibi iğreti ve yabancı hissediyordu. Aşağılık duygusu ile gururun ikiz kardeş olduğunu, yıllar sonra, artık her ikisine de ihtiyacı kalmadığında anlayacaktı.</p>

    <p>Sevgilisini onu kendi dünyasına, kendi arkadaş çevresine sokmaya teşne olmadığını da seziyordu. “Bunun, ilişkimizi dolu dolu yaşamak için olduğunu, tek başıma ona yettiğimi sanmıştım önce; sonraları, onun hayatını kompartımanlara ayırma yeteneğini veya alışkanlığını keşfettim. Bir kompartımanda annesi ve ailesinin değerleri, birinde okulu, işi; bir başkasında ben, bir diğerinde arkadaşları vardı. Bunların arasına duvarlar, kapılar koymuş, her birini özenle ayırmıştı. Ben o görünmez duvarların tümünün öte yanında, tek başımaydım. Tutkumun gücüne rağmen, o ilişkide kendimi sürekli yalnız hissetmemin nedeni de buydu belki.”</p>

    <p>Arkadaşlarından, sadece Cem’i tanıştırmıştı Ülkü’ye.</p>

    <p>— Boşver o sıkıcı yerleri, bu havada hiç çekilmez, Boğaz’da bir yere gidelim, demişti Cem.</p>

    <p>Onun ısrarıyla, Rumelihisarı’nda iskelenin karşısındaki küçük salaş meyhaneye gitmişlerdi. Sahil yoluna paralel daracık bahçenin üstü, asma çardak ve yeşil erik dallarıyla örtülüydü. Erik çiçekleri muşamba örtülü tahta masaların üstüne, tabakların, içki kadehlerinin içine düşüyordu. Müthiş bir mehtap vardı.</p>

    <p>— Kasap dükkânlarındaki resimler gibi abartılı, demişti Arın.</p>

    <p>— Güzele güzel diyememe huyundan vazgeç kasıntı. İlle de seçkin takılmak zorunda değilsin, diye gülmüştü Cem.</p>

    <p>Genç çocuğa içi ısınıvermişti. “Cem de Arın’la aynı çevreden; aile yapıları, sınıfsal kökleri, devam ettikleri okullar, bitirdikleri lise aynı. Benim gibi dışarıdan gelen yabancı değil o. Yine de bana daha yakın bir yanı var,” diye düşünmüştü.</p>

    <p>Güzel bir gece geçirmişlerdi. Arın’ın Cem’in yanında gevşediğini, rahatladığını, kabuğundan çıktığını; kendisine, yalnız kaldıkları, seviştikleri zamanlardaki kadar yakın olduğunu fark etmişti. Neşeli bir masaydılar. Gecenin sonuna doğru, çakırkeyif, şarkılar bile söylemişlerdi. Keşke Arın hep böyle olsa, diye düşünmüştü. Arın’ın, Cem’in işçi hareketlerini, grevleri, fabrika işgallerini haklı görmesine, İşçi Partisi’ni desteklediğini söylemesine bile fazla tepki göstermemiş, “Ah senin orijinal olma merakın, ah sen anarşist,” diye dalga geçmekle yetinmişti. Sevgilisi ile arkadaşının anlaşmalarından memnun gibiydi. Gece geç vakit, Ülkü’yü eve bırakırken,</p>

    <p>— Şimdi zengin çocukları arasında solcu olma, devrimci olma merakı var, demişti. Cem hep havalarda uçar, heyecanlıdır. Ama hepsi lafta. Onun gibiler eyleme girmezler. Yine de annesi geçende annemle konuşurken solculara yaptığı yardımlardan, TİP’e verdiği bağışlardan yakınıyordu. “Babasına bir hal olacak olsa, bu çocuk bütün servetimizi solcu denilen bu çapulcu takımına yedirir,” diyordu. Ama neme lazım, iyi çocuktur. Kafası da işler. Lisedeyken aramızda edebiyata, felsefeye meraklı bir tek o vardı. Aristo Cem diye dalga bile geçerdik.</p>

    <p>12 Eylül sonrasında, Umut’u annesine bırakıp kaçak yaşamaya başladığı günlerdeydi. Paraya ihtiyacı vardı, çalışması gerekiyordu. Sahte kimliği olabildiğince güvenliydi. Parti bu işlerde epeyce beceri kazanmıştı doğrusu. Doğru düzgün bir antifaşist stratejileri, iyi bir illegal çalışma planları olmasa da, “abidik gubidik” işlerini fena götürmüyorlardı. O günlerde gazetede gördüğü bir iş ilanı dikkatini çekmişti:</p>

    <blockquote>
      <p class="ana-metin-alinti-kismi"><span class="ana-metin-alinti-kismi char-style-override-4" xml:lang="tr-TR">Büyük ve saygın bir tekstil şirketi için genel müdür sekreteri aranıyor. Adayların, ticari yazışmaları sürdürecek ve dışgezilere katılabilecek düzeyde Fransızca bilmeleri gerekmektedir. Ayrıca İngilizce bilmek tercih nedenidir. Ücret tatminkârdır. İlgililerin iş saatleri dahilinde...</span></p>
    </blockquote>

    <p>Önceden telefonla aldığı randevuya, bir genel müdür sekreterine uygun kıyafette –ne çok ciddi ne çok uçuk, sade ama şık– giyinip gittiğinde, Sayın Genel Müdür’ün bir konuğu olduğu, birazdan kendisiyle bizzat görüşeceği bildiriliyor.</p>

    <p>Bekletildiği oda güzel ve uyumlu döşenmiş. İddialı ve görgüsüz maroken koltuklar yerine, sıcak kavuniçi rengi döşemeli hafif ve rahat koltuklar, büyük toprak saksılarda devetabanları, paşakılıçları, kauçuklar, adını bilmediği taze yeşil yapraklı bitkiler var. Duvarlardaki tablolar dikkatini çekiyor. Özenle seçilmiş çok kaliteli röprodüksiyonlar bunlar: Gümrükçü Rousseau ve Gaugainler. “Bizim burjuvazi de değişiyor artık,” diye düşünüyor. “Adanalı, Kayserili zengin tipi yanında yeni bir burjuva kuşağı doğuyor. Vahşi kapitalistlerden modern burjuvaziye geçiş süreci yaşanıyor. Darbenin gerçek işlevi de bu geçişi kolaylaştırmak olmalı. Ama bunlarla işimiz daha da zor olacak besbelli; daha akıllı, daha eğitimliler ve sınıf bilinçleri daha güçlü.”</p>

    <p>Adını söyleyerek Genel Müdür’ün kendisini beklediğini ilettiklerinde, sahte kimliğindeki adına tam ısınamadığından mı nedir, bir an huzursuz oluyor. Kendini karşılayan genç adam, salonun bir köşesindeki dahili telefondan, “Münevver Hanım geliyor efendim,” diyerek bir kez daha haber veriyor ve sağ elini şatafatlı şekilde öne doğru uzatarak gireceği odayı işaret ediyor. Kapıyı açıp odaya girdiğinde geniş bir çalışma masasının arkasında neredeyse kaybolmuş ufak tefek genç adamı görüyor ve bir çığlık atmamak için kendini zor tutuyor. Göz göze geliyorlar. Masanın başında oturan adam bir an donup kalıyor, kapıdan giren sekreter adayının Ülkü olup olmadığını anlamaya çalışır gibi, gözlerini dikmiş genç kadının yüzüne bakıyor.</p>

    <p>Artık çok geç, artık geri dönmek olanaksız.</p>

    <p>— Evet, yanılmıyorsun; benim.</p>

    <p>— Ülkü!..</p>

    <p>Kadın gülümseyerek başını sallıyor.</p>

    <p>— Sadece akıl almaz bir rastlantı Cem, kötü bir rastlantı.</p>

    <p>Yerinden kalkıp yapmacıksız bir sevinçle genç kadına sarılıyor.</p>

    <p>— Tam tersi, benim açımdan çok iyi bir rastlantı.</p>

    <p>— Yine de özür dilerim. Aklıma gelmezdi. Genel müdür sekreteri aranıyor ilanında genel müdürün adı yoktu.</p>

    <p>— Ne özrü! İnan bana çok sevindim. Umarım, esrarengiz genel müdür ben olduğum için vazgeçmezsin.</p>

    <p>“On yıldan fazla süredir hiçbirşey duymamıştır benimle ilgili. Bir zamanlar solculuğa ilgi duyardı. Ama o günler çok gerilerde kaldı. On yıl önce solculuk modaydı, hava verirdi insana. Ya şimdi?”</p>

    <p>İçinden geçenleri okumuş gibi üsteliyor:</p>

    <p>— Çok yakından olmasa da zaman zaman izledim seni. 12 Mart’ta içeri aldıklarını, işkence gördüğünü falan biliyorum. Az kaldı benim başım da derde girecekti. Neyse ki senin küçük Erim izlendiğim haberini verdi. Eniştesi mi söylemiş, dayısı mı söylemiş, geçmiş gün, hatırlamıyorum. Murat ailesini bilirsin, MİT’ten Hariciye’ ye her yerde yakınları vardır. Hele anneleri! Dedikodu olacak ama, ne cadıdır o!</p>

    <p>— Sanırım bilmediğin şeyler de var. Başvuru formumu okumadın mı? Adımı neden değiştirdim diye düşünmedin mi?</p>

    <p>— Doğrusunu istersen pek dikkat etmedim. Ama herhalde başka bir kimlikle yaşıyorsun. Pek de iyi ediyorsun bana sorarsan. İşkence görmekten iyidir. 12 Mart’ta “faşizm” diye mangalda kül bırakmadık. Meğer 12 Mart provaymış; bunlar beter çıktı.</p>

    <p>— Açık yürekliliğini ve güvenini kötüye kullanmak istemem Cem. Aranıyorum; hem kocam yüzünden, hem de ilgili olduğum, sahibi göründüğüm parti yayınları, kadın örgütleri falan yüzünden. Harekette öyle önemli bir yerim yok, ama onlar bunu bilmiyor. Kocam ise gerçekten önemli, ama o da yurtdışında.</p>

    <p>Fazla konuşmuş olduğunu fark edip susuyor. Kimseye güvenilmemesi, fazla konuşulmaması, bilgi verilmemesi öğretilmişti oysa. Kendi hücrenden biri değilse, herkes, en yakının bile yabancıdır, derdi Ömer.</p>

    <p>— Demek ki evlendin! Çok sevindim. Kiminle? Anlatsana biraz.</p>

    <p>Nasıl anlatır? Oysa anlatmak istiyor. “Arın Murat’ın, evlenmeyip terk ettiği sevgilisiyim Cem’in gözünde. Evlendiğimi duyunca ‘çok sevindim’ demesi de bu yüzden.”</p>

    <p>— Tanımazsın, eski bir öğretim üyesi. Bir de küçük oğlum var.</p>

    <p>— Çocukla zor oluyordur şu günlerde.</p>

    <p>— Neyse ki çocuk annemde. Zaten bebekliğinden beri, daha çok annem baktı Umut’a.</p>

    <p>Yine fazla konuşmaması, hele de ad vermemesi gerektiğini hatırlayıp susuyor.</p>

    <p>— Benim de bir oğlumla bir kızım var, diyor Cem. Oğlan dört yaşında; kız 12 Eylül’den bir hafta sonra doğdu. İnanmayacaksın ama, benim kızımın adı da Ümit. Her on yılda bir darbe oldukça, daha çok çocuğa Umut, ya da Ümit adı konur. Ne içerdin?</p>

    <p>— Mümkünse sade kahve. İşlerin iyi görünüyor.</p>

    <p>— Evet, babamın kurmuş olduğu dokuma işi sayesinde bir kızıl milyoner oldum çıktım. Milyoner dediysem, lafın gelişi, artık milyardan aşağı konuşulmuyor iş âleminde. Milyarder olduğun zaman da kimse rengini sormuyor. Para, bakanda renk körlüğü yaratıyor.</p>

    <p>— Ne iş yapıyorsun? İlanda tekstil yazıyordu galiba.</p>

    <p>— Evet, baba işine devam; hazır giyim ve tekstil ihracatı. Dönemin yüksek kârlı lokomotif sektörü. “Beşi bir yerde generallerimiz” sayesinde işçilerin, sendikaların, solun çanına ot tıkıldığından beri sermaye kârları katlandı. Yakında ihracata teşvik de gelecek, eli kulağındadır. Sen hele o zaman gör, millet ihraç ettiğine de, etmediğine de ne teşvikler alacak, devleti soyarak ne tatlı kârlar elde edilecek. Peki ben ne yapacağım? Herkes gibi talana katılacağım tabii. Zaten bana sorarsan, bu ülkede kurtarılacak hiçbirşey yok artık. Dibe vurursa yeniden birşeyler yapılır belki. Tabii ülke dibe vururken birilerinin kârları, servetleri tavana vuracak.</p>

    <p>Kahvesini yudumlarken, Cem ısrar etse bile işi kabul etmemeye karar veriyor. “Her ikimiz için de tehlikeli olurdu bu. Zengin olmasının, böyle bir dönemde yüksek kârlı bir şirketin başında bulunmasının diyetini ödemek, kendisiyle barışmak, gençlik rüzgârlarının serinliğini duymak isteyecektir. Sınıflarıyla ideolojileri, kafalarıyla yürekleri barışmayanların ödeşme ihtiyacı... Anlaşılır bir şey. Ama astarı yüzünden pahalı bir ödeşme.”</p>

    <p>— Ne zaman başlamak isterdin? Eğer benimle çalışmak tatsız gelirse, şirkette başka bir iş de bulabilirdik sana. Eski dostuz, açık konuşalım. İşe ihtiyacın olduğunu biliyorum. Rusların komünistlere gökten ruble yağdırdıklarını sanan andavallılardan değilim.</p>

    <p>— İşe ihtiyacım olduğu doğru. Yoksa neden burada olayım! Ama madem açık konuşuyoruz, bu şirket çalışacağım son yer olurdu. Bu ikimiz için de göze alınmaması gereken, maliyetini kurtarmayan bir risk. Hele de seni tehlikeye sokmayı asla istemem.</p>

    <p>— Ben istesem bile mi? Bu yolla, zaman zaman kendimi pis bir kapitalist gibi hissetmekten kurtulacağımı, kendimle daha barışık olacağımı söylesem bile mi?</p>

    <p>İşi şakaya vurmak, ortamı yumuşatmak için gülüyor.</p>

    <p>— Kendinle barışmak ve pis kapitalist olmaktan kurtulmak o kadar kolay değil Cem Bey.</p>

    <p>Sonra ciddileşiyor.</p>

    <p>— Burada çalışmam mümkün değil. İstesem de yapamam. Bütün kurallara aykırı olurdu bu. Sen bana bir iyilik yapmak istiyorsan, buraya geldiğimi unut. Bu görüşmeyi hiç yapılmamış say.</p>

    <p>— Anlıyorum, diyor hüzünlü ve buruk bir sesle. Sürekli ticari ve teknik tercümelere ihtiyacı olan birkaç tanıdığım var. İzin verirsen mütercim Münevver Hanım’ı onlara tavsiye edeyim. Tercümeleri bürolarından alır veya aldırır, yine kendin teslim eder veya başka biriyle yollarsın. Böylece hiç kimse tehlikeye girmemiş olur.</p>

    <p>— Çok teşekkürler. Fena fikir değil. Sanırım kabul etmek zorundayım.</p>

    <p>— İşte adamların adresleri ve telefon numaraları. Ben bugün hepsini ararım, sen de benim adımı vererek ilişki kurarsın.</p>

    <p>Bloknotundan kopardığı küçük bir kâğıda telefon numaralarını yazıyor.</p>

    <p>— Şu altı çizili olanlar da benim ev numaralarım, diyor. Bir şeye ihtiyacın olduğunda lütfen ara, çekinme. Neden bilmem, çağrışım yaptı. Arın’ı hatırladım. Birkaç yıldır yurtdışındaydı. Sanırım artık merkeze gelecek. Duyduğuma göre, cuntacı generaller ondan hizmet bekliyorlarmış. İstikbali parlak görünüyor. Arın iyi çocuktur, kafası işler, bağnaz değildir, namusludur, devletine hizmetten zevk alır. Yalnız biraz, biraz –lafı bulmakta veya söylemekte tereddüt ediyor– biraz tavşan pisliğidir, kokmaktan bulaşmaktan hazzetmez.</p>

    <p>Cem’in nereden çağrışım yaptığını Ülkü anlayamıyor, ama Cem çok iyi biliyor: 12 Mart döneminde Erim, ağabeyinin ikisinin de gevşek biçimde izlendiğini söylediğini haber verdiğinde, “Arın Ağabeyim tavşan boku gibi,” demişti. “Ülkü Abla’yı içeri almışlar, annesi ağlayarak telefon edip ilgilenmesini rica etti. Bizimkiler hiç değilse daha az işkence görmesini sağlayabilirlerdi. Ama seninki parmağını bile kıpırdatmadı. Bana sorarsan, ağabeyimin Ülkü’den ayrılmasının nedeni de annem falan değil; Ülkü’nün kendine engel olacağından, onun yüzünden başının belaya gireceğinden korktu.”</p>

    <p>Hatırladıkları Cem’in içini burkuyor. Karşısındaki yalnız, çaresiz kadına bakıyor. Şimdi buradan çıkıp gidecek. Oysa buraya gelirken iyi bir iş bulabileceği umudu vardı. Sokağa çıkacak ve köşe başında kendini neyin beklediğini bilmiyor. Gerçek bir adı, gerçek bir adresi bile yok. İnsanın içini paralayacak kadar korumasız, bir o kadar da cesur ve inançlı. “Onu tutmalıyım, göndermemeliyim, sahip çıkmalıyım ona,” diye düşünüyor. “Eve götürebilirim, çocukların özel öğretmeni diye tanıtabiliriz herkese...” Karısı geliyor aklına. “İyi kızdır, anlayışlıdır, ama bu kadarına dayanabilir mi? Belki korkar, hatta belki de kıskanır. O duygularla gider ihbar eder kızı. Korku ve kıskançlık insanı hain yapar. Üstelik, şirketteki işi kabul etmeyen Ülkü evdeki işi kabul eder mi hiç! Hepsi hayal bunların, gençlik yıllarından kalma özlemler, biraz da günah çıkartma çabası...”</p>

    <p>Arın’ı, kendisini, duvarın öte yanındaki bütün tuzu kuru insanları affettirmek; hepsi, en fazla da kendisi adına özür dilemek ister gibi dostça sarılıyor genç kadına.</p>

    <p>— Şansın açık olsun, dikkatli ol. Unutma, bir şeye ihtiyacın olursa ara beni.</p>
    <hr />

    <p>“Ile Saint Louis’de gittiğimiz bir yer vardı,” demişti Arın telefonda.</p>

    <p>“Paris’te her zaman gittiğimiz yerler vardı: kahveler, kitapçılar, ucuz öğrenci restoranları, Sen köprüleri, dört mevsimin aynı güzellikte yaşandığı parklar, Arın’ın resim tutkusu yüzünden kaçırmamaya çalıştığımız resim sergileri, müzeler.</p>

    <p>Ile Saint Louis’deki yere her zaman gitmezdik; orası öğrenci bütçeleri için biraz pahalıydı. Kutlamalar için giderdik daha çok. Paris’ten ayrılacağım akşam da oraya gitmiştik. <em>Kazablanka</em> filminden esinlenmiş zenci bir piyanist sevişen ve ayrılan çiftler için çalıyordu. <em>Play it again Sam</em>, demişti Arın. Yemek salonunun loş ışığında, masamızın üstündeki çiçekli mumlarda, kırmızı şarap kadehlerimizde, tabağımızdaki muhteşem görünüşlü mantarlı kreplerde yumuşak ve romantik bir hüzün dolaşıyordu. Tam olması gerektiği kadar, olması gereken dozda, Arın’ın çizdiği sınırlar içinde. Alışılmış tabloyu tersine çevirip şarap kadehine uzanmış elini tutmuştum. Filmlerde hep erkekler kadınların eline uzanır oysa. <em>Kazablanka</em> filminden beri, bütün zenci piyanistler gibi Sam adını taşımak zorunda olan piyanist, <em>Les Feuilles Mortes</em>’la başlayıp <em>Ne Me Quitte Pas</em> ile süren uzun bir yolculuğa çıkmıştı. Bir <em>Son Akşam Yemeği</em> tablosundaydık. Rönesansın bütün ustalarını kıskandıracak güzellikte, gölgelerini içimdeki hüzünden, ışığını ayrılığa isyanımdan ve tutkulu aşkımdan alan, Sam’in piyanosu ve Paris’in güzellikleriyle renklendirilmiş bir tablo...”</p>

    <p>Ile Saint Louis’deki yer artık yok. L’Ile adlı küçük güzel restoran yeni açıldı, onun devamı değil. Arın’a, “Orası olup olmadığını bilmiyorum,” demişti. Artık ancak anılarla ve yanılsamalarla beslenebilecek ilişkilerinin gerçeklere dayanamayacağını düşünmüştü. Orası olabileceğine kendi de inanmak istemişti.</p>

    <p>Takside giderken, Arın’a karşı duygularının ne kadar karışık olduğunu düşündü. Öfke, tutku, kuşku, heyecan, hınç, sevgi, özlem, korku... şimdi de sadece kadınlara özgü olan sevdiği erkeği sakınma, koruma içgüdüsü. Arın Murat, kendi adına da olsa, devletin açık toplumdan, saydamlaşmadan yana bir kanadı adına da olsa riske girmiş, kendini tehlikeye atmıştı. Arı kovanına çomağı sokmuş ve öylece bırakmıştı. Yazacağı yorumlu haberi kafasında toparlarken, Türkiye ile ilgili haberlerde her zaman yaptığının aksine devletin baskıcı ve illegal yöntemlerine vurgu yapmamaya karar verdi. Diğer yayın organlarının, eğer habere yer ayırırlarsa Arın Murat’ın bazı cümlelerini öne çıkararak, örneğin, “Türkiye Gladio’yu tanıdı” veya “Türk yetkiliden itiraf: Devlet cinayetlere karıştı” türünden başlıklar atacaklarından emindi. O böyle yapmayacaktı; Arın’ı hedef haline getirmeyecek, konuşmasındaki önemli saptamaları yumuşak bir dille aktaracak ve başta dağıtılan metne dayanacaktı. “Türkiye’de köklü demokrasi arayışları” iyi bir başlık olabilirdi. Evet, tam da böyle yapmalı; yorumda, devletin bir kanadının bu arayışlarda devlet içindeki illegal nüveyi tasfiyeyi amaçladığını, bunun ise zor olacağını vurgulamalıydı.</p>

    <p>Saatine baktı. Buluşmalarına daha dört saat vardı. Ne kadar uzun bir dört saat.</p>
  </div>
</body>
</html>
