<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sıcak Külleri Kaldı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Kaç yıl oldu sesini duymayalı?</h1>

    <p>Sabah, gazetedeki telefonu çalıp da Büyükelçilik’ten aradıkları bildirildiğinde, saat 11’deki redaksiyon toplantısına girmek üzereydi. Önce bir yanlışlık olduğunu sandı. Çünkü Elçilik, uzun süre siyasal mülteci kimliği taşımış, Doğu ülkelerinde, Sovyetler’de, DDR’de falan bulunmuş –onlara göre komünist ve kuşkulu– biriyle doğrudan ilişkiye girmekten kaçınırdı. Telefon hattındaki görevliye, Fransızca olarak,</p>

    <p>— Herhalde bugünkü basın konferansı için arıyorsunuz, sizi seksiyon şefine aktarayım, dedi.</p>

    <p>— Hayır Bayan Öztürk. Sayın Arın Murat ismen sizi aradılar. Bir dakika lütfen, bağlıyorum.</p>

    <p>Yüreğinin tam altında saklanan o bildik kuş yine kanat çırpmaya başladı. Tıpkı otuz yıl önce küçük evdeki telefonun başında, yüze, beş yüze, bine kadar sayarak korku, umut ve heyecanla beklerken telefon çaldığında olduğu gibi...</p>

    <p>Kaç yıl oldu görüşmeyeli, sesini duymayalı.</p>
    <hr />

    <p>Arın Murat, kendisinin her zaman gelip gidenlerden farklı özel bir konuk olduğunu uzun yılların verdiği deneyimle sezmiş olan boyalı saçlı, orta yaşlı sekreter hanımın, istediği numarayı bağlamasını beklerken Ülkü ile görüşmeyeli tam dört yıl, sevişmeyeli yirmi beş yıl geçtiğini hesapladı.</p>

    <p>1992 sonbaharını ne zaman hatırlasa içini kaplayan o boğucu duygunun burada bile peşini bırakmamasına şaştı. Bir an, “Zahmet etmeyin, başka zaman ararız, görüşmeyi iptal edin,” demeyi düşündüyse de, kararsızlığından ve korkaklığından utanıp vazgeçti. Bütün bunların anlamsızlığını bile bile, kendini Ülkü’ye öfkelenirken yakaladı.</p>

    <p>Ülkü’yü arayanın kendisi olduğunu; görüşmek buluşmak için ondan hiçbir istek gelmediğini ve eğer kendisi aramasa, onun asla böyle bir görüşmeyi zorlamayacağını, hatta öğleden sonraki basın toplantısına gazeteci olarak bile katılmayacağını çok iyi biliyor, yine de ona kızıyordu. Çünkü kırışmaz buruşmaz, ilkeli kararlı, ikircimsiz ve ödünsüz Arın Murat resmindeki garip gölge; ilkgençliğinden beri özenle çizdiği kendi portresindeki uyumsuz renkti o. Neresinden bakarsan bak yanlış olan; o portrede yer almaması gereken, ama kendi başına muhteşem ve göz alıcı bir renk: erguvani bir mor ya da bir kor kırmızısı...</p>

    <p>Arın Murat renklerle düşünmeyi severdi. On altısında, ondan hiç beklenmeyecek bir fanteziyle ressam olmayı düşlemişti. Babasına kalsa, liseyi bitirdikten sonra Paris’te resim eğitimi görebilirdi pekâlâ. En az beş göbekten tüccar olmakla övünen, ticaret geçmişlerini Osmanlı sarayının yemişçibaşılığına dayandırmaktan hoşlanan, Cumhuriyet döneminin ilk özel değirmenlerini ve hazır gıda imalathanelerini kurmakla övünen baba soyunun, hele de babasının ve amcasının, sanata yatkınlıkları olmasa bile özlemleri vardı. Karısının olay çıkarmayacağını, evde tatsız kavgalar olmayacağını bilse, babası parasının bir bölümünü emlak ve antika eşya yerine tablolara, heykelciklere, sanat eserlerine yatırabilirdi. Üstelik de daha 1950’lerde, 60’larda, resim koleksiyonculuğunun İstanbul burjuvazisi arasında henüz moda olmadığı bir dönemde.</p>

    <p>Paris’te resim eğitimi düşüncesi anneye açıldığında, önce bir şaka, sonra da iki gün sinir ilacı alarak yataklara düşülecek bir felaket olarak karşılanmış, bir daha da lafı edilmemişti. İstediği kadar Paris’te annesinin tabiriyle “ulum-u siyasiye” okumuş olsun –aslında bu tahsil sadece iki yıl sürmüş bir Paris kaçamağından ibaretti– istediği kadar refah ve para içinde yüzdürsün, önünde sonunda “içtimai mevkii” tüccar olan bir kocadan duyulan eksiklenme, olsa olsa Hariciye’de, devlet ve siyasette üst kademelere kadar tırmanacak bir oğulla giderilebilirdi.</p>

    <p>Annesinin ne renk olduğunu düşündüğünde, gülkurusuyla bej, bejle açık gri arası, soylu ama belirsiz ve kişiliksiz bir renk gelirdi aklına. Kadını hiç sevmeyen, paşa soyuyla da dalgasını geçen amcası –o bohem özlemli güzel adam– kızdığı bir gün, “Anan osuruk rengidir!” demişti. “Onun soyunun rengi devletin rengidir. Devletin renginin ne olduğu ise hiç fark etmez onlar için. Osmanlı yeşili de olabilir, Halk Fırkası kırmızısı da, ordu hâkisi de!..”</p>

    <p>Amcası, –bütün ailesi Halk Fırkası geleneğine bağlı karısından çekinmese babası da– Yassıada’ya gidecek kadar koyu Demokrattı. Amcan ne renk diye sorsalar, beyaz bir fon üstünde, neşeli, alacalı bulacalı bir renk cümbüşü derdi. Babasının ise rengi yoktu.</p>

    <p>“Peki ben ne rengim? Herkesi ayrı renkle göstereceğim bir tabloda, hangi renge boyardım kendimi?”</p>

    <p>Arın Murat için, bu sorunun cevabı, asil bir gri tondu. Ve Ülkü’nün bu griden hiç hoşlanmadığını, elinden gelse onu mora, turuncuya, hiç değilse mehtaplı gecelerin parlak lacivertine boyayacağını biliyordu.</p>

    <p>Ülkü’nün çalıştığı gazetenin numarasını arayan sekreter hanıma,</p>

    <p>— Bayan Öztürk’ü bulursanız, lütfen içeri odaya, bana bağlayın. Kendileri yoksa not bırakın, öğleden sonraki basın toplantısından önce beni aramalarını sağlayın, dedi.</p>

    <p>Bugün bir tuhaflığı vardı. Kendini tanımakta güçlük çekiyordu. Ülkü’yü hayatından çıkarmış olsa da “–Gerçekten hayatıma sokmuş muydum ki onu?”– yüreğinden ve bedeninden bütünüyle söküp atmadığını biliyordu. Kimse fark etmese de, kendine yakıştırdığı gri rengin soluk ve sıkıcı bir ton değil, parlak ve derin bir gri olmasını sağlayan görünmez ışıktı Ülkü. Hayatının, hep yukarıya doğru tırmanan pürüzsüz, dümdüz çizgisinin ele vermediği bunalımlarında, kendi kendinden ölesiye sıkıldığı zamanlarda, “Ben böyle güzel bir şey yaşamıştım,” diyebileceği bir duygu; sadece kendine sakladığı, kendini sevmesini sağlayan bir sırdı. Bir suç ortaklığıydı belki de. Ama, aradan geçen yirmi beş yıl boyunca, bu duyguyu birlikte yaşanan somut bir gerçekliğe dönüştürmeyi hiç düşünmemişti. Bulundukları yerler, karşılıklı konumları, yirmi beş yılın insanları savurduğu iklimler düşünülürse, Arın Murat’ın aklının ucundan bile geçirmeyeceği bir şeydi bu. Ama şimdi, yirmi beş yıl önce ayrıldığı kadını yeniden görmek, kendisini de ürküten bir saplantıya dönüşmüştü. Sanki Ülkü’yü yeniden bulursa bir eşiği atlayacak, arkasında ne olduğunu bilmediği bir duvarın öte yanına geçecek, kurtulacaktı.</p>

    <p>Yorgundu. Kafasının içinde, ne olduğunu tam çözemediği, bir düzene koyup anlaşılır biçimde ifade edemediği, huzursuzluk, hatta suçluluk duygusu veren bir sorular yumağı vardı. Ve sanki Ülkü bu yumağı, bir zamanlar ona kalın yün kazaklar örerken dolaşan yün yumaklarını bir ucundan tutup nasıl sabırla çözüyorsa öyle çözecekmiş gibi geliyordu.</p>

    <p>Elçilik’te kendine ayrılan süit, gündelik işlerde kullanılan odalardan farklı bir bölümde, Paris’in göbeğindeki bu eski ve görkemli binanın fazla kullanılmayan bir kanadındaydı. Klasik stilde ama özensiz döşenmişti. Binanın bu kanadına, istenirse ana kapıya uğramadan, yandaki küçük kapıdan girilebileceğini, o kapıda da yeterli güvenlik bulunduğunu söylemişlerdi. Rahat edebilmesi, çalışmalarını huzur içinde sürdürebilmesi için kendisine bu bölümün tahsis edildiğinin altı çizilmişti.</p>

    <p>Mesleki alışkanlıklarıyla eşyaları, duvarları, duvarlara asılı tabloların arkasını kontrol etmeyi düşündü. İki büyük pencerenin arasına yerleştirilmiş kitaplığın raflarının birinden gelişigüzel birkaç kitap alıp arkada ne olduğuna baktı. Ne olabilirdi ki! Tabii masif ahşap, arkasında da duvar vardı!.. Kendi kendine güldü. Dinleme aygıtının ya da gizli kameranın böyle amatörce aranmayacağını biliyordu. Ne aradığından da fazla emin değildi zaten.</p>

    <p>İçinde giderek büyüyen huzursuzluğa bir anlam veremeden, XV. Louis çalışma masasının başına oturup konferans notlarını çıkardı: “Türkiye’de Demokrasi Sorunlarında Çözüme Doğru.”</p>

    <p>“Böyle bir çözümün varlığına inandığım dönemlerde güzel anlatıyordum, başkalarını da inandırabiliyordum. Oysa şimdi birtakım boş kalıpların ötesinde söyleyecek sözüm yok.”</p>

    <p>Neden bu türden görevleri hâlâ ona vermeyi sürdürdüklerini; neden hâlâ o unvanla, o işte, o konumda tuttuklarını düşündü. Devlet içindeki dengeleri gözetmek için mi, devletin şahinleriyle güvercinlerinin kapışmasında koz olarak kullanmak için mi, çok şey bildiği için mi?</p>

    <p>Arın Murat, çok şey bilmenin mutlak sadakat ve inanç gerektirdiğini, yoksa tehlikeli olduğunu öğrenmişti.</p>

    <p>Soruları çeşitlendirdikçe, huzursuzluğunun nedeni gibi Ülkü’yü mutlaka görmek, onunla konuşmak isteğinin nedeni de, bilinçaltının sisleri arasından yavaş yavaş çıkıp belirginleşiyordu. Yirmi beş yıldır, önüne çıkan bütün engelleri –Ülkü de bu engellerden biriydi– adım adım aşarak; yük olabilecek her şeyi –Ülkü de böyle bir yüktü– hiç düşünmeden ardında bırakarak emin adımlarla tırmandığı, sağlamlığından hiç kuşku duymadığı merdivene, bir süredir güveni kalmamıştı.</p>

    <p>Birdenbire değil, yavaş yavaş, damla damla birikmişti kuşku. Kişilerin zaaflarından kaynaklanan ufak tefek kusurlar dışında yönetim çarkının işleyişine, iktidar mekanizmasına, devlet aygıtına mutlak güven duyduğu, daha doğrusu bu gibi konuları hiç sorgulamadığı dönemler uzakta kalmıştı. Kendini, Hariciye merdivenlerinden tırmanarak daha önemli görevlere, iktidarın tepelerine hazırladığı günlerde ne kadar saf olduğunu, şu son zamanlarda sık sık düşünüyordu.</p>

    <p>Çocukluk arkadaşı –belki de tek arkadaşı– Cem,</p>

    <p>— Senin de 68 kuşağından olduğunu düşündükçe anlamakta büsbütün güçlük çekiyorum, demişti bir gün. O günlerde bizim çevrelerde genç olup da sola bulaşmayan senden başka kimse kalmamıştı neredeyse. Yoksul Anadolu çocukları Ülkü Ocakları’na, faşist harekete katılırlardı. Orta sınıf gençler, az da olsa işçi kökenliler sosyalist partilere, sendikalara, sonraları da silahlı külahlı işlere, gerilla eylemlerine falan karışırlarken, bizim gibi zengin aile çocukları da en azından Maoculara, Aydınlık çevresine falan yanaşırlardı. İyi aile çocuğu olmaktan duyduğumuz kompleksle en ilkel köylü sosyalizmine kapılananlarımız da az değildi. Az Pol-Pot çıkmamıştır bizim kuşaktan! Hatırlarsın, bir ara ben bile kıyısından köşesinden de olsa girmiştim bu işlere. Sense hiç oralı olmamıştın. Bırak Türkiye’yi, 68 Fransası bile değiştirememişti seni. Olup bitenleri bir hakem gibi dışardan izliyordun ve bizleri yargılıyordun. Bu yüzden aramıza soğukluk bile girmişti, hatırla. Ama yiğidin hakkını yiğide... Sen haklı çıktın galiba.</p>

    <p>“Haklı mı çıktım? Ne savunmuştum, ne önermiştim, ne için savaşmıştım da haklı çıktım! Savaş meydanından cesetlerin üstüne basarak kaçmak, sellerin önünden yıkıntıların üstünde yükselerek kurtulmak mı haklı çıkmak? İktidardaysan ve güçlüysen haklı çıkarsın; kendini de haklı sanırsın. Haklılığından kuşkuya kapılırsan gücünü ve iktidarı kaybedersin. Bu kadar basit işte.”</p>

    <p>İktidar oyununda, haklı-haksız, doğru-yanlış, iyi-kötü, ahlaklı-ahlaksız ikilemlerine yer olmadığını, iktidarın kendine özgü etiğinin, tanımını iktidara sahip olmakta bulduğunu, amacın araçları haklı kıldığını öğrenmiş ve ilke olarak benimsemişti. “İnsanın içinin kolay kolay kaldırmadığı, midesini bulandıran, kafasını karıştıran işler olur bazen. Amaca varmak için gerekliyse içine sindirirsin. Kaba bir Makyavelizmden ibaret değildir bu. Bazen yaptıkların kendi ahlaki değerlerinle bile, göz yumamayacağın, içine sindiremeyeceğin kadar çelişir. O zaman amacın yüceliğini, kutsallığını, en azından gerekliliğini düşünürsün ve bağrına taş basıp yoluna devam edersin.”</p>

    <p>Arın Murat, böyle karar anlarını; önce kendisiyle mücadele ettiği, sonra içine sindirip katıldığı, imzaladığı, uyguladığı kararları hatırlıyordu. Atılan adım amaca yaklaştırdıysa, başarılı olduysa pişmanlık duymamıştı. Aksine, kendine güveni artmış, bireysel ahlak sınırlarını aşabildiği, ayrıntıları bütüne feda etmekte ikircimli davranmadığı için kendisiyle gurur duymuştu. Taa ki...</p>

    <p>“Hikmet-i devlet” lafını gençliğinde dayısından işitmişti ilk kez. Sonraki yıllarda, Paris’te doktora çalışması yaparken, hararetli tartışmaların yaşandığı bir seminerde, “<em>raison</em> <em>d’état</em>”nın –deyimin Fransızcası buydu– siyaset etiği açısından geçerliliğini ele almışlardı. O tartışmada, yönetebilmek için gündelik yaşamdaki etik kavramından farklı bir etiğe ihtiyaç olduğunu savunurken Fransızcadaki <em>raison</em> sözcüğünün “akıl”, “gerekçe”, “hak” gibi çok anlamlılığından yararlanan ünlü bir sözü, “<em>Le coeur a des raisons que la raison ne connait pas,</em>” (Kalbin, aklın tanımadığı gerekçeleri vardır) sözünü anımsatarak, “<em>L’état a des raisons que le coeur ne connait pas,</em>” (Devletin kalbin tanımadığı gerekçeleri vardır) demişti. 68 sonrası Parisi’nin devrimci üniversite ortamında öğrencilerden homurtular yükselirken, profesörün, “Zeki bir kelime oyunu. Ne yazık ki doğru, ama tehlikeli bir görüş,” dediğini hatırlıyordu.</p>

    <p>Annesinin seçkinciliğinin ve aristokrat özlemlerinin, duvarlara asılı yağlıboya tablolardan etrafı çatık kaşlarla seyreden Müşir Ahmed Sabit Paşa’nın Yeniköy’deki yalıya gizlenmiş ruhunun, daha Cumhuriyet öncesinden başlayarak devlet kucağında gelişip serpilmiş “millî burjuva”nın tüm siyasal içgüdülerini taşıyan baba soyunun, çok sevdiği liberal demokrat ve ehlikeyif amcasının meydana getirdikleri karışımın doğal bir sonucuydu o.</p>

    <p>Sonraki yıllarda, kendine biçilmiş kariyerin –bu, annesinin kullanmayı pek sevdiği bir sözcüktü– basamaklarını tek tek tırmanırken, sezgisel olarak, devletin çıkarlarını korumanın, onlarla kendi çıkarlarını özdeşleştirmenin zirveye doğru tırmanışı kolaylaştırdığını fark etmişti. “Devlet düşmanları” edebiyatını her zaman ilkel bulup bu türden slogancı ve kof kavramlara itibar etmediyse de, tarafını en baştan seçmiş, kirlenmeden devlete hizmet edilebileceğine ve böylece devletin de –eğer gerek varsa– arındırılabileceğine inanmıştı. Taa ki...</p>

    <p>Birkaç yıl önce, iş için Ankara’dan İstanbul’a geldiği bir günün akşamında, Cem’in Kandilli sırtlarındaki villasının terasında oturmuş Boğaz’a karşı içkilerini yudumlarlarken, söz yine siyasete gelmişti.</p>

    <p>— İster siyasal, ister parasal olsun, iktidar kirletir aziz dostum, demişti Cem. Toyluk dönemlerimdeki solculuğumdan kalan tek doğru bu. Hangimiz “kirlenmedim” derse yalan söyler. Mesela beni al ele: Evet, ailemin hali vakti yerindeydi, tanınmış, saygın bir aileydi, ama bugün benim içinde yüzdüğüm servete sahip değillerdi. Nasıl yaptım ben bu serveti? Dişimden tırnağımdan artırarak mı? Hadi canım, sen de!.. Yanlış anlama; hayalî ihracata, uyuşturucu işine, mafya ilişkilerine falan girmedim. Bunu yapanlar çok, ama bana göre değil. Yine de ihaleleri, kredileri falan biraz karıştırırsan, demin söylediklerime hak verirsin. Sana gelince; devlette bulunduğun noktaya kadar gelebilmek suç ortaklığı gerektirir. Sakın yanlış anlayıp alınmaya kalkma. 12 Eylül dönemini, 1980’lerden sonra olup bitenleri, son iki yıldır yaşadıklarımızı, Doğu meselesini, Ermeni meselesini, ölenleri, kalanları, ortadan kaldırılanları falan bir düşünürsen, ne demek istediğimi anlarsın.</p>

    <p>Cem’in ne demek istediğini tabii anlamış, tartışmaya girmemiş, susmuştu. Sonraki günlerde o konuşmayı hatırlayıp hiç düşünmek istemediği bazı olaylarla ilgili ayrıntıları gözden geçirirken, tuhaf bir huzursuzluk duygusuna kapılmıştı. Meslek hayatında ilk kez, hangi kararların altında imzası bulunduğunu hatırlamaya çalışmış, sonra kendi kendine gülmüştü. Cem’in sözünü ettiği konuların belgesi, yazısı, imzası olmazdı. Onlar kişilerin ve toplumların belleğine ve yüreğine kazınır, istense de yok edilemezdi. Neyse ki yüreklerdeki ve belleklerdeki kayıtlar tehlikeli değildi.</p>

    <p>İlk kez ne zaman sezmişti derinlerde bir yerde kıpırdanan o şekilsiz, suretsiz, tanımsız yaratığın varlığını? Bir süredir dönüp dönüp bunu düşünüyordu. 1977 yılında, 1 Mayıs’ta Taksim Meydanı’nda mı, yoksa daha sonra hiç beklenmedik kişiler, ünlü gazeteciler, aydınlar, bilimadamları, yargıçlar birbiri ardına kurşunlandığında ve katilleri yakalamak o kadar kolayken bir türlü yakalanamadığında, yakalananlar sıkıyönetim bölgelerinden bile ellerini kollarını sallayarak kaçtıklarında mı? Görünürde sağcılarla solcular, devrimcilerle Ülkücüler çatışıyor, birbirlerini öldürüyorlardı. Zamanın başbakanı “Bana sağcılar cinayet işliyorlar dedirtemezsiniz!” diyor, “devlete yardımcı güçler”den söz ediyordu. Sokak ortasında işlenen cinayetler evlere, dükkânlara, okullara, gecekondu semtlerinin kahvelerine taşınıp kanlı katliama dönüştüğünde, sağ veya sol, cinayet hangi örgütün üstünde kalırsa kalsın yöntemlerin aynı olduğunu fark etmişti. Belki de ilk o zaman belirmişti sorular. O sıralarda henüz Dışişleri’ndeydi. Yurtdışına çıktığında rahat bir nefes almış, bir süre sorularını da kuşkularını da unutmuştu. Onlarla ilk dirsek teması, ilk dolaylı karşılaşma yurtdışındayken gerçekleşmişti. MİT’çi dayısı kanalıyla geliyorlardı. İstekleri ise çok basitti: varlıklarını bilmesi, tanıması... Kimlikleri hiç önemli değildi; her an değiştirilebilirler, ortadan yok olabilirlerdi. Üstlerinin de –dolaylı ve kendilerini asla bağlamayan yollardan– destekledikleri bu gevşek ilişkilerin anlamını o zamanlar kavrayamadığını söylemek yalan olacaktı. Çarkın içinden biri, ilişkiler ağının nerelerden dolaşıp nerelere vardığını tahmin edebilirdi. Kendisinden önemli görevler bekleniyor, ilk yoklamalar yapılıyordu. O zamanlar bunu, hak ettiği güvenin bir işareti saymış, devletin derinliklerinde kıpırdanan ahtapotun doğasıyla fazla ilgilenmemişti.</p>

    <p>“Namussuzluğa, riyakârlığa gerek yok,” diye düşündü. “Taa o zamandan beri seziyordum; sezmek de ne söz, biliyordum. Devletin kendini koruma refleksini zayıflatmak değil, güçlendirmekti benim işim.”</p>

    <p>1982’de merkeze çağrılıp özel bir göreve atandığında, benzerlerinin pek çoğu gibi askerî rejimlerden nefret etse de, rejimin sivilleşmesi ve demokrasiye dönüş için kolları sıvamıştı. “Hiç değilse kendine karşı açık sözlü ol Arın Murat, gerçekten de bu muydu istediğin, yoksa iktidar çarkını döndüren tarafta, merdivenin üst basamaklarında olmak mı?” Temiz bir topluma ulaşmak için yolların temizlenmesi gerektiğine, yolları temizlemek içinse bazı kirli işlerin zorunlu olduğuna, amacın araçları haklı kıldığına bir kez daha inandırmıştı kendini. Özellikle diplomatlara yönelen Ermeni terörünün –az meslektaşı yaşamını yitirmemişti onların kurşunlarıyla– Türkiye’deki sol terör örgütlerinin, PKK’nın lojistik desteklerinin kökü başka nasıl kurutulabilirdi?</p>

    <p>Sekreterin telefonu bağlaması neden bu kadar uzadı?</p>

    <p>Aramam yanlıştı, diye düşündü; gizli ve kötü bir şey yapmaya hazırlanan küçük bir çocuk gibi huzursuzlandı. Belki de Ülkü yerinde yoktur. Bir an umuda kapıldı; düzenin bozulmayacağı, suların alışılmış, bildik yataklarında sakin akacağı umuduna. Sonra bu kararsız, kuşkulu ruh halinden utandı. O günkü toplantı için, saygın bir Fransız gazetesinin haber seksiyonunda çalışan bir Türk’ le konuşmak istemesinden daha doğal ne olabilirdi!.</p>

    <p>“İşkilli büzük dingilder!” derdi küfürbaz amcası. Yine ilk kez amcasından duyduğu “kuyruğu boklu kedi” sözü geldi aklına. Kuyruğu boklu kedi deyimi Ülkü’yü çağrıştırdığı için utandı. Yine de, 12 Mart’ta işkence görmüş, tutuklanmış, 12 Eylül’de ise fotoğraflı afişlerle aranmış bir kadın o. Çok iyi bildiği devlet arşivlerinde “komünist militan”, “Kâzım Amasyalı kod adlı Ömer Ulaş’ın nikâhlı karısı” gibi notlarla; cepheden, profilden kendine hiç benzemeyen suçlu fotoğraflarıyla yer alan bir kadın. 80 sonrasında yurtdışına kaçmış, Avrupa’da, Doğu Almanya’da, Sovyetler’de dolaşmış, Avrupa’da 12 Eylül rejimi aleyhine yürütülen sol propagandada aktif olarak çalışmış; Türkiye’ye 1991’deki Özal affından veya düzenlemesinden bir yıl sonra ve... ve bir hücre evinde polisle çatışmada öldürülen oğlunun cesedini teslim almak için gelmiş bir kadın.</p>

    <p>“Ülkü’nün, tozlu arşiv raflarında yer alan kabarık dosyasının özeti bu... Oysa o, gençlik yıllarımın tutkusu, sevgilim, kadınım... MİT arşivlerindeki notlardan, fotoğraflardan, bilgilerden Ülkü’ye nasıl varılabilir? Ne ilgisi var onun orada yazılanlarla? Dosyadaki bilgiler ve belgeler arasında, gözaltındayken kendi el yazısıyla yazdığı o içten ve güzel özgeçmişten, bir de cinayetin 1992 sonbaharında işlendiğinden başka gerçek olan, doğru olan ne var ki?”</p>

    <p>Cinayet 1992 sonbaharında işlenmişti.</p>

    <p>Bir hücre evi baskınıydı. Sol örgütlerin, bir kısım basının, devlet düşmanlarının, insan hakları derneklerinin, demokratik çevrelerin “yargısız infaz” adını verdikleri olaylardan biri.</p>

    <p>Seçimlerden sonra oluşan koalisyon hükümeti, 12 Eylül rejiminden bütünüyle çıkılabileceği, demokratik bir düzene geçilebileceği umudu doğurmuştu. 12 Eylül’ de, cuntacı generallerin Zincirbozan’a postaladıkları kırk yılın Demireli bile –yaşadıkları üstüne düşünmüş olmalı ki– saydamlıktan, demokrasiden, insan haklarından söz eder olmuştu. Demirperde yıkılmış, kapitalist Batı’nın el üstünde tuttuğu Gorbaçov’un, tüm dünyada estirdiği <em>Glasnost</em> ve <em>Perestroyka</em> rüzgârları Türkiye’ye kadar varmış; Doğu’da PKK ile taktik ve geçici de olsa, bir ateşkes dönemine girilmişti. Bir sürü dış pürüz çözülme yolundaydı. Demokrasi ve istikrarı sağlama sürecinin başarıya ulaşabilmesi için büyük kentlerin, özellikle İstanbul’un, Doğu’dan, Güneydoğu’dan, Orta Anadolu’dan dalga dalga gelen göçlerle oluşmuş varoşlarında filizlenip boy atan sol terörist örgütlenmelerin kökünün kazınması; ciddiye alınabilecek birkaç silahlı örgütün Doğu’daki ayrılıkçı hareketle bağlantıya girmesinin engellenmesi gerekiyordu. Devletin ve ülkenin uzun vadeli çıkarları için, işi fazla inceltmeden, bu örgütlenmelerin lider kadrolarının yok edilmesi zorunluydu.</p>

    <p>“Bu bir karardır. Tıpkı bir savaş ilanı gibi. Ne yapılması gerektiğini birileri planlar ve önerir; birileri uygulama kararını verir ve onaylar, birileri de uygular.”</p>

    <p>Arın Murat, planlayan ve önerenlerin safında olmuştu çoğunlukla. Bu safta oldun mu, yüreğin kararsa da ellerin temiz kalır. “Lider kadroları etkisizleştirilmeli,” diye önerirsin. Hatta, “Ne pahasına olursa olsun etkisizleştirilmeli,” diye pekiştirirsin öneriyi. Üç kuruşa satın alınan adi katillerden, ilkel cellatlardan, vahşi işkencecilerden iğrenirsin. Planlayanlar, önerenler, karar verenler olmasa uygulayıcılara iş düşmeyeceğini hatırladığında, “Ben puştun tekiyim,” demezsin; hikmet-i devlet uğruna bir fedakârlık daha yaptığını düşünürsün. Yüzlerce insanın ölümünü engelleyebilmek için birkaç can... Şerefli ve cesur bir karar. Ellerin kirlenmemiştir; öyle sanırsın.</p>

    <p>“Ellerim temiz mi gerçekten?”</p>

    <p>Planın özü basitti: Batı’da, başta İstanbul olmak üzere büyük kentlerde silahlı sol radikal grupların, terör örgütlerinin lider kadrolarının etkisizleştirilmesi; Güneydoğu’da, askerî cephesi orduya ve ordunun denetimindeki paramiliter güçlere havale ve ihale edilmiş Kürt hareketinin lojistik desteklerinin kurutulması, hareketin etkisizleştirilmesi...</p>

    <p>“İmha terimini hiç kullanmadım ben, çünkü her işte zarafete önem verirdim. Etkisizleştirilmesi, denetim altına alınması, bağlarının kesilmesi gibi anlatımları yeğledim. Çünkü ben, ben... –kendini acıtmaya, kendine karşı alabildiğine gaddar olmaya, kendini acıtarak arınmaya ihtiyacı vardı– çünkü ben sinsi ve ödlek bir hanım evladıyım.”</p>

    <p>İstanbul’daki hücre evi operasyonlarının tam başarı kazandığı ve örgütün çökertildiği haberini getirdiklerinde, yurtiçinden ve yurtdışından gelecek tepkileri nasıl karşılayacaklarını düşünüyordu. Yine “yargısız infaz” çığlıkları saracaktı dört bir yanı. Özellikle Avrupa kamuoyunu yatıştırma işi yine kendisine düşecekti.</p>

    <p>“Çok gizli” koduyla gelmiş operasyon raporunu okurken, ölenlerden birinin adı dikkatini çekti: Umut Murat Ulaş... Hiç yabancı olmayan bir ad. Belleğini zorlamaya çalıştı. Birden yerinden fırladı. “Belki de yanılıyorum! İnşallah yanılıyorumdur.” Ellerinin titremesine hâkim olmaya çalışarak gizli arşiv bölümünün numarasını çevirdi. Ülkü Öztürk Ulaş’ın dosyasını ve bu adla bağlantılı diğer dosyaları çok acele istedi.</p>

    <p>Ülkü’nün dosyasına daha önce de baktığını hatırladı. 12 Eylül darbesinin hemen ardından, Ankara sokaklarına yapıştırılmış “Arananlar” afişlerinde kendisine hiç benzemeyen kötü bir fotoğrafını görmüş, duraksamıştı. Fotoğrafın altında Ülkü Öztürk Ulaş yazılıydı. İçinden geçen ilk şey çocukça bir duygu olmuştu: afişi duvardan söküp atmak, yırtmak, başkalarının görmesini engellemek... O yıllarda henüz Dışişleri’nde görevliydi, MİT’in arşivindeki bir dosyaya ulaşması normal koşullarda olanaklı değildi, özel olarak istemesi de yakışık almazdı. Ancak bir süre sonra, yurtdışına çıkıp çeşitli ülkelere sığınan solcuların izlenmesi gündeme geldiğinde, dosyaları önünde bulmuştu. Ülkü’nün, halen Leipzig’deki merkezde görevli Ömer Ulaş ile evli olduğunu, Umut Murat Ulaş adlı bir oğulları bulunduğunu dosyadan öğrenmişti. Sokaktaki afişi nasıl yırtmak istediyse, Ülkü’nün dosyasını da yok etmek geçmişti içinden.</p>

    <p>“Oysa, 12 Mart’ta tutuklandığında, ona yardım etmek için parmağımı bile kıpırdatmamıştım.”</p>

    <p>İçinde kötü bir suçluluk ve pişmanlık duygusuyla hatırladı.</p>

    <p>1971 baharında sıcaklar erken bastırmış, yalıya erken taşınmışlardı. Annesinin, Sorbonne’da doktorasını tamamlayıp Türkiye’ye dönen ve “Hariciye’ye intisaba” hazırlanan oğlunu önemli kişilere tanıştırmak için düzenlediği yemeklerden, çaylardan, bir sürü protokolden bunaldıkça, kafa dinlemek için Teşvikiye’ye kaçıyor, orada kalmayı yeğliyordu. İçinde tuhaf bir boşluk vardı. Böyle olacağını hiç sanmamıştı ama Ülkü’yü özlüyordu. Sadece diri bedenini, pervasız cinselliğini, tutkulu sevişmelerini değil; sıcaklığını, doğallığını, yakınlığını...</p>

    <p>27 Nisan sabahıydı. Uyanıp da, Ada’daki köşkün emektar bekçisinden Küçükhanım’ın 9.30 vapuruyla gittiğini; acele işi çıktığını, Arın Bey’i sonra arayacağını söylediğini öğrendiği zaman şaşırmamıştı. O gecenin son geceleri olduğunu, zaten uzatmaları oynadıklarını ikisi de biliyordu. Şaşırdığı şey, ilk andaki ferahlama ve özgürleşme duygusunun, günler geçtikçe yerini bir çeşit pişmanlığa, adını koyamadığı bir boşluğa ve özleme bırakmasıydı. Emektar Salih Efendi, Küçükhanım’ın gittiğini haber verirken, “Örfi idare ilan edilmiş Küçükbey,” demişti. Allah sonumuzu hayır etsin. 60’ta, ihtilalde de örfi idare ilan etmişlerdi de rahmetli amcanız aylarca Yassıada’da kalmıştı.”</p>

    <p>12 Mart Muhtırası ile başlayan ve babasının deyimiyle gitgide “hakileşen, postallaşan” hava, sıkıyönetim ilanından sonra büsbütün ağırlaşmaya başlamıştı. Hele Mayıs ortalarında İsrail Başkonsolosu Elrom’un kaçırılıp öldürülmesinden sonra gelişen olaylar, geniş çaplı tutuklamalar, radyolardan, televizyondan okunan arananlar listeleri, ihbara davet çağrıları, insan avı, birbiri arkasına devreye giren askerî mahkemeler, sokaklarda devriye gezen süngülü silahlı askerler, gece sokağa çıkma yasağı, olaylarla en küçük ilgisi olmayanlar için bile ortamı nefes alınmaz hale getiriyordu. Tam da atamasının yapılacağı bir dönemde, ülkede yaşanan siyasal kargaşa bir şanssızlıktı, ama Murat ailesinin, 12 Mart Hükümeti’nden Genelkurmay’a uzanan ilişkiler ağının aşamayacağı kadar büyük bir şanssızlık değildi kuşkusuz. Arın’ın yüreğinin gizli bir köşesindeki tek kara nokta, derinleştirilmiş bir güvenlik soruşturması sırasında Ülkü ile olan ilişkisinin ortaya çıkması olasılığıydı. Ülkü eli silahlı azılı militan değildi tabii, ama üniversitedeyken sol eğilimli öğrencilere yakın durduğu, sol görüşlere sempatiyle baktığı, bunu da pervasızca açıkladığı bir gerçekti.</p>

    <p>MİT’le ilişkili olduğu, hatta teşkilatın önemli bir yerinde bulunduğu aile içinde herkesin bildiği bir sır olan dayısı, daha 12 Mart öncesinde küçük kardeşi için uyarıda bulunurken,</p>

    <p>— Erim’e dikkat edin, senin arkadaşın Cem’le pek sık görüşüyor. Cem’in Maocularla ilişkisi olduğu biliniyor. Başına dert açılır, demişti.</p>

    <p>— Cem benim ilkokuldan beri arkadaşım, dedi Arın. Erim Cem’i doğduğundan beri tanır. Görüşmelerinden daha doğal ne olabilir? Ben de görüşüyorum Cem’le.</p>

    <p>— Aynı şey değil. Erim’le Cem arasında arkadaş olamayacakları kadar yaş farkı var. Hem bana sorarsan, şu günlerde sen de Cem’le fazla görüşmesen iyi olur.</p>

    <p>— Peki benim dosyam nasıl dayı?</p>

    <p>Arın bu soruyu gülerek, sanki espri olsun diye sormuştu.</p>

    <p>— Temiz, dedi adam soğuk ve ciddi bir sesle. En azından şimdilik. Sen işi şakaya alıyorsun, ama herkesin her şeyi nefes alışına kadar biliniyor. Teşkilat giderek mükemmelleşiyor.</p>

    <p>Sonra; fakir fukara çocukları, işçiler, çapulcular neyse de iyi ailelerin, zenginlerin çocuklarının nasıl olup da komünizme meylettiklerini bir türlü anlayamadığını anlatmıştı uzun uzun. Dayıya göre, Cem’in, Erim’in, onlar gibilerin solculukları, ailelerine tepkiden doğan bir gençlik hevesiydi, ama bütün hayatlarını mahvedebilecek, geleceklerini karartabilecek bir heves...</p>

    <p>Haziran ortalarıydı. Sıcaktı. Atama işlerini izlemek için gittiği Ankara’dan yeni dönmüş, doğru Teşvikiye’deki eve gelmişti. Erim evdeydi. Her yıl koştura koştura gittiği, kolejli kızlarla gece yarılarına kadar eğlendiği, liseyi bitirme hediyesi olarak aldırdığı beyaz sürat motoruyla denizin tadını çıkardığı yalıya bu yaz arada bir, o da annesinin ısrarıyla uğrar olmuştu. Üniversiteye hazırlık sınavlarını bahane edip daha çok Teşvikiye’de kalıyordu. Dayısı haklıydı belki de, çocuğa göz kulak olmalıydı biraz. Dayısının, Cem hakkında söylediklerinin doğru olup olmadığını düşündü: Cem Maocu olmuş haa!.. Son yıllarda birbirlerinden epeyce uzaklaşmışlardı. Arın zaten Fransa’daydı. Cem de Amerika’ya gitmiş, ama çabuk dönmüştü. Birkaç yıldır görüşmüyorlardı. Cem öteden beri siyasete meraklıydı. Babası bir ara CHP’den milletvekili de seçilmişti galiba. Ama bu işlere karışacağını hiç tahmin etmiyordu. En iyisi Cem’i aramak, onunla açık açık konuşmak, diye geçirdi içinden.</p>

    <p>Yol yorgunuydu, sabah çok erken kalktığı için uykusuzdu. Bütün vücudunu tatlı bir miskinlik sarmıştı. Telefon çaldığında yerinden kıpırdamadı. Erim açar nasıl olsa.</p>

    <p>— Bir hanım seni istiyor ağabey, diye seslendi Erim.</p>

    <p>Telefondaki ürkek sesi tanımakta güçlük çekti.</p>

    <p>— Ben Ülkü’nün annesiyim Arın Bey. Sizi rahatsız ettiğim için özür dilerim.</p>

    <p>“Buyrun efendim,” derken, ne kadar heyecanlandığını fark edip şaştı.</p>

    <p>— Ülkü’yü tutuklamışlar. Haberiniz var mı bilmiyorum. Önce uzun zaman haber alamadık. Sonra, arkadaşlarının tuttuğu avukattan, Ankara’da askerî hapishanede olduğunu öğrendik. Arkadaşınızdı Arın Bey, lütfen, lütfen...</p>

    <p>Sesinin titremesinden, sözcüklerin arasına giren küçük, neredeyse sessiz hıçkırıklardan kadının ağladığını anladı.</p>

    <p>— Üzülmeyin, dedi. Ne zaman, hangi gerekçeyle tutukladıklarını, tam nerede olduğunu biliyor musunuz?</p>

    <p>— Avukatın haber verdiğine göre, 1 Haziran’da evden almışlar. Sonra bir süre nerede olduğunu kimse bilmiyor. İşkence... İşkence yapmışlar galiba. Yıldırım Bölge diye bir yer varmış, oradaymış şimdi. Sizi rahatsız etmek istemezdim. Ama sizin imkânlarınız vardır. Lütfen, rica edicem, annenizin tanıdıkları... Lütfen Arın Bey...</p>

    <p>Ne söyleyeceğini, hatta ne düşüneceğini bilemeden, öylece sessiz kaldı bir süre.</p>

    <p>— Annenizden, babanızdan rica edin Arın Bey. Kardeşinize ders vermişti Ülkü. Eğer hatırlı birileri devreye girerse tahliye edilebilirmiş. Benim Ankara’da nüfuzlu tanıdığım yok, kimsemiz de yok zaten, biliyorsunuz. Ah bu kızın bana ettikleri!</p>

    <p>Kadının yalvaran ses tonu kadar, “Ah bu kızın bana ettikleri,” demesi de sinirine dokunuyor, telefonu yüzüne kapatmamak için kendini güç tutuyordu.</p>

    <p>— Anladım efendim. Üzülmeyin, elimden geleni yapacağım. Bana avukatın telefon numarasını verin de, önce bilgi edineyim.</p>

    <p>Kadının, yine sinirine dokunan aşırı teşekkürleri, hıçkırıkları ve “onu bu hallere düşürmüş, hep burnunun doğrusuna giden başına buyruk” kızından şikâyetleri arasında avukatın telefon numaralarını not etti ve telefonu kapattı.</p>

    <p>Erim’in, hiç âdeti olmadığı halde yanında durmuş telefon konuşmasını dinlemekte olduğunu görünce şaşırdı.</p>

    <p>— Ülkü’nün annesiydi, diye açıklama yaptı. Hani sana ders verirdi bir zamanlar.</p>

    <p>Genç çocuk bıyık altından güldü.</p>

    <p>— Ülkü Abla’yı tabii ki unutmadım. Bana ders verirdi, senin de sevgilindi ağabey.</p>

    <p>Sesinde alay ve sitem varmış gibi geldi Arın’a.</p>

    <p>— Ülkü tutuklanmış, dedi.</p>

    <p>— Tutuklanmış mı? Nesi vardı ki kızın! Olsa olsa biraz sol düşünceliydi o kadar. Devrimci fraksiyonlardan birinden olsaydı, adını duyardık.</p>

    <p>Birden kıpkırmızı olup sustu. Açık verdiğini fark edip paniklemişti.</p>

    <p>— Yani gazetelerde, arananlar listelerinde falan adı çıkardı, demek istedim.</p>

    <p>— Cem’in de sola bulaştığı, Maocu olduğu doğru mu, diye yekten sordu.</p>

    <p>“Tam sırası, hazır oğlan paniklemişken yüklenmeli.” Bir yandan da, kafasında Ülkü konusunu ertelemeye, zaman kazanmaya çalışıyordu.</p>

    <p>— Nereden duydun, dedi Erim. Cem Ağabey senin arkadaşın, birşeyler öğrenmek istiyorsan ona sor.</p>

    <p>Hafiyeliğe gerek yok, diye düşündü. Açık açık konuşayım en iyisi.</p>

    <p>Yüreğine bir taş oturmuş gibiydi. Göğsü sıkılıyordu sanki. Ülkü’yü götürmüşler, işkence yapmışlar. Belki de avukatın yalanıdır. Bu solcular hep işkence gördüklerinden yakınırlar. Ülkü’nün, karanlık bir hücrede, yerde kanlar içinde, çırılçıplak yattığını görür gibi oldu. Hayır, tabii ki yalan, tabii ki sol çığırtkanlık.</p>

    <p>— Annesinin dediğine göre Ülkü’ye işkence de yapmışlar. Avukat söylemiş. Bana kalırsa, ilgilenilsin diye mesele biraz abartılıyor.</p>

    <p>— Hayır ağabey, abartılmıyor. Sen sanki bu ülkede yaşamıyor gibisin. Son yıllarda yurtdışındaydın, belki de bu yüzden. Ama inan bana, bütün bunlar oluyor. Biz Teşvikiye ile Yeniköy arasında olup bitenleri fark etmesek de, annemler bütün gün anarşistleri, serserileri, servet düşmanlarını hizaya sokan orduya övgüler düzseler de, bütün bunlar oluyor. Cem Ağabey’i sormuştun demin. Evet, devrimcilerin safında. Maocu mudur, Stalinci mi, Leninci midir bilmem, ama bu düzenin değişmesi gerektiğini düşündüğünü biliyorum. Ülkü abla için devreye girecek misin ağabey? Annem, babam, hele dayım istese hemen çıkarırlardı içerden. En azından daha iyi koşullarda kalmasını, işkence görmemesini falan sağlayabilirlerdi.</p>

    <p>— Kararsızım. Bir işe yarayıp yaramayacağını bilmiyorum. Düşüneceğim. Annemin ilgilenmek isteyeceğinden de emin değilim zaten.</p>

    <p>Verdiği kaçamak cevaptan huzursuzluk duydu. Kardeşinden utandı.</p>

    <p>— Gel seninle açık konuşalım Erim, dedi. Nereden duyduğum önemli değil. Diyelim ki dayımdan duydum. Cem’le sık sık görüştüğünü biliyorlar ve başının belaya girmemesi için uyarıyorlar. Cem benim arkadaşım. Hakkında hiçbir kötü düşüncem yok. Ama bu işlere girmişse, yanlış yapmış. Her şey bir yana, Marksizm, komünizm işçi sınıfının ideolojisidir. Sadece bir ideoloji değil, bir yaşam biçimidir de. Cem’in devrimciliği, komünistliği, hele de Maoculuğu özentiden öteye gidemez. Düşünsene bir; devirmek istediği kendi düzeni, kendi sınıfı! Ha, bak, reformculuğa bir şey demiyorum. Bu düzenin düzeltilmeye, reformlara ihtiyacı var tabii. Reformlar ise ancak düzenin kendi içinden yapılabilir.</p>

    <p>— Sen bu yüzden mi devlete sızmaya çalışıyorsun?</p>

    <p>Çocuğun sesi küçümseyici ve alaycıydı.</p>

    <p>— Dalga geçecek bir şey yok yavrum. Evet, belki biraz da bu yüzden. Leninist devrim teorisinin “Devlet çarkını parçalama” ilkesinin saçmalığını gördüğüm için biraz da. Aslında parçalanan, yıkılan bir şey yok. Sadece o çarkı çevirenler değişiyor, o kadar... Her neyse, seni uyarmak istemiştim. Daha çok gençsin. Kulaktan dolma bilgilerle, gençlik heyecanıyla, biraz da kendi ailene duyduğun tepkiyle yanlış bir yerlere gidersen yazık olur. Murat ailesinin gücüne, nüfuzuna da fazla güvenme. 27 Mayıs’ta amcamı toplayıp Yassıada’ya götürdükleri sırada, aile belki de tarihinin en güçlü dönemini yaşıyordu, ama para etmedi. Burası Türkiye. Devlete tosladığın zaman boynuzları kırılan hep sen olursun.</p>

    <p>— Söylemek istediklerini anladım ağabey. Merak etme, yanlış bir şey yapmıyorum. Uyardığın için de teşekkürler. Demek ki beni bile izliyorlarmış. Vay anasını!</p>

    <p>— Cem’e de haber ver. Sağlam yerden duyduğumu söyle, dikkat etsin.</p>

    <p>— Keşke sen kendin söyleseydin. Ama anlıyorum, tam işe başlayacakken, şu sıralarda fişlenmek işine gelmez tabii. Bahse girerim ki Ülkü için de bir şey yapmayacaksın.</p>

    <p>Birden öfkelendi. Bu velet bana ahlak dersi mi veriyor! O devrimci, ben ise vefasız, çıkarcı ödleğin biriyim buna göre.</p>

    <p>— Kimin için ne yapacağım sadece beni ilgilendirir, dedi soğuk bir sesle.</p>

    <p>İçinde, çocuğun haklı olduğunu, Cem’i görmeyeceğini, Ülkü içinse kimseden bir şey istemeyeceğini bilmenin sinsi utancı ve memnuniyetsizliği vardı.</p>

    <p>Erim’in sokak kapısını usulca kapayıp evden çıktığını, merdivenlerden asansörü beklemeden hızla indiğini duydu. Cem’e haber vermeye gidiyor, diye düşündü. Birkaç dakika bekledi ve kardeşinin odasına yöneldi.</p>

    <p>Odanın kapısı kilitliydi. Erim’in eskiden de odasının kapısını kilitleyip kilitlemediğini hatırlamaya çalıştı. Hatırlamıyordu, hiç ilgilenmemişti demek. Sultan Hanım’ın yedek anahtarları olduğunu anımsadı. Kadın da aileyle birlikte yalıya göçmüştü. Neyse ki anahtar kutusu odasındaydı.</p>

    <p>Sultan’ın odası, iç içe geçen salonların ahşap maun kapılarla birbirine açıldığı; her yatak odasının ayrı banyosu bulunan; çocukken koridorlarında üç tekerlekli bisikletle dolaştıkları muhteşem dairenin arkasında, tuvaletin hemen yanında, küçük penceresi aydınlığa bakan loş bir odacıktı. Bunca yıldır, bu odaya hiç girmediğini, aynı evin içinde iki ayrı dünya olduğunu fark etti. Pencerenin altında, duvara dayanmış, üstü özenle örtülmüş bir divan, köşede tahta bir masa vardı. Masanın üstünde, herhalde annesinin verdiği, dantelleri yer yer delinmiş, akmış, Brüksel işi beyaz bir örtü seriliydi. Sultan Hanım’ın yıllar önce askerliğini yaparken zatürreeden ölen oğlunun Yeni Cami önünde bir arkadaşıyla çekilmiş askerlik hatırası fotoğrafı masanın kenarına iliştirilmişti.</p>

    <p>Masanın üzerindeki ahşap kutudan anahtar tomarını alırken, yüreği biraz daha daraldı. Oda çok havasız, çok sıcak da ondan, diye düşündü.</p>

    <p>Birkaç anahtar denedikten sonra Erim’in odasının kapısını açtı. İçerisi, her zaman olduğu gibi darmadağınıktı. Çalışma masasının üstündeki kâğıtlara göz attı: Ders notları, arkadaş fotoğrafları, birkaç polisiye roman, günlük gazeteler, dergiler... Eskiden boş duran, “Sana metreyle ciltli kitap alalım da okur yazar görün bari oğlum!” diye alay ettiği kitap rafında epeyce kitap birikmişti. Marx-Engels’in üç ciltlik <em>Seçme Eserler</em>’i, bir de kapağında sözde kurşun delikleri bulunan bir kitap, <em>Şehir Gerillası</em>, dikkatini çekti. Vay vay! Bizim ufaklığın okuduklarına bak hele. Kim derdi ki bu haylaz böyle işlere merak saracak!</p>

    <p>Kitaplığın en üst rafında, sırtında sarı yaldızlı harflerle “Çocuk Mecmuası Külliyatı” ve “Doğan Kardeş Külliyatı” yazılı iki kalın cilt duruyordu. Sahaflardan mı bulmuş bunları? Ağır ciltleri indirirken, bunların aslında birer kutu olduğunu fark etti ve şaşırdı. Kutuların birinde bir Smith&amp;Wesson tabanca, diğerinde ise, ikinci bir zarf içinde, THKP-C imzasını taşıyan yüzlerce bildiri vardı. İki kutuyu da telaşla kapatıp aldığı yere koyarken alelacele göz attığı bildirilerde, İsrail Başkonsolosu’nun kaçırılmasının rejimin gerçek yüzünü ortaya koymaya yaradığı, faşizme erken doğum yaptırdığı, çelişkileri sertleştirdiği, devrimci savaşıma ivme kazandırdığı, bu yüzden de eylemin tartışma kabul etmez biçimde doğru olduğu savunuluyordu.</p>

    <p>“Bir tabanca! Hem de Smith&amp;Wesson... Kıçı kırık sol örgütlerde bulunmaz böylesi. Bizim pederin paracıkları silaha yatmış demek ki!”</p>

    <p>Odanın kapısını yeniden kilitlerken telaştan ve korkudan elleri titriyordu. Ne yapması, ne düşünmesi gerektiğini bilemiyordu. Bir an silahı ve bildirileri yok etmeyi, örneğin hemen götürüp yalıdan denize atmayı, yakmayı falan düşündü, sonra vazgeçti. Erim’i beklemeli, onunla sakin bir şekilde konuşup sonra karar vermeliydi. İşler buraya varmıştı demek. Cem bu işin neresindeydi? Dayısı, “Maocu” demişti, ama onların öyle ince ayrımlar yapmadıklarını, yapsalar da dışarıya renk vermediklerini biliyordu.</p>

    <p>Küçük salondaki koltuklardan birine çöktü. Kendini kıstırılmış bir av hayvanı gibi hissediyordu. Erim, Cem, Ülkü, hepsi ona tuzak kurmuş, etrafını çevirmişlerdi sanki. “Senin dosyan temiz,” demişti dayısı. Bunca pisliğin ortasında mümkün mü bu! Annesiyle konuşmaya, onu Erim’i hemen yurtdışına göndermesi için ikna etmeye karar verdi. “Daha çok genç, üniversiteyi okumadan, bu yaşta giderse kendini dağıtır!” diye itiraz edecek olursa, gerçeği çıtlatacaktı ona.</p>

    <p>Ne Ülkü ne de Cem ilgilendirir beni, diye düşündü. Ne yaptıklarını bilen yetişkin insanlar onlar, ama Erim’in bulaştığı işlerden kendimi sıyırmam güç olur. Hiç değilse bir leke, bir kuşku kalır üzerimde.</p>

    <p>Ülkü için hiç kimseyle konuşmamaya karar verdi. “Ne işe yarayacak ki zaten. Suçu yoksa nasıl olsa çıkar; silaha, örgütlere, cinayetlere falan bulaşmışsa, o zaman yapılacak bir şey yok.”</p>

    <p>İçine önleyemediği bir pişmanlık çöktü. “Ondan adım adım uzaklaşmasaydım, ilişkimizin geleceği olmadığı izlenimi yaratmasaydım, anneme manneme aldırmadan, çıkar hesapları yapmadan onunla evlenmeyi, karım olmasını göze alabilseydim her şey başka türlü olabilirdi...”</p>

    <p>Bu tatsız düşünceleri kafasından kovmaya çalıştı. “Ülkü hep burnunun doğrusuna gider. Annemin hakkı var, evlenseydik de bir şey değişmeyecekti; ne kariyerime ne mevkiime aldıracaktı; beni de kendi dünyasına sürüklemeye çalışacaktı. Pişmanlığa, eksiklenmeye gerek yok. Kendi düşen ağlamaz.”</p>

    <p>“O zamanlar daha hırslı, daha acımasız, hadi kendime itiraftan çekinmeyeyim, bencil ve sinsiymişim. Karakter bozukluğu mu? Yok canım! Belki kendimi yeterince güçlü hissetmiyordum, kendime güvenim yoktu henüz de ondan.”</p>

    <p>“İstediğiniz bilgiler hazır efendim,” diyerek dosyaları önüne koyduklarında, önce Umut Murat Ulaş’ın dosyasını açtı. Siyah kapaklı ince bir dosya. Gencecik bir insanın, bir delikanlının tüm yaşamının –ve ölümünün– sığdırıldığı birkaç sayfa... Kâğıtları karıştırırken birden irkildi: Kâğıtlar ıslaktı, yapış yapıştı; sanki kan bulaşmıştı. Kahve fincanını devirdiğini fark etti. Başı döndü. Dökülmüş kahvenin kokusu kurumuş kan kokusu gibi geldi. Midesi bulandı. Kan görmeye çocukluğundan beri dayanamazdı. Kan –hayır, kahve lekesi– Umut Murat Ulaş’ın üzerine yayıldı. Birinci sayfada yer alan bilgileri güçlükle okumaya çalıştı: “Anne adı: Ülkü. Baba adı: Ömer. Doğum yeri ve tarihi: Ankara, Şubat 1972; kayıtlı olduğu adres: İstanbul, Levent...”</p>

    <p>“Bu adresi biliyorum. O evi biliyorum.”</p>

    <p>Kan lekesi giderek büyüyordu. “İTÜ Elektronik Bölümü öğrencisi. Faal militan. Karıştığı eylemler...”</p>

    <p>Kâğıtları eliyle itti.</p>

    <p>— Bana ilk İstanbul uçağında yer ayırtın lütfen. Şoföre de haber verin, hemen çıkıyorum. Getirdiğiniz dosyalar bilgisayar çıkışlarıydı umarım. Kahve döktüm. Gerekiyorsa yeni çıkış alın.</p>

    <p>Sesi boğuk, çatal çatal; kafasının içi bomboştu. Odada yalnız kalınca, küçük evin hiç unutmadığı telefon numarasını çevirdi.</p>

    <p>“Ne yapıyorsun?” diye sorduğunda, “Telefonun başında oturup seni bekliyorum,” derdi Ülkü.</p>

    <p>Telefon sürekli meşgul işareti veriyordu. “Ne kadar budalayım! Bu numaranın önüne 2 eklemek gerek, altı haneli oldu İstanbul numaraları.”</p>

    <p>Telefondaki ses Ülkü’nün sesine benziyordu. Eskiden de bazen karıştırırdı. “Annelerle kızların sesleri benzer,” derdi Ülkü. Bir an, hiç konuşmadan telefonu kapatmayı düşündü. Kadın, bir kez daha “alo” dedi.</p>

    <p>Artık çok geç. “Ben Arın Murat efendim. Bu akşamüstü veya yarın sabah sizi ziyarete gelmek istiyordum.” Sessizlik uzadıkça uzadı. “Siz Arın Bey? Bu ne büyük sürpriz. Tabii evdeyim efendim. Zaten pek çıkamıyorum artık.”</p>
    <hr />

    <p>Güven sorununun ne zaman başladığını tam hatırlamıyordu. Altın kural şuydu: Siz güvensizlik duymaya başlamışsanız, birileri de artık size güvenmiyor demektir.</p>

    <p>“İzlendiğim, gözetlendiğim duygusuna ilk ne zaman kapıldım? Bilmem gerektiği halde benden de saklanan sırlar olduğunu ilk ne zaman fark ettim? İş arkadaşlarıma karşı eski güvenimi, açıklığımı ne zaman kaybettim?”</p>

    <p>Bulanık, belli belirsiz düşünceler, daha doğrusu duygular; birbirinden kopuk, uçucu fotoğraflar, havada dolaşan sözcükler, anlamsız gülüşler, bitirilmemiş cümleler, üstünde yakalayıverdiği bakışlar... Sonra çekmecelerinin karıştırıldığı, kâğıtlarının arasında birşeyler arandığı kuşkusu...</p>

    <p>Belleği inatla 1992 sonbaharını işaret ediyordu. Gazetelerin ve sol çevrelerin “yargısız infaz” yaygaralarıyla kıyamet kopardıkları, diğerleriyle birlikte Ülkü’nün oğlunun da öldüğü bir dizi operasyonun hemen ardından, bulunduğu kritik görevden görünüşte kendi isteği üzerine alınmış, Avrupa Birliği ile ilişkileri geliştirmek üzere kurulmuş yeni bir birimin başına getirilmişti. Abartılı övgülere ve unvanına rağmen, başta kendisi, camiadaki herkes, bunun pasif bir görev olduğunu, Arın Murat’ın, meslek hayatında ilk kez, merdivenden düşmüş sayılmasa da, bir basamakta durdurulup beklemeye alındığını biliyordu.</p>

    <p>Umut Ulaş’ın öldürülmesini izleyen günlerde, bir dizi benzer operasyon yapılmıştı. Bunların tümünün gerekli olduğundan, baskın yapılan evlerdeki kişilerin doğru hedefler olup olmadığından, resmî açıklamalardaki klişenin, yani örgüt evindeki kişilerin “teslim ol” çağrısına ateşle karşılık verdiklerinin gerçekleri yansıtıp yansıtmadığından, daha da önemlisi yöntemin doğruluğundan kuşkuya düşmeye başlamıştı. PKK’ya yardım ettiklerinden şüphelenilen Kürt kökenli zenginlerin, Diyarbakır’da, Tunceli’de, Batman’da halkın sevgisini ve güvenini kazanmış Kürt aydınların birbiri ardına öldürülmelerinin tekil ve bireysel olaylar olduklarını iddia etmek güçtü. Olaylar onun bildiği planların dışına çıkmıştı. Başka bir güç odağı, başka bir irade girmişti işin içine. En önemlisi de böyle bir gelişmeden haberdar edilmemişti. Emin olmak için bazı dosyaları yeniden gözden geçirmek istediğinde, çok önemli ve gizli evrakın bir bölümünün artık dosyalarda olmadığını görmüş, canı sıkılmıştı. Dünkü çocuk değildi. Belgelerin ortadan kaldırılması, değiştirilmesi, sorumluluğun anonimleştirilmesi gibi konular, yakından bildiği işlerdi. Bu yöntemlerin üst düzey bir yetkiliye uygulanmaya başlamasının anlamını da çok iyi bilirdi. Günler geçtikçe çevresine bir ağ örüldüğü izlenimine kapılıyordu. Yeniden Dışişleri’ne bağlı bir daireye atanmasını, hele de yürekten desteklediği Avrupa Birliği’ne aday üyelikle ilgili bir birimin başına getirilmesini memnuniyetle karşılamıştı. Ama artık hiçbirşey eskisi gibi değildi. Yoruldum ve yaşlandım, diye düşünmüştü. Eskiden olsa savaşırdım. “Peki ne için, ne uğruna savaşırdım?” sorusu ise cevapsız kalmıştı. Ne uğruna gerçekten? Vatan için, devlet için mi? Sorunun kendisi bile hamasi, anlamsız, kof edebiyattan ibaretti. Birşeyler kırılmış, büyü dağılmış; geriye kuşkular, sorular, –söylemeye dili varmıyordu ama– korkular kalmıştı.</p>

    <p>Telefonun sesiyle sıçradı. Hattın diğer ucundaki ses, “Sayın Ülkü Öztürk’ü hemen bağlayacağını” bildiriyordu.</p>
    <hr />

    <p>Telefonu bağlamalarını beklerken, kaç yıl oldu görüşmeyeli, sesini duymayalı, diye düşündü Ülkü.</p>

    <p>Çocuğun ölümünden sonraki günlerdi. Gündüzle gecenin, gerçekle karabasanın birbirine karıştığı; yaşamla ölüm arasındaki sınırın bıçak sırtına dönüştüğü günler... Umut’un ölümü, haberi alıp da ilk uçakla İstanbul’a geldiği saatlerde, izleyenleri ürküten bir sessizlikti; morgda, oğlunun ölüsünün başında ise, duvarları, havayı, kenti yırtan dehşet verici bir çığlık olmuştu. Çığlık birdenbire sustuğunda, eroin, kokain türünden çok güçlü bir uyuşturucu almışçasına, çevreyi, dünyayı, yaşamı, insanları, sesleri, renkleri daha önce hiç bilmediği farklı bir düzlemde algılamaya başlamıştı. Eski bir tanıdığıyla konuşurken, birden karşısındakinin kim olduğunu unutuyor; dostlarının anlamlı susuşları, sevgi dolu çaresizlikleri, umutsuz çırpınışları arasında, bir sinema filmi anlatır gibi ya da bir şiir okur gibi şehirleri, insanları, yolları, yıkıntıları anlatmaya başlıyordu. Yıllardır, yapayalnız bir gezgin gibi dolaştığı, bir türlü yerleşemediği, kök salamadığı iklimler, ülkeler, şehirler, ırmaklar, denizler, surlar, kaleler, meydanlar, tapınaklar... Moskova’da, akkavak pamukçuklarının ılık bir kar gibi lapa lapa ve usul usul yağdığı haziran günlerinin insanın içini buran kederi; yıkılan duvarların altında kalmış, ne kadar birleşse hep iki parça, hep ayrı, hep yaralı Berlin’in ıhlamur ağaçları; isli, puslu, kara şehir dediği Leipzig’de donup kalmış, akmayı unutmuş zaman; Atlantik kıyılarında denizin hiç bitmeyen gelgiti, uçsuz bucaksız gümüş bir ayna gibi parıldayan ıslak kumsallar; renkleri, kokuları, sesleri, anılarıyla bir masal gibi yaşanıp tüketilmiş Paris; Volga Nehri, Tuna boyları, Ren, Elbe, Sen, Loire; duvarlar, şatolar, ormanlar, tüneller... O korkunç 89 yılbaşısı: Çekoslovakya, Macaristan, Polonya, Berlin Duvarı, Doğu Almanya birbiri ardına düşüyordu. Sonra en kanlısı, en acısı gelmişti: Romanya. Halk iktidarının, proletarya devletinin işçisi, köylüsü, genci, aydını ayaklanmış, yakıp yıkıyorlardı. Bayrakları delmişler, orak-çekiçleri, kızıl yıldızları bayraklardan sökmüşler, yarım yüzyıldır bugünü beklemiş olan papazların peşine takılmış Lenin heykellerinin boynuna yağlı urgan geçirerek kırıyor, parçalıyorlardı. Her şeyi; inançları, tarihi, insanları, kendi kimliklerini yerlerde sürüklüyorlardı. Tarih yıkılıyordu, inançlar yıkılıyordu. “Biz yıkılıyorduk ve kurtulduğumuzu sanıyorduk.”</p>

    <p>Bunca yıldır, gündelik yaşamın can sıkıcı doğal akışı içinde hissedip de bilince çıkaramadığı, dile getiremediği, yazıya dökemediği bütün duyguları bir başka düzlemde, kendi deyimiyle yüreğinin ve kafasının ikinci katında yaşamak ve bir delinin özgürlüğüyle anlatmak, aktarmak, paylaşmak iyi geliyordu. Oğlunun ölümü, sanki doğalmış gibi yaşadığı –ve sustuğu– bütün kayıpları, ölümleri, çöküşleri, yıkıntıları, umutsuzlukları alevlendiren son kıvılcım olmuştu. Şimdi çıldırmakta özgürdü. Bu özgürlüğü bilincine çıkardığı zaman, artık konuşup anlatmaz oldu, sustu ve ilk ânın sessizliğine döndü.</p>

    <p>Umut’un cenazesi, daha önce adını duymadığı, varlığını bilmediği yoksul ve isyankâr semtlerden, şehri kuşatmış varoşlardan gelen tanımadığı bir sürü insanın polisle çatıştığı bir törenle kaldırıldı. Cenazeye gitmedi; neler olduğunu öğrenmek de istemedi. Kaldığı oteli nasıl bulduklarına bir türlü akıl erdiremediği gazetecilerle –havaalanından giriş yaptığı andan itibaren izlendiğini çok sonra anlayacaktı– görüşmeyi de reddetti. Kimseye söyleyecek bir şeyi yoktu. Ülkeleri, şehirleri, aşkları, insanları anlatmak kolay, ama ölü oğullar nasıl anlatılır? Yerde yatan genç ölüler, morgda yatan yakışıklı cesetler nasıl anlatılır?</p>

    <p>Sırf o heykeli görmek için defalarca gittiği Floransa’daki Pietà’yı hatırlıyordu: oğlunun ölüsünü kollarına almış; bedeninde çarmıhın çivilerinin kanlı deliklerini taşıyan İsa’nın üstüne eğilmiş Meryem... Sahte tanrılara kurban verilmiş bir oğulun acısı ancak böyle taşlara kazınarak anlatılabilir, diye düşünüyordu durmadan.</p>

    <p>Otelin resepsiyonundan Mehmet İliç’in kendisini görmek istediğini haber verdiklerinde, aldığı uyku haplarının üzerine birkaç kadeh konyak içerek uzun, deliksiz bir uykuya hazırlanıyordu. Son iki gündür, resepsiyona, kendisini kim ararsa arasın görüşmeyeceğini bildirmiş, telefon da bağlamamalarını istemişti.</p>

    <p>— Bağlantı kabul etmediğimi bildirmiştim, dedi buz gibi bir sesle.</p>

    <p>— Evet efendim, ama buradaki bey adını verince sizin kendisiyle mutlaka görüşeceğinizi, eğer görüştürmezsek olay çıkaracağını söyledi.</p>

    <p>Mehmet İliç... “Son kez ne zaman görüşmüştük? İktidara ya da ölüme yürüdüğümüzü sandığımız günlerdi. Temmuz 1980; Kemal Türkler’in cenazesi. Yoksa başka birininki miydi? Bu kadar ölümü, bu kadar cenazeyi nasıl sığdırdık bir ömre!”</p>

    <p>— Peki, bırakın gelsin.</p>

    <p>Mehmet İliç... Fakülte koridorları, öğrenci boykotları, fabrika işgalleri, grevler, 1 Mayıslar, Zeytinburnu’ndaki gecekondu: “Annem sana çay pişirir bacım, kete de yapar.” Doktor’un muayenehanesi, ilk sosyalizm dersleri, kaçaklık günleri, ayrılan yollar: “Ben ona hiç hain demedim.” Bir daha asla yaşanmayacak olan bir Türkiye, ölülerimizden bile umut fışkıran, cenazelerin yarınlara gebe olduğuna inandığımız adanmış toprak. Mehmet İliç: Anısı bile yabancı gelen, sanki hiç yaşanmamış gençliğimiz...</p>

    <p>Odanın kapısı vuruluyor.</p>

    <p>— Girin!</p>

    <p>Adam kapıyı sessizce aralayıp güvensiz bir hareketle başını içeri uzatıyor.</p>

    <p>— Rahatsız etmiyorum ya bacım?</p>

    <p>“Nasıl da kızardım ‘bacım’ dediği zaman. Ama artık kızmıyorum. Artık önemi yok.”</p>

    <p>— Gir, otur Mehmet. İyi ki geldin.</p>

    <p>— Aşağıdaki heriflere ne tembih ettiysen, sopayla kovalayacaklardı beni.</p>

    <p>Yıllar sonra yurda dönmüş eski bir dostu ziyaret havasında, olabildiğince doğal davranmaya çalışıyor. Adamın ne kadar yaşlandığını görüp şaşırıyor. “Ben de bu kadar yaşlı mı görünüyorum acaba?”</p>

    <p>— Kimseyi görecek halim yoktu. Hele bugün.</p>

    <p>“Hele bugün” derken sesi boğuklaşıyor. Başında tatlı bir uyuşukluk var. Alnından gözkapaklarına doğru ılık sular yayılıyor.</p>

    <p>— Kendine konyak al. Bak çikolata bile var. Çay yok. Biliyorum çay seversin sen. Annen yine tavşan kanı çaylar demliyor mu? Peynirli ketelerin lezzetini unutmadım.</p>

    <p>— Annem öldü Ülkü. Yedi yıl oldu.</p>

    <p>Kafasının içinde, dilinin ucunda unutulmuş bir şiirden dizeler dolaşıyor: “Yukarı çıkalım, hadi çıkalım, annem çay pişirir size / Bilmem ki, bilmiyorum da, belki de benim annem yok / Belki de öyle beyaz ki, alışmış görünmezliğe.”</p>

    <p>Doğru sözcük “beyaz” mıydı, bir türlü hatırlayamıyor..</p>

    <p>— Her şey, herkes ölüyor, diye fısıldıyor.</p>

    <p>İlk defa o zaman, umutsuz bir şefkat ve dostlukla birbirlerine sarılıyor ve susuyorlar. Başını yorgun yüzlü adamın omzuna dayadığında, ne kadar yalnız olduğunu düşünüyor. “Sevinçler ortaktır, acı yalnız çekilir,” derdi Ömer. Acı, paylaşmaya çalıştıkça büyüyen bir duygu, deneyimle biliyor.</p>

    <p>Kendine bir konyak daha doldururken, Mehmet’e de içmesi için üsteliyor.</p>

    <p>Ortak bir konu bulma umuduyla,</p>

    <p>— Çocuğun ölümünden Ömer’in haberi yok, diyor. Yıllardır ayrı yaşıyoruz. Ben Paris’e yerleştim. Ömer Doğu’da kaldı.</p>

    <p>Hıçkırıktan beter, alabildiğine acı ve alaycı gülüyor.</p>

    <p>— Yani, Doğu lafın gelişi. Artık Doğu-Batı kalmadı ya. Son olarak Leipzig’deydi. Hâlâ orada mı, bilmiyorum.</p>

    <p>— Ömer Hoca’yı severdim. Yollarımız ayrılsa da, Parti bizleri hain ilan etse de, Ömer Hoca işçi sınıfına gerçekten inanmış adamdı.</p>

    <p>“Artık hiçbirşeye inanmıyor,” diyecekken vazgeçiyor. Karşısındakine şaşıracağı yeni bir haber verirmişçesine,</p>

    <p>— Umut öldü, diyor. Öldürdüler. Onu morgda teşhis ettim. Hatırlıyor musun 1978’de çıkardığımız derginin yazı işleri müdürünü? Çocuğun adı neydi? İşkenceyle öldürmüşlerdi. Seninle birlikte morga, ceset teşhisine gitmiştik. Ben bakamamıştım ölüye. Ama artık alıştım. Oğluma baktım; genç ve güzeldi.</p>

    <p>— O arkadaşın katilleri bulunmuş, ama serbest bırakılmışlardı. Nasıl hatırlamam; herifler İstanbul Ülkü Ocakları’nın önde gelenlerindendi. Şimdi hepsi devletin önemli yerlerindeler ya da mafyaya bulaşıp zengin oldular. Bizim dönemin ne kadar faşisti, katili varsa doğrudan veya dolaylı devlete çalışıyor. Bal tutan parmağını da yalıyor tabii.</p>

    <p>Yıllar sonra buluşmuş, memleketin halini konuşup dertleşen iki eski dost gibiler. Sanki çocuk öldürülmemiş, sanki dünya yıkılmamış gibi.</p>

    <p>— Evin hücre evi olduğu doğru mu sence?</p>

    <p>Alacağı cevabın hiçbir önemi olmadığını biliyor.</p>

    <p>— Büyük olasılıkla, değildi. Soruşturmaya çalıştım. Umut’un örgüt üyesi olmasa da sempatizan olduğu doğru sanırım. Ama içeriden ateş edildiğinden emin değilim. Yurtdışından izleyememiş olabilirsin; son dönemdeki taktikleri bu. Ellerinde kısa zamanda gerçekleştirmeye çalıştıkları bir imha planı var. Örgütlerin lider kadrolarını bu yolla tasfiye etmeyi planlıyorlar. 12 Eylül toplumun üzerinden buldozer gibi geçti. Ardından sosyalist ülkelerin yıkılışı... Köpeksiz köyde değneksiz geziyorlar. Ne kitle tepkisi ne işçi hareketi ne komünizm umacısı. İnsan hakları dernekleri, birkaç marjinal kuruluş, bir avuç namuslu aydın dışında tık çıkmıyor. Bu ülke o kadar çok acı çekti, o kadar çok ölüm gördü ki, sanki kanıksandı. Her şey hemen unutuluyor. Belki de insanlar unutmak istiyorlar, unutup kurtuluyorlar.</p>

    <p>Adam konuşurken, kafasının yavaş yavaş ağırlaştığını, tatlı bir uyuşukluğun bütün bedenine yayıldığını hissediyor.</p>

    <p>— Ben de unutacağım, diyor. Asıl korkunç olan, dayanılmaz olan bu. Unutmaya ne kadar direnirsem direneyim, unutacağım. Sadece Umut’u değil, bütün yaşadıklarımı, gördüklerimi unutacağım. Tıpkı ayrılamam, unutamam sandığım dostlardan, erkeklerden, aşklardan ayrıldığım gibi, tıpkı onları da unuttuğum gibi.</p>

    <p>Kafasının içini kaplayan sisler arasından haykırmak istiyor: “Yalan bunlar, hiçbirini unutmadım, hepsi içime acı veriyor. Ben sadece duyduğum acıyı unutmak istiyorum!..”</p>

    <p>Dili giderek ağırlaşıyor.</p>

    <p>— Şimdi uyuyacağım, diyor. Uyku ilacı aldım ve içki içtim. Ama merak etme, ölecek kadar değil, unutacak kadar. Artık git Mehmet. Şuraya telefon numaranı falan bırak, seni arayabileceğim bir adres... Belki yine görüşürüz.</p>

    <p>Adam çaresiz, kararsız duruyor.</p>

    <p>— Uyanana kadar beklememi ister misin?</p>

    <p>— Gereği yok, yararı da.</p>

    <p>Başı koltuğun arkalığına düşüyor. Düzenli nefesler alarak derin, çok derin bir uykuya dalıyor.</p>
    <hr />

    <p>Uyandığında bir hastane odasında. Burnuna yoğun bir ilaç ve dezenfektan kokusu çarpıyor. Başı ağrıyor. Koluna serum takılmış olduğunu fark ediyor. Önce beyaz gömlekli doktoru, sonra Mehmet İliç’i görüyor.</p>

    <p>Doktorun, “Uyanıyor,” dediğini duyuyor.</p>

    <p>Gözlerini yeniden açıyor. Doktorun yüzü tanıdık geliyor. “Çok uyudum mu” diye sormak istiyor, ama dili paslı ve ağır; başaramıyor.</p>

    <p>— Uyanıyor, diyor Mehmet İliç.</p>

    <p>Mehmet’in sesini duyunca, hatırlıyor: “Otel odasındaydık, uyuyabilmek için ilaç almıştım, üstüne de içki içtim galiba.” İçine utanç ve huzursuzluk yayılıyor: “İntihar etmek istediğimi düşünecekler, oysa sadece biraz derin uyumak istemiştim.”</p>

    <p>Gülümsemeye, iyi olduğunu göstermeye çalışıyor. Eksikleniyor. “Mehmet’in başına bela oldum.”</p>

    <p>— Sağ ol, diyor dudaklarının arasından.</p>

    <p>Arkadaşının yüzündeki mutluluğu, sevinci görünce içine güzel bir sıcaklık yayılıyor. Yapayalnız uyanmadığına seviniyor. Doktorun da aynı sevinci paylaştığını fark edince şaşırıyor. Adamın yüzünü dikkatle incelemeye başlıyor. “Ben bu gözleri, bu yüzü tanıyorum.”</p>

    <p>— Geçmiş olsun, diyor doktor. Biz eski dostuz. Başkan haber verir vermez hatırladım sizi.</p>

    <p>“Başkan” dediği Mehmet olmalı. Sendikacılık yaptığını duymuştu bir yerlerden. Sendika yöneticilerine “başkan” deme alışkanlığı hâlâ sürüyor demek.</p>

    <p>— 70’lerin sonlarında, 12 Eylül’den önce dergiye yardıma gelen gençlerdendim. Bir kere de Başkan’la birlikte, Ömer Hoca’yı görmeye evinize uğramıştık.</p>

    <p>Birden apaçık hatırlıyor. Kafasındaki sisler giderek dağılıyor. Şakakları da artık eskisi kadar zonklamıyor ya da o hissetmiyor. Ömer parti merkezine çağrılmadan hemen önceydi; 1979 sonlarıydı. Mehmet yanında iki gençle gelmiş, arka odaya kapanıp uzun uzun konuşmuşlardı. O gençlerden biri, bu kara gözlü, zeki bakışlı adamdı. Konuşma boyunca Umut odadan çıkmak istememiş, Ömer de zorlamamıştı. Herkes gidip yalnız kaldıklarında, Umut, “Abilerden biri doktor olacakmış, ben de doktor olucam büyüyünce,” demişti. Ömer düşünceli görünüyordu. “Daha partinin örgüt yapısını doğru düzgün oturtamadan, muhalefet başlıyor. Parti merkezinin yurtdışında bulunması kopukluğu artırıyor kuşkusuz. Dışarıdan bakarak Türkiye’yi anlamak kolay değil, biliyorum. Ama, burada gelişen harekete ayak uyduramazsak, kitlelerin gerisinde kalırsak, muhalefet haklı çıkacak,” diye söylenmişti.</p>

    <p>— Hatırladım. Umut küçücüktü. “Abilerden biri doktor olacakmış,” demişti siz gittikten sonra.</p>

    <p>Hiçbirşey olmamış gibi hatırlayıp söyleyiverdiği ad, hastane odasının ortasına tahrip gücü yüksek bir patlayıcı gibi düşüyor.</p>

    <p>— Hatırlıyorum, diyor adam yavaşça.</p>

    <p>O sıralarda partinin Türkiye’deki en yetkili adamlarından biri olduğu bilinen Ömer Ulaş’la konuşmaya gelmişlerdi. Gergin bir ortam vardı. Merkezin pasifist ve sağ olarak nitelenen çizgisine karşı, özellikle gençlik kesiminden yükselen muhalefetin sözcüleri olarak konuşmak istemişlerdi. Ömer Hoca, söylediklerini dinlemiş, tepki vermemiş, ama partinin çizgisinin çok daha yukarılarda bir yerlerde, Sovyetler Birliği partisinin ve uluslararası hareketin katkılarıyla belirlendiğini açık şekilde hissettirmişti. “Enternasyonalizmi iyi kavramak gerek,” demişti. “Enternasyonalizm devrimci romantizmden, içi kof edebî bir deyimden çok daha fazla bir şeydir. Enternasyonalizm, dünya devrimi için, insanlığın bir bütün olarak kurtuluşu için, dar ulusal çıkarlardan, yerel politikalardan vazgeçebilmesini bilmektir. Bugün burada, Türkiye’de günübirlik sonuç almak için atacağın uçuk bir adım, yarın sadece Türkiye devrimci güçlerinin değil, bilmem neredeki bilmem hangi ülkenin işçi sınıfının da ayağına dolaşabilir. Böylesine büyük ve evrensel bir planlamayı biz tek başımıza yapamayız.” “İkinci Dünya Savaşı öncesindeki parti dağıtmalar, likidasyonlar, Stalinist büyük devlet politikaları da enternasyonalizmin parçası mıydı sizce?” diye biraz küstah bir edayla diretecek olmuş; Ömer Ulaş’tan yine aynı sakin, ama buz gibi ses tonuyla, “Yanlışlar olmuştur belki de. Ama dünya işçi sınıfı hareketinin, kardeş partilerin ortak karar mekanizmalarının bizim tek başına yapacağımız yanlışlardan daha az yanlış yapacaklarına güven duymazsak, zaten bu işi götüremeyiz,” cevabını almıştı. Gitgide gerilen, ağırlaşan havayı gevşetmek için, odanın bir köşesinde treniyle sessizce oynayan küçük oğlanla konuşmayı denemiş, çocuğa adını sormuştu. “Adım Umut Murat,” demişti çocuk. Okula o yıl başlamıştı, daha okuma bayramı yapılmadan okumayı söktüğünü söylerken gözleri parlıyordu. “Anneannesi öğretmendir, o biraz ilgilendi,” demişti Ömer Ulaş.</p>

    <p>Uzun ve kötü sessizliği bozmak için,</p>

    <p>— Burada, hastanede sizi tanıyan başka bir doktor daha var, diyor. Bugün değil, ama izniniz olursa, siz biraz daha rahatlayınca gelip, geçmiş olsun demek istiyor.</p>

    <p>Doktora soran gözlerle bakıyor.</p>

    <p>— Bilmem adını hatırlayabilecek misiniz? Yıllar önce öğrenciniz olmuş. Derslerine yardım edermişsiniz. Adı Erim Murat. Çok iyi bir arkadaştır. Çok gençken, sanırım 12 Mart döneminde, kıyısından köşesinden Mahir hareketine mi, THKO’ya mı, öyle bir işlere bulaşmış. Sizi çok iyi tanıyor.</p>

    <p>Gözkapakları yine ağırlaşıyor, midesi bulanmaya başlıyor. Hafifçe yana dönüp gözlerini kapatıyor.</p>

    <p>— Çok özür dilerim, diyor doktor. Anılar tazelenince hekimliğimi unuttum, sizi yordum. Lütfen dinlenin. Çok güvendiğim bir hemşire tüm ihtiyaçlarınızı görecek, ben de sık sık uğrayacağım.</p>

    <p>Ertesi gün kendini o kadar iyi hissediyordu ki, hastaneden ayrılacağı için adeta üzüldü. Bu hastane odasında, dünyanın ve yaşamın dışında, eşiğinden dönülmüş yokluğun kıyısında yarı uyanık yarı uykuda yatarken dingin ve mutluydu. Hastaneden taburcu olacak kadar iyileşmek demek, o vahşi ve yorucu dünyaya dönmek demekti. Kararlar vermek, verilen kararları uygulama gücünü kendinde bulmak, insanlarla görüşüp konuşmak, gerçeklere dönmek demekti. Buna ne gücü ne de isteği vardı. Bu tek kişilik basit ve çirkin hastane odasındaki günleri, ne beklendiği bilinmeyen bu bekleyişi sonsuza kadar sürdürebilmekti bütün istediği.</p>

    <p>Erim Murat beyaz giysileri içinde, elinde sarı güllerle odaya girdiğinde, önce kim olduğunu fark etmedi, kendi doktoru sandı. Şımartılıyorum, diye düşündü. Hem de ne rastlantı, sarı güller; en sevdiklerim.</p>

    <p>“Sarı gülleri severdim. Arın, sarı güller alırdı bana. ‘Sana en yakışan renk,’ derdi. Yer yer kızıl parıltılı kestane rengi uzun saçlarım... Sevişmelerden sonra, buğday tenimin çıplaklığını çözüp dağıttığım saçlarımla gizlemeye çalışırken, sarı goncaları saçlarıma iliştirirdi. ‘Ressam olsaydım, seni böyle, saçlarında sarı güllerle çizmek isterdim,’ derdi. Hapishanede bakımı zor olduğu için mi, yoksa Arın’la birlikteliğimizin tılsımı olduklarına inandığım için mi kestim saçlarımı?”</p>

    <p>Küçük, tombul, haylaz bir oğlan çocuğunun kırk yaşı, elinde sarı güller ve beyaz doktor gömleğiyle odaya giriyor. Abartılı, sıradan ve kötü bir oyunun son sahnesini oynar gibiler.</p>

    <p>— Rahatsız etmiyorum ya, diyor Erim.</p>

    <p>Ziyaretçisinin kim olduğunu, ancak o zaman, sesinden tanıyor. Oysa daha delikanlılığa bile adım atmamış bir yeniyetmeydi o yıllarda. Erkek çocukların en çok sesleri değişir büyüdüklerinde.</p>

    <p>Kaçacak yeri yok, buharlaşıp görünmez olma umudu yok. “Git” diyemez. Geçmişine, anılarına, yaşadıklarına nasıl “git” diyebilir insan!</p>

    <p>— Merhaba Erim, diyor duygusuz bir sesle.</p>

    <p>— Nasılsınız Ülkü Abla? Arkadaşlar aralarında konuşurken önce siz olduğunuz hiç aklıma gelmedi, sonradan anladım.</p>

    <p>Gülleri koyacak bir vazo arıyor.</p>

    <p>— Sarı gülleri severdiniz. Bakın unutmamışım. Nasıldı o bana ezberletmeye çalıştığınız şiir? “<em>Les feuilles jaunes, les roses jaunes, la race jaune</em>...” (Sarı yapraklar, sarı güller, sarı ırk...)</p>

    <p>Yatağa yaklaşıp nabzını tutuyor.</p>

    <p>— Artık bu serumu çıkartsınlar. Nabzınız da çok iyi. Tümüyle atlatmış sayılırsınız.</p>

    <p>— Sağ ol, iyiyim Erim. Bunca yıl sonra sana burada rastlamak ne garip!</p>

    <p>— Ben de düşündüm. Beni çalıştırmaya ilk başladığınızdan bu yana yirmi yedi yıl geçmiş. İnanılır gibi değil. Neredeyse kısa pantolonluydum o zamanlar.</p>

    <p>— Haklısın, galiba 1965 sonbaharıydı. Tam yirmi yedi yıl olmuş. Zaman çabuk geçiyor.</p>

    <p>Zaman çabuk mu geçiyor? Ne kadar sıradan, ne kadar boş, ne yalan bir söz. Lafın bittiği yerde ağzımızda gevelediğimiz bir safsata. Bu kadar çok umudun, sevincin, aşkın, tutkunun; bu kadar çok insanın, dostun, düşmanın, sevgililerin, arkadaşların; bunca acının, ölümün, yıkıntının; ülkelerin, kentlerin, denizlerin, iklimlerin yaşandığı... hayır tüketildiği, harcandığı yıllar kısa olabilir mi, çabuk geçebilir mi!</p>

    <p>— Zamanı yaşadıktan sonra geriye baktığınızda, gerçekten de çabuk geçiyor. Ama yaşarken öyle miydi?</p>

    <p>“Ah evet, haklısınız, zaman gerçekten de çabuk geçiyor,” sıradanlığıyla cevap vermediği için, karşısındaki adama ilgi duyuyor.</p>

    <p>— Haklısın. O öyle aptalca bir laf işte Erim. Zamanı hiç de kısa yaşamadım ben.</p>

    <p>Sesindeki damıtılmış keder odayı dolduruyor.</p>

    <p>— Sonraki yıllarda zaman zaman sizi izledim Ülkü Abla. Dersleri kestiğiniz gün, okuldan gelip de sizi bulamadığımda önce keyiflenmiştim. Bilirsiniz, haylaz bir öğrenciydim. Siz varken haylazlık sökmüyordu. Ama sonra sık sık düşündüm sizi. Bizim evi, annemi falan bilirsiniz. Büyüdükçe bazı şeyleri anlamaya başladım. Cem’i tanırsınız, hani ağabeyimin arkadaşı. Onun kanalıyla 12 Mart öncesinde sol çevrelere girdim, hatta bir ara silahlı işlere bile bulaştım. Tabii bizimkiler, beni apar topar yurtdışına gönderdiler. O dönemlerde de, daha sonra da sizi unutmadım.</p>

    <p>Arın’ın adının hiç söylenmeyeceğini, çocuğun öldürülmesinden de söz edilmeyeceğini ikisi de biliyor.</p>

    <p>— Doktor olacağını hiç düşünmezdim Erim. Kendine haksızlık etme; belki biraz haylazdın ama akıllıydın, çabuk öğrenirdin. Yine de, örneğin mühendis, işletmeci, işadamı gibi bir şey olacağını sanırdım. Sizin evden bir solcu çıkacağı ise hiç aklıma gelmezdi. Anneni düşününce hele. Zavallı kadın.</p>

    <p>Geç kalmış da olsa, öç alma duygusunun hınzır keyfiyle, gülüşüyorlar.</p>

    <p>Yirmi yedi yıl geçmiş demek...</p>

    <p>Teşvikiye’deki apartmana ilk gittiği günü hatırlıyor.</p>

    <p>Artık asla dikiş nakış, konfeksiyon işi yapmamaya yemin edip evlerde ders vermek için öğrenci ararken, bir öğrencisinin annesinin tavsiyesiyle gelmişti.</p>

    <p>Yaşlı hizmetçinin buyur ettiği, antika eşyalarla dolu geniş salonda, huzursuz ve yerini yadırgamış bir şekilde evin hanımını beklerken içeri genç bir adam girmiş, “Hoş geldiniz. Bizim haylazla epeyce uğraşacaksınız. Sizden hoşlanırsa mesele yok, o zaman gayrete gelir. Yine de pes etmeyin,” demişti.</p>

    <p>Ne tam Batılı ne Doğulu; Balkanlar’a, Makedonya erkeklerine has yumuşak, dost bakışlı ama keskin hatlı, kumral başlı, uzun boylu, ince, düzgün vücutlu; yirmisini henüz geçmiş, yakışıklı, kendine güvenli bir genç adam...</p>

    <p>Salona giren şık giyimli, bakımlı, gergin yüzlü kadına; annesine benziyordu.</p>

    <p>— Sen de biraz bizimle kal Arın. Genç hanıma kardeşinin okul durumu hakkında sen de bilgi verebilirsin.</p>

    <p>Annenin sesindeki rica maskeli emir tınısını, sevecen titreşimler arkasına gizlenen soğuk ve buyrukçu tonu, sinir bozucu kendine güveni, sonraki günlerde sık sık hatırlayacaktı.</p>

    <p>Hizmetçinin gümüş bir tepsi içinde getirip çay masasının üstüne bıraktığı incecik porselen fincanlara kendi eliyle çay koyarken,</p>

    <p>— Adınız lütfen, diye sormuştu kadın. Periş Hanım söylemişti, ama unuttum. Sizi öve öve bitiremedi. Kızının Fransızca notu birkaç ayda zayıftan iyiye yükselmiş. Bakalım bizde de mucizeler olacak mı?</p>

    <p>— Adım Ülkü efendim. Mucize olduğunu düşünmüyorum. Arkadaşınızın kızı aslında zeki bir çocuk. Ödevlerini birlikte yapıyoruz, biraz da konuşuyoruz. Kulağı çok iyi, telaffuzu hemen kapıyor.</p>

    <p>— Ah evet, telaffuz... Telaffuz çok önemli. Sizin okulun Fransızcası öteden beri iyidir. Gerçek Fransız sörler var orada. Ermeni veya Yahudi madamlardan öğrenmek zorunda kalmıyorsunuz lisanı. Bu azınlıklar dili o kadar bozuyorlar ki. Neyse; şimdilik haftada üç günle başlayalım. Küçük öğrencinizi birazdan tanıştırırım. Ders ücretine gelince...</p>

    <p>Genç kız kulaklarına kadar kızarmıştı. Bu konuyu şimdi açmasa. Ne verirse versin, isterse hiçbirşey vermesin; yeter ki genç adamın yanında konuşmasın bunu.</p>

    <p>— Bunları ben gittikten sonra da konuşabilirsiniz anne. Bir randevum vardı, çıkmam gerekiyor. İsterseniz önce ben Ülkü Hanım’a bizim küçüğün sorunlarını aktarayım.</p>

    <p>İçine bir aydınlık yayılmış, rahatlamış, çayını karıştırmaya başlamıştı.</p>

    <p>— Bu oğlanın da hep randevuları vardır. Ama doğrusu Arın bizi hiç üzmedi tahsil hayatı boyunca. Ne özel hoca tuttuk ne yardım eden oldu. O ne yapacağını her zaman bilirdi. Daha üç yaşındaydı...</p>

    <p>Delikanlı, annesinin sözünü kibarca kesmişti.</p>

    <p>— Evet Ülkü Hanım, bizim küçüğün, yani Erim’in asıl sorunu haylazlık, ödevlerini yapmamak, sorumluluk duygusu eksikliği, belki de biraz şımarıklık. Aramızda dokuz yaş fark var. Ben dahil ailede herkes ona karşı zayıfız. O da bunun farkında. Bir ara ben çalıştırmayı denedim, ama hem benim vaktim olmadı, hem de o bana pek aldırmadı. Siz yabancı olduğunuz için, sanırım işi sıkıya almaya mecbur hissedecek kendini.</p>

    <p>Olsun olsun da yirmi-yirmi iki yaşındaki ağabeyin sözleri biraz ukalaca, fazla bilgiç, özentiydi.</p>

    <p>Kristal bir tabağa konmuş iştah açıcı çay kurabiyelerinden almaya niyetlenmişken vazgeçmişti. Lüks otellerin, pahalı restoranların, asık suratlı resmî yerlerin kapılarında duyduğu çekingenlik; küçümsenme korkusu; orta sınıf, yoksulca bir memur çocuğunun ezikliğini saklamak için geliştirdiği gurur...</p>

    <p>Sesini mümkün olduğunca soğuklaştırmaya ve ilgisizleştirmeye çabalayarak,</p>

    <p>— Kardeşinizi ben bir göreyim, çocuğu biraz tanıyayım. Sanırım hallederiz, demişti.</p>

    <p>“Çocuk” karşısında işte. Beyaz gömleği, kırka dayanmış yaşı, ağabeyine benzemeyen biraz tıknaz vücudu, ince aydınlık yüzü ve dost bakışlarıyla, yatağın karşısındaki tabureye iğreti oturmuş, yıllar öncesini, sarı güllerle odaya taşıyor.</p>

    <p>Erim’le birlikte olmak; sesini, varlığını, yakınlığını duymak Arın’a yaklaşmak gibi bir şey. Eskiden de böyle olurdu. Küçük oğlan, sevgilisiyle aralarında bir iletken gibiydi. Arın’ın ilgisini, derse gideceği saatlerde genç adamın evde bulunup bulunmamasıyla, çalıştıkları odaya gelip gelmemesiyle ölçerdi. Dersin bitmesine yakın dakikalarda, kardeşinin durumu hakkında bilgi alma bahanesiyle gelir, bir süre gevezelik ederlerdi. Aralarında başlamış olan merakla ilgi arası tanımı güç duygu, henüz bilinçlerine çıkarmaktan korktukları gizli çekim, tenin giderek şiddetlenen çağrısı Erim’in derslerdeki durumuyla ilgili anlamsız konuşmalarla gizlenerek için için büyümüş, gelişmiş ve bir gün, hemen karşısında oturan Arın’ın, saçlarını toplamak için taktığı tarak biçimi büyük saç tokasını muzip bir çocuk gibi çıkarmasıyla patlamıştı.</p>

    <p>Gür uzun saçları bağlarından kurtulmuş isyankâr başak demetleri gibi dağılıyor. Yüzünü yakan sıcaklık bütün vücuduna yayılıyor. Genç adamın ince uzun parmakları saçlarının arasında dolaşıyor. Nefesini yüzünde hissediyor. Her şey yavaş çekimli bir film gibi yumuşacık, usul, sessiz. İnsanın ayağı topraktan kesilir diye duymuştu. Demek böyle oluyor. Daha önce kimse onu böyle okşamamış, hiçbir erkeğin sıcak nefesini yüzünde duymamış, kimse dudaklarını böyle aramamış. Dudaklarını acemice aralıyor, diller birbirini buluyor. Sıcak bir kıvılcım, tıpkı elektrik akımı gibi dilinden başlayıp bütün vücudunu dolaşıyor, karnıyla kasıkları arasındaki bir noktada kayboluyor. İlk erkeği, ilk deneyimi...</p>

    <p>“Cinselliği nereden, nasıl öğrenmiştim? Tüm yaşamları ve özgürlükleri gibi karşı cinsle ilişkileri de en azından ‘Âlem ne der!’ korkularıyla ipotek altına alınmış ablaların, erken uyanmış arkadaşların düzenlediği doktorculuk oyunlarında keşfetmedik mi vücudumuzun bir zevk aracı da olabileceğini? Cinselliği tabu sayan, ayıp sayan annelerimizin üzerimize saplanan kuşkucu bakışları altında alışmadık mı vücudumuzdan utanmaya? Evlerde, çocuklardan bucak bucak saklanan birçok <em>Seksoloji Yıllığı</em>’nı gizli gizli okuyarak yetişmiş; isyanlarımızı bile bu çember içine hapsetmiş bir kuşağın çocuklarıydık. Ninem, ‘Erkeğin en iyisi oturak başında ölsün,’ diye söylenirdi. Yine de boşanmış kadınlar ayıplanır, dullar aşağılanır, aşk sapkınlık, evlilikdışı ilişki orospuluk sayılırdı. Aşkın ve cinselliğin, okul helalarındaki, sokak duvarlarındaki ayıp sözlerden; zevki kirlenmişlik, cinsel birleşmeyi vazife olarak gören ikiyüzlü aile ahlakının iğrenç vaazlarından; erkek gaddarlığı ve erkek düşmanlığından başka bir şey olduğunu yaşayarak öğrenmek için ne çok zaman harcadık, ne çok hata yaptık! On sekiz yaşındaydım. Arzulu ve ürkektim. İlk öpüşmem, ilk ten temasım, ilk erkeğimdi.”</p>

    <p>— Daldınız, diyor Erim. Yordum mu sizi?</p>

    <p>— Yok, hayır; tam tersi. Geldiğine sevindim. Hem de çok sevindim.</p>

    <p>Kısa bir sessizlik oluyor. Neden açıklama yapmaya gerek duyduğunu kendisi de bilmeden,</p>

    <p>— İntihar değildi Erim, diyor. İntiharı düşünecek zamanım bile olmadı henüz. Sadece uyumak, derin uyumak, dinlenmek istiyordum. Sana nasıl aktarıldı bilmiyorum, ama kesinlikle intihar değildi. Bir ara vermek istiyordum. Karar verebilmek için bile zamana ihtiyacım vardı.</p>

    <p>— Anlıyorum. Şimdi ne yapmayı düşünüyorsunuz, dönecek misiniz?</p>

    <p>— Bunu da bilmiyorum. Kendimi biraz topladıktan sonra annemle kardeşimi görmem gerekiyor. Henüz cesaretim yok. Umut annemle birlikte yaşıyordu. Evet, adı Umut’tu; Umut Murat.</p>

    <p>Erim’in tedirginleştiğini, ne söyleyeceğini bilemeden ağır ve huzursuz bu suskunluktan kurtulmaya çalıştığını fark ediyor.</p>

    <p>— Yasak sözcük söylendi işte! Adı Umut’tu. 12 Mart döneminde doğan çocukların çoğunun adı ya Umut ya Deniz’dir.</p>

    <p>— Bir kızım var. On bir yaşında. 12 Eylül çocuğu, ama adı yine de Deniz.</p>

    <p>— Çocuklarımızın adları... Tanıdığım bir işçi vardı. İlk kızının adı Fadime’ydi, büyük oğlunun adı da Yusuf’tu galiba. Sonra bilinçlendi; şu sol parti, bu sol örgüt derken, çocuklarının adları sırasıyla Deniz, Devrim, en sonuncusu da, inanabiliyor musun, Yoldaş oldu. 12 Eylül’ den sonra Devrim’in adını Sevgim, Yoldaş’ın adını da ne ilgisi varsa Erol olarak değiştirdiğini duydum. Çocuklarımızın adları siyasal tarihimizi yansıtır bizim. 1970’lerde, tutukluyken de, işkence görürken de, darağacına götürülürken de umutluyduk. Adını Umut koyduğumuz çocuklarımızın yirmi yıl sonra sokaklarda vurulacağını, kuduz hayvanlar gibi sıkıştırılıp öldürüleceğini, her şeyin böyle yıkılacağını, tuzla buz olacağını bilmiyorduk. Demin bana ne yapmayı düşündüğümü sormuştun. Kırk beş yaşındayım Erim. Sen bile neredeyse kırka yaklaşmışsın. Görüp yaşadıklarım, kırk beş yıla ağır geliyor. Hemen bozuluverecek çok hassas, çok kırılgan bir denge tutturmuştum. Yurtdışında, hele de Paris’te bağımsız yaşamak, ücreti iyi sayılabilecek keyifli bir işe sahip olmak dengeyi korumama bir ölçüde yardımcı oluyordu. Yuvarlanıp gidiyordum yani. Ama şimdi ne yapacağımı bilmiyorum. Denge bozuldu, boşluktayım.</p>

    <p>— Birşeyler yapabilir miydim? Nezaket icabı değil, içten yürekten soruyorum Ülkü Abla.</p>

    <p>— Evet, bir şey yapabilirsin. Sanırım yarın taburcu edecekler. Ama, demin de söyledim, dışarısıyla yüzleşecek gücüm yok henüz. Burada biraz daha kalmamı sağla.</p>

    <p>— Sorun değil. Sizi benim bölüme aktarırız. Hatta hemen, bugün. Doktorunuzla konuşurum, zaten sizin de tanıdığınız bir arkadaş. Sizinle birkaç gün daha görüşüp konuşmak, inanın bana da iyi gelecek.</p>

    <p>Bir an susuyor.</p>

    <p>— Tabii ki sizinki kadar ağır değil, ama yıllar hiçbirimiz için kolay geçmedi, diye ekliyor.</p>
    <hr />

    <p>Erim’in bir psikiyatrdan çok eski bir dost gibi sürdürdüğü uzun konuşmalar, duygu paylaşımları, anılar ve “Tavsiye edilmez ama bazen de zorunludur,” dediği ilaçların etkisiyle, iki haftayı aşan hastane dönemi kendini toplamasına, insanların arasına adım atabilme gücü bulmasına yardımcı olmuş, sıra en güç olana gelmişti. Çocukluğunun, gençkızlığının geçtiği; Arın tutkusunu bir çılgınlık gibi yaşadığı; Ömer’le sadece gündelik yaşamın kaygılarını değil giderek derinleşen bir inancı, büyüyen bir umudu, ortak bir amacı, zorlu bir kavgayı paylaştıkları; oğlunu büyüttüğü ve kaybettiği anne evine gidecekti. Bunu, sadece annesine ve çevreye karşı bir görev olarak değil, yaşayıp yaşamama, sürdürüp sürdürmeme kararını verebilmek için de istiyordu. Küçük ev, geride bırakılmış, yitirilmiş mevsimlerin; geçen zamanın, giden insanların, şimdi anısı bile yabancı gelen duyguların simgesi ve mabedi olmuştu.</p>

    <p>Doktor Erim Murat’a sarılarak içten teşekkür ederken,</p>

    <p>— Annemi görmeye küçük eve gitmem gerek, diyor. Bu deneyimi de yaşamalı ve ardımda bırakmalıyım. Kim bilir, belki bir gün yine görüşürüz Erim.</p>

    <p>Beyaz gömlekli adamın gözlerindeki hüznü görüyor. Teşvikiye’deki apartmanın, Sultan Hanım’ın toz almak için yerinden oynatması dışında kimsenin elinin değmediği ciltli kitaplarla dolu çalışma odasında, küçük bir oğlan çocuğu aynı hüzünlü gözlerle kendisine bakıyor: “Fransızcayı kurtardım, ama biyoloji notum yine kırık gelecek.” “Korkulacak bir şey değil Erim, çünkü biyoloji sadece çalışmaya ve ezberlemeye dayanır. Birlikte tekrarlarız.” Oğlanın gözlerindeki hüzün, yerini çocukça bir neşeye bırakıyor. “Hemen gidip Sultan Hanım’ın yaptığı kurabiyelerden getireyim. Annem şişmanlıyorum diye fazla yememi istemiyor. Sizi bahane ederim. Annem, ‘Arın ne kadar yese şişmanlamaz. Sen babanın soyuna çekmişsin,’ diyor bana.” Çalışma masasının başından kalkıp fırından yeni çıkmış kurabiyeleri kapmak için mutfağa koşuyor. “Arın ne kadar yese şişmanlamaz. Zaten şişmanlayacağını bilse yemez Arın. Arın her şeyi hesaplar,” diye düşünüyor Ülkü.</p>

    <p>— Evet Ülkü Abla. Daha iyi bir yerde, daha iyi bir zamanda görüşürüz belki.</p>

    <p>Kocaman, kederli bir boşluk yayılıyor ikisinin de içine.</p>

    <p>— Sizinle gelmemi ister miydiniz? Annenizle karşılaşmanız kolay olmayabilir.</p>

    <p>— Sadece annemle değil, evle karşılaşmam da kolay olmayacak, biliyorum. Yine de yalnız gitmeliyim. Hoşça kal Erim.</p>

    <p>Ev –adrese göre– yerli yerinde. Sokak tabelalarını okuyor: Sokağın ve kesişen bütün çiçek adlı, kuş adlı sokakların adları aynı. Burası mıydı gerçekten?</p>

    <p>“Sokaklarda, bahçelerde gerçek kuşlar ve çiçekler vardı o zamanlar. Bir de sıcacık dostluklarımız, Sümerbank basması büzgülü eteklerimiz, iki yanına körpe akasyalar dikilmiş sokağın orta yerinde oynadığımız dokuz taş, seksek, beş dönme on şapşap, yakartop oyunlarımız... Hangi evde kurabiye yapıldığını koklaya koklaya bulduğumuz; gül diplerine, ağaç kovuklarına, tahta çitlerin köşelerine sinmiş küçük sırlarımızı başkalarına aktardıkları için arkadaşlarımızla tövbeli yeminli küsüp sonra barışmak için yedi sokağın yedi köpeğine ekmek dağıttığımız; çizgi filmlerdeki küçük sevimli yaratıklar gibi tek sıra olup çilek tarlalarının arasından Boğaz kıyılarına indiğimiz, Arnavutköy’de, Bebek’te denize daldığımız... Burası mıydı gerçekten?”</p>

    <p>Ev, çevresindeki bakımlı ve yüksek binaların arasında bir gecekondu gibi görünüyor. İyiden iyiye bakımsız kalmış bahçenin ahşap çitleri çürüyüp dökülmüş, bir zamanlar yemyeşil bir duvar gibi yükselen şimşirler kelleşip seyrekleşmiş. Giriş kapısının üzerindeki pergolaya sarılmış asma, –geçmişten kalmış tek güzel şey– sık ve yeşil bir çardak oluşturuyor; serçeler ve sığırcık kuşları, rahatsız edilmeyeceklerinden emin, kurumuş, cılız karaüzüm salkımlarını didikliyor. Kalp biçimi delikleri olan yeşil tahta kepenkler kapalı. Oysa henüz eylül ortaları; hava ılık, hatta sıcak.</p>

    <p>Üzerinde “Satılık müstakil ev” yazan kapıyı hafifçe çalıyor. Telefonla haber verdim, ama belki de uyuyordur. Kapının açılmasını beklerken, yan taraftaki ikiz evi şaşkınlıkla seyrediyor: Üstüne iki kat çıkılmış, lüks bir villa görünümüne bürünmüş. “Ne çok şey paylaşmıştık bu evlerde, bu bahçelerde, bu sokaklarda... Tek katlı, kulübe irisi küçük evlerimiz; meraklılarının elinde sevgiyle yeşerip boy atan, baharda umut çiçekleri açan meyve ağacı fidanları, verandaların üstünü kaplayan morsalkımlar, hanımelleri, asmalar; özenle, belki de tatlı bir rekabet duygusuyla yetiştirilen renk renk çiçekler: mevsimine göre çuhalar, hercaimenekşeler, zerrinler, susam çiçekleri, şebboylar, kasımpatıları, yıldızlar ve tabii pencere içlerine yerleştirilmiş saksılardaki kırmızı sardunyalar, ıtırlar, kokulu karanfiller... Kızlı erkekli bir sürü çocuk, iki yanı ağaçlı yollarda dolanır; bahçelerde, sokaklarda oynar; evlere doluşur gevezelik ederdik. İçine kapalı küçük bir köyü andıran semtimizde geçirilen uzun yıllar, iyi komşuluğu bile aşan, bir ömür sürecek dostluklar yaratmıştı. Oysa şimdi evler gibi insanlar da yabancı. Semtin eski sakinleri, çok para etmeye başlayan eski evlerini satıp şehir içinde, lüks ve konforlu apartman dairelerine taşınmış olmalılar. Sokaktaki onarılmış, yenilenmiş, üstüne kat çıkılmış, zevksiz renklere boyanıp rüküş hanımlar gibi süslenmiş püslenmiş evler otomobil galerisi, sosyete kebapçısı, reklam şirketi bürosu, gece kulübü olmuş. Bir tek bizim evimiz direniyor. Tıpkı içinde yaşayan yaşlı kadın gibi.”</p>

    <p>Kapıyı açan annesine sarılıyor. Yaşlı kadının zayıflamış, küçülmüş olduğunu fark ediyor. Arka bahçeye bakan verandanın kapısı açık. Küçücük evin içine umulmadık bir ışık ve kasımpatı kokulu ılık bir eylül havası dolmuş.</p>

    <p>— Ön taraf çok gürültülü oluyor, diyor yaşlı kadın. Kepenkleri sıkıca kapayıp arka tarafta oturuyorum. Bahçemiz hâlâ güzel.</p>

    <p>“Bahçemiz” derken sesi titriyor gibi geliyor.</p>

    <p>Birlikte verandaya çıkıyorlar. Meyve ağaçları büyümüş, dalları birbirine girmiş. Ayvalar sararmaya başlamış bile.</p>

    <p>— Ben günlerimi burada, bu bahçeye karşı geçiriyorum işte. Kendine oturacak bir sandalye al. Burası benim kurtarılmış bölgem. Hani sizin de kurtarılmış bölgeleriniz vardı ya bir zamanlar.</p>

    <p>Yaşlı kadının sesinde alay yok, sitem yok, keder bile yok. Düzgün ve mantıklı konuşan bir robot sesi. Annesini tanımakta güçlük çekiyor. Ne kadar değişmiş! Hepimiz değiştik; zaman insanları değiştiriyor.</p>

    <p>Sanki annesini de kaybetmiş gibi bir keder yayılıyor içine. Keşke eskiden olduğu gibi ağlayıp bağırsa, kızsa, azarlasa, hesap sorsa, ağıt yaksa.</p>

    <p>— Senin kurtarılmış bölgen bütün güzelliğiyle duruyor anne. Şu arka bahçeye çekilmiş de olsan, hâlâ bir parçacık toprağın kalmış. Bizim kalelerimizin hepsi düştü, hiçbirini koruyamadık.</p>

    <p>Belki zaten bizim değildi o topraklar, o kurtarılmış sandığımız bölgeler, diye düşünüyor.</p>

    <p>— Kapıda “Satılık” levhasını görmüşsündür. Ben de pes ettim, artık ben de terk ediyorum burayı. Kaldıramayacağım kadar fazla... fazla şey var bu evde.</p>

    <p>“Fazla anı...” demek istiyor, diye düşünüyor. “Evet, yaşadıklarımız kaldırabileceğimizden, dayanabileceğimizden çok fazla. Bu ev de bunların bir bölümünün tanığı. Üstelik artık etrafımızda acı yükünü paylaşabileceğimiz ne bir ev ne bir eski dost, hatta ne de eski sokaklar, eski ağaçlar, eski kuşlar var.”</p>

    <p>— Gelecek ay, karşı taraftaki Öğretmen Huzurevi’ ne yerleşiyorum. Gidip baktım; otel gibi bir yer. En önemlisi de, konuşacak, iki çift laf edecek bir sürü kafa dengi insan var; çoğu da öğretmen. Hazırlıklar tamamlandı. Yetmişimi geçtim, kendi başıma idare etmem gitgide zorlaşıyor. Bir ekmek almak bile mesele benim için.</p>

    <p>İçi burkuluyor, yüreğinde ince ama yakıcı bir acı duyuyor. “Annemi tanırım ben. Eskiden de kafası kızdığında durup dururken huzurevine gitmekten söz ederdi. Kendisine yeterli ilgiyi göstermediklerine inandığı çocuklarına karşı bir şantajdı huzurevi tehdidi. Bu kadar ağır bir vicdan yükü altında, yelkenleri suya indireceğimizi bilirdi. Aslında en korktuğu şeylerden biriydi huzurevine gitmek.”</p>

    <p>— Nereden çıktı huzurevi anne? Kendi evin var, üç kuruş da olsa emekli maaşın var, bir miktar da ben gönderebiliyorum. Sonra kardeşim de burada, en azından aynı şehirde. Elin ayağın tutuyor.</p>

    <p>— Kardeşinin kendi evi, çoluğu çocuğu, işi... Sağ olsun, bana da koşturuyor, ama bütün gün burada benim başımı bekleyemez ki. Gelirken görmüşsündür; buralar artık değişti. Bütün komşular, eski dostlar evlerini satıp savıp başka yerlere taşındılar. Çok yalnızım. Umut burada kalırken... Yani Umut şey... Umut şey olmadan önce...</p>

    <p>Sanki üzüntüden değil de, söylememesi gereken yasak sözcüğü söylemiş olmaktan korkmuşçasına ağlamaya başlıyor. Önce sessizce, sonra hıçkıra hıçkıra.</p>

    <p>— Evet anne, Umut öldürülmeden önce, her şey hepimiz için farklıydı.</p>

    <p>Yan taraftaki, alt katı kebapçı-restoran haline getirilmiş evden, yanık yağ ve et kokusu geliyor. Ardına kadar açılmış radyodan ya da teypten avaz avaz bir hava yankılanıyor.</p>

    <p>Bir süre, şarkının sözlerini izleyerek dikkatini dağıtmaya çalışıyor. İçinde yaşadığı şu karabasandan, şu ağlayan yaşlı kadından, et kokularından, yanık sesli türkücünün avaz avaz bağrışından, otuz yılın, kırk yılın harabelerinden kaçıp kurtulamazsa, oracıkta ölüp kalıverecek gibi.</p>

    <p>— Acını bile yaşamaya bırakmazlar, diyor hıçkırıklara boğulmuş yaşlı kadın. Burası bir cehennem. Anasın; sen de oğluna yanıyorsun, ama şükret ki burada yaşamıyorsun. Böyle mi olacaktı benim vatanım! Ayaklar böyle baş mı olacaktı! Biz yıllarca Anadolu’da, köy demedik, kasaba demedik, tezek yaktık, karda mahsur kaldık çocukları okuttuk. Babanla ikimiz bunca yıl çalıştık, ala ala bu kulübeyi alabildik. O da yirmi yıl taksitle. Şuraya bak. Ne kadar hırsız, uğursuz varsa köşeyi dönmüş. Böyle diyorlar şimdi: Köşeyi dönmek diyorlar. Atatürk bu memleketi, böyle olsun diye kurtarmadı. Bizim nesil, bu kötü günler için çalışıp çırpınmadı. Siz de, siz de çok kabahatlisiniz. Güzelim memleketi kan içine attınız. Yok işçilermiş, yok köylülermiş... Asker ihtilal yapmayıp da ne yapsaydı? Askerin kabahati, iktidarı yeniden bu hırsızlara bırakmak.</p>

    <p>Zavallı annem, diye düşünüyor. Kafasının içi her zamanki gibi karmakarışık. Sorularına cevap bulamadıkça, hayatla baş edemedikçe öfkesi artıyor. Güvendiği devleti, “hırsızlar” dediklerinin tepesine bineceğine torununu öldürüyor. Kurtarıcı ordusu, vatanı kurtarmak için efelendiğinde kızını hapse atıyor, vatan haini diye damgalıyor, sürgüne mecbur ediyor.</p>

    <p>— İyiler de yok mu? Var. Senin Arın Murat Bey mesela. Umut’un şeyini... şey olduğunu eve kadar gelip haber verdi. Kardeşinin seni aramasını sağladı. Aman kızım; o ne kadar önemli adam olmuş. Emrinde memurlar, korumalar, siyah siyah resmî arabalar. Bu sokağa bir girdiler, çevredeki bütün galericilerin, pavyoncuların dudakları uçuklamıştır. Ama evladım, ne kadar mütevazı, ne kadar centilmen bir adam olmuş, nasıl zorlandı bana şeyi söyleyene kadar.</p>

    <p>Başı dönüyor; kendini bırakmaması, bayılmaması gerek.</p>

    <p>— Arın buraya, bu eve mi geldi anne?</p>

    <p>— Evet, kendisi geldi. Başkası olsa, “Bana ne” derdi, en fazlasından bir telefonla yetinirdi. Ah Ülkü, senin en büyük hatan Arın’la evlenmeyi kabul etmemendir. Kaçırılacak fırsat değildi. Onunla evlenseydin, şimdi bu halde olmazdık.</p>

    <p>Annesine duyduğu acıma yüklü yakınlık dağılıveriyor. Sanki bu konu daha önce hiç konuşulmamış, böyle bir evliliğin olamayacağı hiç anlatılmamış gibi... Kadını omuzlarından tutup sarsmamak, ağzına bir tokat atıp susturmamak için oturduğu yerden kalkıp verandadan bahçeye iniyor.</p>

    <p>Huzurevine gideceğini söylediği zaman içine yayılan geç kalmış sevgiden, kederden, çaresizlikten neredeyse pişmanlık duyuyor. Buraya gelirken, kendi kendine bile sormaktan çekindiği, bilincinin derin köşelerinden birinde saklanan soruya yüksek sesle “hayır” cevabı veriyor. “Hayır, yaşayacak olursam, buraya, bu eve, bu şehre, annemin yanına dönmeyeceğim. Onu bir daha hiç görmeyeceğim.”</p>

    <p>Kadın içindekileri kusmuş, rahatlamış. Sessiz sessiz, durumun gerektirdiği tonda ağlamaya başlıyor. Verandadan gelen sızlanışlarını duyuyor.</p>

    <p>— Arın Bey çok üzgündü. Bir telefon numarası bıraktı. Eğer aramak isterse, gelince beni bu numaradan arasın, dedi. İçeride, telefon defterinin ilk sayfasına yazdım numarayı. Ne iş yaptığını soramadım. Zaten kendimi kaybetmişim. Ama çok, çok önemli bir devlet adamı olmuş, besbelli. Öyle televizyonlarda falan pek görünmüyor, ama çok itibarlı. Biliyorum, bana kızdın demin söylediklerim için. Kendimi tutamadım işte. Ben hep sizin iyiliğinizi istedim. İyi okuyun, iyi evlenmeler yapın istedim. Hele babanız öldükten sonra, saçımı süpürge ettim size.</p>

    <p>Hayat boyu, en fazla nefret ettiği iki söz; “saçını süpürge etmek”, bir de “evlilik yapmak”... Dalları, henüz ham ayvaların ağırlığıyla sarkmış ayva ağacının gövdesine yaslanıyor. “Küçücük bir fidandı. Babam halasının eski köşkünün bahçesinden getirip dikmişti. Gözü gibi bakardı.” Ham meyvelerden birini koparıp dişliyor. Ağzına tüylü, buruk bir acı yayılıyor.</p>

    <p>İçeri girip telefon sehpasının yanında duran defterden Arın’ın bıraktığı numarayı not ediyor. Bir Ankara numarası. Çocukluğunun, ilkgençlik yıllarının geçtiği odaya kaçamak bir göz atıyor. Tahta kepenkler kapalı, sadece kalp biçimi deliklerinden ince bir ışık sızıyor. İçerisi loş ve serin; bir mezar odası gibi. Telefon yine o eski sehpanın üstünde duruyor. Yanındaki yer minderinin yüzü bile bunca yıldır değişmemiş, aynı. “Burada, telefonun başında oturur, yüreğim çarparak aramasını beklerdim.” İçinde karanlık bir kuyu açılmaya başlıyor; gitgide derinleşiyor, kararıyor, sanki bütün vücudunu kaplıyor. Yüksek ateşle dalgın yattığı çocukluk gecelerinin korkunç kâbusu; kupkuru çatlamış dudaklarıyla, sayıklayarak yarı baygın yattığı zamanlar içine düştüğü kuyu bu: geçmişe ve geleceğe doğru sonsuz uzanan iki yönlü bir sarmal; zamanda ve mekânda başı sonu olmayan bir kara boşluk.</p>

    <p>“Umut da bu odalarda oturdu, kitap okudu, çalıştı, düşündü. Bu küçük odada düşler kurdu, sevindi, hüzünlendi. Belki de uzaklardaki annesini, babasını düşünüp için için ağladı. Kim bilir, belki yapayalnız gecelerinde, bir zamanlar kardeşimle benim yattığım odadaki yatağına büzülüp onu bırakıp giden adamla kadını lanetledi. Oğlum da bu evde büyüdü, bu eve döndü, burada yaşarken öldü.”</p>

    <p>Dipsiz, sonsuz, karanlık kuyu giderek derinleşiyor. İçinde, artık geri dönüşü olmayan bir cinayet işlemiş olma duygusu, çıldırtıcı ve umutsuz bir pişmanlık.</p>

    <p>Odadan çıkıyor. Anne artık ağlamıyor. Eskiden de hep böyle olurdu. Önce söylenir, kızar, bağırır, acıtıcı sözler söyler, sonra ağlamaya başlardı. “Toksin attı,” derdi kardeşi umursamaz bir sesle. Aldırmaz, çeker giderdi. “Ama ben gidemezdim. İçimden küfrederek yanında kalırdım. Daha mı sorumluydum, yoksa daha ikiyüzlü mü? Bir mazoşist yanım vardı belki de. Ama bu defa hayır, bu defa kalmayacağım, ne ona ne de kendime karşı ikiyüzlülük yapacağım.”</p>

    <p>— Artık gitmeliyim anne, diyor. Ülker Marmaris’ten tatilden döndüğü zaman, eğer daha buralardaysam, bir ara onunla da görüşürüm. Yapabileceğim bir şey varsa yaparım. Düşünüyorum da, haklısın; huzurevi fena fikir değil sanırım. Hiç değilse yalnız kalmazsın. Evi satmak istemiyorsan, bırak kalsın. Benim hiçbir para talebim yok. Kardeşimle konuş, nasıl isterseniz öyle yapın.</p>

    <p>Yaşlı kadın son bir umutla üsteliyor:</p>

    <p>— Belki kalırsın, diye düşünmüştüm.</p>

    <p>— Kalamam. Ne yapacağımı bilmiyorum, ama burada kalamayacağımı biliyorum. Öldürülen çocuk benim oğlumdu anne. Sandığının aksine, onu çok sevdim ben.</p>

    <p>Kendi kendine konuşurcasına sürdürüyor:</p>

    <p>— Belki yeterince gösteremedim, senin ölçülerine göre yeterince ilgilenemedim oğlumla. Bir süre onu bırakıp gittim, doğru; bir süre bütün çabalarıma rağmen yanıma aldıramadım; nihayet Fransa’ya gelebildiğinde dünyalar benim oldu. Aradan epeyce zaman geçmişti; artık çocuk değildi. Küçük dünyası burasıydı, Türkiye’ydi. Bilirsin, Umut suskun bir çocuktu; hiçbirşey söylemedi, şikâyet etmedi, ama bana uzaktı, belki de suçluyordu beni. Türkiye’ye dönmek istediğinde de engel olmadım, yanımda tutmaya çalışmadım. Nerede daha mutlu, daha yerleşik olacaksa, nereye kök salabilecekse orada yaşasın istedim. Sevgiyi, sevilen kişinin özgürlüğünü kısıtlamak olarak anlamadım hiç. Sevgi, ilgi, bağlılık; insanları kendime bağımlılaştırmak, insanlara yapışmak değildir benim için, bilirsin.</p>

    <p>— Bilmez miyim! Çocukluğundan beri öylesindir sen. Bazen, bu kızın kalbi yok diye düşündüğüm olurdu. Bak kardeşin havaidir, gelgeçtir falan; ama neme lazım ipek gibi yumuşacıktır.</p>

    <p>Tıpkı çocukluğunda olduğu gibi içi buruluyor: haksızlığa uğramış olma duygusu... Kulağında bir ses; annesinin sesi. Bir arkadaşıyla konuşuyor: “Ülkü akıllıdır, Şeytan gibidir, ne yaptığını bilir; ama katıdır, inatçıdır, hislerini göstermez.”</p>

    <p>“İpek gibi yumuşacık kardeşim şu günlerde nerelerde?” diyecekken susuyor. Kardeşinin kendisiyle görüşmekten çekindiğini biliyor. “Komünist, anarşist, maceracı, bunca yıldır nerelerde dolandığı, ne yaptığı bilinmeyen” bir abla –bunların kardeşinin kocasına ait sözler olduğunu nasılsa duymuştu bir yerlerden, belki de annesinden–, hazır ortadan kaybolup kendini unutturmuşken, şimdi onunla yeniden ilişki kurma sıkıntısına neden girsin ki! İçini yokluyor. Peki ben onu görmek istiyor muyum? Kardeşine karşı içinde hiçbir duygu, hiçbir ilgi kalmamış olmasına şaşıyor. “Annem haklı mı gerçekten? Duygusuzun teki miyim ben?”</p>

    <p>— Artık hiç önemi yok anne. Artık değişemem. İpek gibi yumuşacık kardeşimin burada olmasına şükretmelisin. Huzurevine ziyarete gelir seni, bazen de arabasıyla gezdirir. Bana gelince hayatı nasıl, nerede taşıyabilirim, hatta taşıyabilir miyim, henüz bilmiyorum. Belki önemsiz ama, yine de içimde kalmasın, söyleyeyim: Ortalığı kana boyayanlar bizler değildik. Tam tersi; kan, kavga, zulüm, savaş sona ersin, diye çabaladık. Sadece biz değil, çocuklarımız da... Ama başaramadık, yenildik. Zafer haklı kılar, yenilirsen haksız olursun.</p>

    <p>— Hep demez miydim ben? Olmaaaz, sizin dedikleriniz olmaz. Beş parmak bir mi, herkes eşit olabilir mi, demez miydim. Yok sınıfsız toplummuş, yok savaşsız, sömürüsüz dünyaymış! Biz, “İmtiyazsız sınıfsız kaynaşmış bir kitleyiz,” diye marşlar söylerdik. Öyleydik de gerçekten. Kutsal olan her şeye başkaldırdınız da ne oldu? Bak, çocuğun ölüme gitti. İstersen al oku; bütün gazeteleri topladım. Elde silah, Umut da ötekiler gibi saatlerce polisle çatışmış. Askeri tanımayacaksın, polisi tanımayacaksın, devleti tanımayacaksın! Olur mu bu! Ama Umut’u bu hale getiren kim?</p>

    <p>Kadın yine yüksek sesle ağlamaya başlıyor.</p>

    <p>İçindeki kuyu artık öyle derinleşmiş, öyle genişlemiş ki, gerçek bir acı veriyor. Acısı öfkesini bastırıyor. “Belki de haklı, belki de biz öldürdük Umut’u. Belki, daha doğururken, hatta daha önce, tohumunu rahmime aldığımda öldürmüştüm onu.”</p>

    <p>Hiçbirşey demeden, yaşlı kadını kucaklamadan, arkasına bakmadan evden koşarak çıkıyor. Yoldan geçen ilk boş taksiye atlayıp, “Beni Anadolu yakasındaki otobüs terminaline götürün,” diyor. Yarım saat sonra kalkacağı söylenen eski, salaş görünümlü bir otobüse biniyor.</p>
    <hr />

    <p>Otobüs Ankara’ya yaklaştığında gece bastırıyordu.</p>

    <p>“Bu şehir geceleri güzeldir. Hele ilkbaharda, yaz başlarında iğde kokuları, günün sıcağını kovan akşam serinliği, iş paydosunun rehaveti ve mutluluğuyla Kavaklıdere’den Kızılay’a doğru salınan insanları, erik baharlarının tabağınıza, kadehinize düştüğü bahçeleri, avluları, ay ışığı altında parıldayan Kale, Çankaya’dan baktığınızda önünüzde uzanan ışık ışık yollar... Işıkların bittiği yerde denizin başladığını düşünürdüm. İçim genişler, mutlu olurdum.”</p>

    <p>Şehrin ışıkları kilometrelerce uzaktan seçiliyor, giderek yaklaşıyordu. Ankara’yı son görüşünden bu yana neredeyse on yıl geçtiğini hesapladı. Şehre nereden, hangi yoldan girdiklerini anlayamadı. Yeni bir yol yapmış olmalılar. Çantasındaki küçük konyak şişesinin dibinde son kalan birkaç yudumu da bitirdi. Kafasındaki uyuşukluk ve duman yoğunlaştı.</p>

    <p>Yeni otobüs terminalini hiç görmemişti. Şehrin hangi yönünde, hangi semtte olduğunu bile bilmiyordu. Günlerdir yanında sürüklediği lacivert bez valizinin bagajdan çıkarılmasını boş gözlerle ve bomboş bir kafayla izledi. Ne gitmesi gereken bir yer ne de yapması gereken bir iş vardı. Hiç olmadığım kadar özgürüm, diye düşündü. Yol boyunca kurtulduğunu sandığı karanlık soğuk boşluk, acı ve korku veren sonsuz kuyu, içinde yeniden derinleşmeye başladı.</p>

    <p>Bir taksi çevirip aklında nasılsa kalmış bir otel adı verdi. Ankara’nın tenha bir zamanıydı. Meclis daha açılmamış, okullar başlamamış, memurlar tatilden dönmemiş, başkent tatil havasından henüz çıkmamıştı. Bakanlıklarda iş bağlamak, ihale takip etmek, hatırlı kişilerle görüşmek için gelenler henüz otelleri doldurmamışlardı. Rezervasyonu olup olmadığını sorduklarında, hemen orada aklına geliveren bir yalan uydurdu. Gazeteci olduğunu ve Fransız Büyükelçiliği’nin rezervasyon yaptırmış olması gerektiğini söyledi. Resepsiyondaki genç ve asık suratlı kız önündeki defteri karıştırırken, kızın çabasının ve kendi bekleyişinin ne kadar anlamsız olduğunu düşündü. “Neden düpedüz, ‘Bana tek kişilik bir oda lütfen,’ demeyi beceremiyorum? Neden hep dolambaçlı, yalanlı, gizli olması gerekiyor hayatımın?” Resepsiyondaki gençkız, suratında aynı anlamsız ve donuk ifadeyle, adına bir rezervasyon notu bulunmadığını bildirdi. Herhalde bir yanlışlık olmuştu, ama sorun değildi, tek kişilik boş odaları vardı. Odanın cadde tarafına bakmamasını tercih ettiğini, uyuyabilmek için sessizliğe ihtiyacı olduğunu söyledi.</p>

    <p>Valizini alan çocuğun arkasından asansöre doğru yürürken hatırladı: “1971 sonunda –Galiba aralık ayıydı. Çok soğuk bir kıştı. Her yer, bütün şehir, bütün sokaklar buz tutmuştu– tahliyeden sonra Ömer’le ilk kez bu otelde buluşmuştuk.”</p>

    <p>Otobüs terminalinde, nereye gideceğini bilmeden bir taksiye atladığında aklına ilk gelen otel adının burası olması rastlantı değil, yürekle belleğin ortak oyunu, bilinçaltı denen kara deliğin ışık kaçağıydı demek.</p>

    <p>“Yirmi yıl sonra yine Ankara’da, aynı oteldeyim.”</p>

    <p>Hayatının bir döneminde, ardındaki her şeyi geride bırakmak, yeniden başlamak umuduyla sığındığı bu şehri önceleri hiç sevmemiş, hep geçici bir durak gibi görmüştü. Devlet gücünün simgesi olan görkemli ama asık yüzlü, tehditkâr binaları; insan sıcaklığı taşımayan soğuk heykelleri, zoraki meydanları; tepeden tırnağa iktidarın renklerini giyinmiş insanlarıyla bu şehir, onun bir dönem kendi kendini mahkûm ettiği sürgünüydü.</p>

    <p>“Şehirdeki gizli ışığı ne zaman keşfetmiştim? Ne zaman sevmeye başlamıştım Ankara’yı?”</p>

    <p>Yıldırım Bölge’de, kışlanın ortasında kapatıldıkları kadınlar koğuşundaki ranzanın üstüne tüneyip demir parmaklıklı pencereden uzaktaki Kale’yi, hemen yanıbaşlarındaki ağaçlı geniş bahçeleri, bostanları, Çankaya sırtlarını seyrederken belki. Örselenmiş vücudu, tecavüze uğramış duyguları ve düşünceleriyle kıstırıldığı o kalabalık koğuşta güzelliklere ihtiyacı vardı. “Belki de ben kendi kafamda yarattım şehrin gizli güzelliklerini.”</p>

    <p>Valizini taşıyan çocuk asansörde dördüncü katın düğmesine basınca biraz ferahladı. Neyse ki aynı oda değil! Ömer’le kaldıkları oda birinci kattaydı. Koridorun en sonunda, ilk bakışta fark edilmeyen bir ara kapıdan geçilerek girilen, sanki sonradan eklenmiş bir bölümdü.</p>

    <p>— Rahat edebilirsin, demişti Ömer. Burada emniyetteyiz. Mutfaktan oda hizmetine kadar, otelin her yerinde arkadaşlarımız var. Bir de bizimkiler hizmet sektöründe örgütlenmeye itiraz ederlerdi. Sanayi işçisi dururken komileri, garsonları örgütlüyorsun diye eleştirirlerdi beni. Bak şimdi o çalışmaların meyvelerini topluyoruz.</p>

    <p>Yakışıklı sayılmasına olanak vermeyen o mahcup tavşan edasıyla, sevimli sevimli gülümsüyordu.</p>

    <p>Aralık başlarıydı. Radyatörler kapalı kaldığından oda soğuktu.</p>

    <p>— Şimdi ısınır, bütün kaloriferleri açtım. Battaniyeyi üstüne al, üşüme.</p>

    <p>Arın, en yakın oldukları, yürekleri sevgiden patlayacak gibi olduğu zamanlarda bile böyle yumuşacık, usul, şefkatli bir ses tonuyla konuşmazdı. Hep kendine güvenli, özdenetimli bir kibarlıkla, asla kaba ve iğreti olmayan bir hâkimiyet edasıyla, rica ederek ve sesini yükseltmeden, ama sanki hep emir kipinde seslenirdi.</p>

    <p>Paltosunu çıkarırken, artık bütün çabalara rağmen saklayamadığı karnından utanıyor. İçine pis bir duygu yayılıyor. Evin küçükbeyi tarafından iğfal edilip gebe kalmış küçük hizmetçi kız gibi hissediyor kendini. Bu duyguyu ancak saldırıya geçerek, kendini teşhir ederek, adamın da çıplak gerçekle yüz yüze gelmesini sağlayarak yenebileceğini biliyor.</p>

    <p>İki elini karnının üstünde dolaştırırken,</p>

    <p>— Avukatla küçük bir not göndermiştim sana. Hani sözde anneme gönderdiğim mektubun arkasına sütle yazılmış birkaç satır. Avukat eline geçtiğini söyledi, diyor.</p>

    <p>— Evet, epeyce geç de olsa, notunu aldım. Eğer bu son duruşmada da tahliye etmeselerdi, her şey çok zorlaşacaktı.</p>

    <p>— Gördüğün gibi, yedi aylık hamileyim. Ve inanmayacaksın ama, bunu senden başka bilen yok. Özür dilemem gerektiğini biliyorum, şu zor günlerde başına korkunç bir bela açtım, pis bir yük yükledim. Ama başka kimsem yoktu.</p>

    <p>Karşısında, ne yapacağını bilmeden, genç kadına sarılmak isteyip de buna cesaret edemeden, öyle kararsız ve tedirgin duruyor.</p>

    <p>— Özür dilenecek bir şey yok. Asıl ben sana teşekkür etmek isterdim. Beni yakın bulduğun, güvendiğin için. Bana verdiğin değer için.</p>

    <p>Mavi yeşil ekoseli battaniyeyle örtülmüş yatağın üzerine yan yana oturuyorlar.</p>

    <p>— Sana anlatmıştım, hatırlayacaksın. Çok sevdiğim biriyle beraberdim. Sonra ayrıldık. Sıkıyönetim ilanını izleyen günlerdeydi. Hani İstanbul’dan mimozalarla dönmüştüm. Sen de mimozalara karşı papatyaların savaşını başlatmıştın.</p>

    <p>Hatırlamaz olur mu? Tabii hatırlıyor. Gençkadının, rüyasında sayıklarmış gibi, uyuşturucu etkisindeymiş gibi anlatışını; çılgınlığın eşiğindeymiş gibi parlayan gözlerini, boynundaki ince çizgileri, gözkapaklarının ıslaklığını, ateşler içinde yanan vücudunu; kendinden ve bütün hayatından öç alırcasına “Benimle yat” deyişini, sarı mimozaları, yüreğinde kabaran sevgiyi, koruma duygusunu, kendi kadını olması arzusunu nasıl unutur?</p>

    <p>— O hay huy içinde, gebe kalmış olabileceğim hiç aklıma gelmedi. Biliyorsun, bir ay kadar sonra da tutuklandım. İşkencede ve sonrasında zaman zaman ciddi kanamalarım oldu. Bu yüzden fark edemedim, kuşkulanmadım. Sonra durumu anladığımda, utançtan, çaresizlikten, korkudan öleceğimi sandım. Tahliye olup olmayacağımı bilmiyordum. İşkencede konuşmamıştım, hakkımda dişe dokunur ifade de yoktu. Zaten konuşsam bile, ne vardı ki ne söyleyecektim. Sanırım benden yurtdışından geldiğim ve hemen dergide çalışmaya başladığım için kuşkulanmışlardı. İçerdeyken öğrendim, fakülte dekanının ihbarı üzerine almışlar beni. Hani sıkıyönetim bildirilerinden birinde “Sayın muhbir vatandaş” diyerek, herkesin çevresindeki şüphelileri ihbar etmesi isteniyordu ya, bizim sayın muhbir dekan da beni ihbar etmiş. Ama ellerinde çeviriler yaptığım dergiden başka delil ve ifade olmadığından hiçbir örgüte bağlayamadılar. O kadar gürültü patırtı, işkence, sorgu boşa gitmesin diye, bir-iki öğrencimin oraya üye olduğu bahanesiyle, kıytırık bir gençlik örgütü bulup o davaya soktular. Ferahladım tabii, tahliye olabileceğimi anladım. Ama tahliyenin doğumdan önce olması gerekiyordu. Sana haber yolladığım sırada, içerde kalırsam elinden fazla bir şey gelmeyeceğini biliyordum, ama biriyle paylaşmaya ihtiyacım vardı.</p>

    <p>Ömer, genç kadının biraz şişmiş ve soğuktan morarmış küçük ellerini avuçlarının içine alıp ısıtıyor.</p>

    <p>— Her şey düzelecek, diyor. İki ay, yani doğuma kadar biraz daha dikkatli olmalıyız. Etrafta pek görünmemelisin. Bir süre burada, otelde kalırsın, sonra bir yer ayarlarız. Doktor arkadaşlar var. Kadın doğumcu bile var. Bu gece konuşurum. Yarın, öbür gün, en yakın zaman için bir randevu alırım. Hiç merak etme; göreceksin, her şey düzelecek.</p>

    <p>Sonra gözlerini mahcup bir şekilde yere indirip fısıldıyor:</p>

    <p>— Ne olur beni yanlış anlama. Sadece işleri kolaylaştırmak için karım olduğunu, çocuğun da benim olduğunu söyleyeceğiz. Bir süre sonra, ne yapacağına kendin karar verirsin.</p>

    <p>— Karar mı? Yani çocuğun biyolojik babasını arayıp, “Senden bir çocuğum var, nüfusuna geçir,” diyeceğimi mi sanıyorsun?</p>

    <p>— Sadece özgür olduğunu, bana hiçbir borcun bulunmadığını söylemek istemiştim. Gerçekte ne düşündüğümü, benim teklifimin ne olduğunu öğrenmek istersen söyleyim sana: Kaçak olmama rağmen, seninle evlenmek isterdim. Bu, çıkabilecek bütün sorunları kökünden çözerdi.</p>

    <p>— Sahte bir kimlikle kaçak dolaşırken, nasıl evlenebiliriz?</p>

    <p>Bunu söyler söylemez pişman oluyor. Evlilik teklifini, daha doğrusu çözümünü baştan kabul etmiş de ayrıntıları tartışıyor gibi. Kendini çok kötü hissediyor. “Gerçekten de, küçükbeyin gebe bıraktığı besleme gibiyim. Şimdi de kendimi bahçıvana yutturmaya çalışıyorum.”</p>

    <p>Ömer, genç kadını incitmemeye çalışarak bağrına basıyor.</p>

    <p>— Seni seviyorum, diyor. Daha önce söyleme fırsatım oldu mu bilmiyorum ama, ilk kez bir kadını seni sevdiğim gibi seviyorum. Karım ol, çocuğumuzu birlikte büyütelim. O senin çocuğun canım. Benim de çocuğum. Hiçbirşeyi bu kadar istememiştim hayatımda.</p>

    <p>Sonra, soğuk otel odasına bir tiyatro kahramanının ağzından çıkıyormuş gibi dağılan, gerçek duygularını anlatmaktan uzak, alışık olmadığı bu sözlerin Ülkü’ye yapay ve itici geleceğinden korkuyor, telaşa kapılıyor.</p>

    <p>— Sen ayrıntılara yorma kafanı canım, diyor. Sıkıyönetimle nüfus dairelerinin bağlantısı kurulup da benim aranan biri olduğum anlaşılana kadar, bizim çocuğun evlenme yaşı gelir. Üstelik aranıp aranmadığım da pek kesin değil. Çalışmalar kesintiye uğramasın, işçi muhalefeti dağılmasın, şu ara dönem geçince toparlanmak kolay olsun diye, ilk aklına esenin enseleyip götüremeyeceği bir konumda bulunmam, yani biraz daha dikkat etmem gerekiyordu. Önlem olarak başka bir kimlikle yaşamaya başladım; hepsi bu. İstersen en kısa zamanda yıldırım nikâhıyla evleniriz. Yeter ki gerçekten iste.</p>

    <p>Adamın hafifçe titreyen kemikli kalın parmaklı elini tutup karnının üstüne koyuyor.</p>

    <p>— Dinle bak, tekme attığını duyabiliyor musun?</p>

    <p>— Evet, galiba.</p>

    <p>Gerçek bir baba adayı gibi heyecanlandığını fark edip şaşırıyor.</p>

    <p>— Eğer doğarsa, yani bir aksilik olmazsa, adını Umut koyacağım. Oğlan olursa Umut Murat, kız olursa Umut Sevinç.</p>

    <p>— Umut Murat Ulaş, diye tekrarlıyor Ömer. Ne güzel bir ad.</p>

    <p>1972 yılbaşından birkaç gün sonra, Ocak başında, Ankara’nın kıyıda köşede kalmış ilçelerinden birinin evlendirme dairesinde yıldırım nikâhıyla evlenmişlerdi. Nikâh şahitleri, Ömer’in üniversiteden bir arkadaşıyla karısıydı. O günlerin korku dolu, bozbulanık ortamında şahitliği çekinmeden kabul etmeleri duygulandırmış, mutlu etmişti. Hava çok soğuktu. Yollar buz tutmuştu. Tütün rengi bol paltosu karnını kapatmaya yetmiyordu. Bebeğini çeyizinde getiren, doğumevine gitmeden önce nikâha güçbela yetişebilmiş yorgun yüzlü genç bir kadın; gereğinden fazla özenli giyinmiş, koyu renk ince elbisesi içinde titreşen bir damat; yanlış nikâha gelmiş gibi görünen şık ve kalantor görünümlü nikâh şahitleri; imzaları bir an önce attırmak için acele eden huzursuz bir nikâh memuru ve dekoru tamamlamak için bir demet sarı gül... Buñuel’in ya da Pasolini’nin filmlerinden fırlamış artistlere benziyorlardı. Sanki birazdan evlendirme dairesinin duvarları yıkılacak ve hepsi, nikâh defterini de beraberlerinde götürerek gökyüzüne doğru yükseleceklerdi.</p>
    <hr />

    <p>Asansör dördüncü katta durdu. Valizini taşıyan çocuk, elindeki anahtarla odanın kapısını açtı, klima cihazını çalıştırdı, perdeleri araladı, bir ihtiyacı olup olmadığını sordu, uzattığı bahşişe teşekkür edip gitti.</p>

    <p>Pencereye yaklaştı, perdeleri ardına kadar açtı. Ay doğmuştu. Sulara yansımak için çırpınan, ama mehtap olacak denizleri bulamayan biraz soluk, biraz kederli bir Ankara ayı. Dışarıda ılık, güzel bir sonbahar akşamı başlıyordu. Şehrin ışıkları yanmış, Kale ve üzerinde dalgalanan bayrak aydınlatılmıştı. Birden Kale’ye tırmanan yokuşları, o yokuşlardaki sarı badanalı ya da çivit mavisi evleri özlediğini fark etti.</p>

    <p>“Kale’ye tırmanan tozlu yollarda, gecekonduların arasında dolaşırdım. Yoksul avluların köşelerinden fışkıran sarı, kırmızı akşamsefalarının kara tohumlarını toplar; en umulmadık, en salaş bir kulübenin penceresinden sarkan pembe küpeçiçeklerinden bir filiz ister; saksılarına yumurta asılı kokulu karanfillerden bir çiçek çalardım. İçimde besleyip büyüttüğüm özlem, bazen yumuşacık bir hüzne, bazen tatlı bir sızlamaya, bazen dayanılmaz bir acıya, çaresiz bir hastalığa dönüşürdü. Kendimi şehrin tepelerine, sokaklarına, uzak semtlerine vururdum. İçkiden başım dönerek, yarı ayık, yarı sarhoş Çankaya’ya çıkar, şehrin ışıklarını seyrederdim. Arın’dan gelecek bir haberin, bir telgrafın peşinde postanelerin gece nöbetçilerinin uykulu ve nemrut yüzlerinde umut arardım. Haber gelmezdi. İşe, arkadaşlara, derslere, örgüte, hepsine boşverip, alelacele bir mazeret uydurup otobüs garajına koşar, önüme çıkan ilk gece otobüsüne atlar, kendimi İstanbul yollarına vururdum.”</p>

    <p>Tutuklanması bir kurtuluş gibi gelmişti. Bir türlü koyamadığı noktayı birileri onun adına koyuyordu. Evini basıp alıp götürüyorlar, hakaretler arasında sürüklüyorlar, işkence ediyorlar, korkutuyorlar, acıtıyorlar, aşağılıyorlar; ve –inanılmaz bir şey– onu Arın saplantısından kurtardığı için bütün bunlar yüreğine iyi geliyordu.</p>

    <p>“Yirmi yıl sonra Ankara’dayım, yine bu oteldeyim.”</p>

    <p>Çocuğun bir pişmanlık, bir korku, hatta dehşet duygusu olmaktan çıkıp Ömer’le paylaşılan heyecan dolu bir serüven haline geldiği yerdeydi. Oğlunun doğumuna alışmaya, varlığını kavramaya çalıştığı yere, yıllar sonra onun ölümünü yaşamaya gelmişti ve bu defa Ömer yoktu, kimse yoktu; umutlar, inançlar, bilinmeyen bir yerlerde yardım için bekleyen sessiz ve isimsiz yoldaşlar yoktu. Yapayalnızdı.</p>

    <p>Yorgunluktan, duygulardan, içkiden başı dönüyordu. “Tıpkı o eski Ankara günlerindeki gibi.”</p>

    <p>Çantasında telefon defterini aradı. Arın’ın, annesine bıraktığı numarayı buldu. Telefonu tuşladı, bekledi –ne kadar uzar bu bekleyişler–, Arın’ın sesinin yorgun ve nazik tınısını dinledi. Bir an, telefonu kapayıp kapamamakta kararsız kaldı, sonra en renksiz, en doğal sesiyle “Ben Ülkü Öztürk’üm Sayın Murat. Sizinle gazetem adına bir görüşme yapmam mümkün mü?” diye sordu.</p>
    <hr />

    <p>Arın Murat’ın verdiği adrese giderken, kravatlı, temiz giyimli, efendi tavırlı taksi şoförünün yolu şaşırdığını sandı.</p>

    <p>— Adres Bakanlıklar tarafında olmalı. Acaba yanlış mı gidiyoruz Şoför Bey?</p>

    <p>— Bakanlıkların bulunduğu tarafa gidiyoruz efendim. İsmet İnönü Bulvarı’ndayız. Verdiğiniz adres Dışişleri Bakanlığı binasının arka taraflarında bir yerde olmalı.</p>

    <p>İki yanında yeni yapılmış görkemli devlet dairelerinin, yüksek duvarlar ve sık yeşillikler içinde kaybolmuş askerî binaların bulunduğu, inşaatların sürdüğü geniş bir caddeden geçiyorlardı. Anıtkabir, sağda, oldukça uzaktaydı. Solda askerî bölge vardı. “Şehir ne kadar gelişmiş! Bu iddialı ve heybetli binalarla, büyük parklar, yeşil alanlar ve geniş caddelerle gerçek bir başkent görünümü kazanmaya başlamış,” diye düşündü.</p>

    <p>— Yıllardır gelmemiştim Ankara’ya. Ne kadar değişmiş. Hangi semtte olduğumuzu bile anlayamıyorum.</p>

    <p>— Ben yedi yıldır Ankara’dayım. Eski halini bilmiyorum efendim. Balgat yönüne doğru gidiyoruz. Ama devletin, yani bakanlıkların falan bu tarafa taşınması oldukça yeni. Zaten inşaatların tümü bitmedi daha. Dört-beş yıl sonra gerçekten de muazzam olacak Ankara.</p>

    <p>Tipik bir Ankara şoförü, diye düşündü. “Efendim”li, kravatlı, Ankaralıların “Bizim taksiciler milletvekili gibidir,” diye övündükleri türden.</p>

    <p>Bir süre sonra, bir kavşak noktasında, “U” dönüşü yaptılar. Heybetli binaların arkasında, bulvara paralel dar bir sokağa girdiler. Bir süre gittikten sonra sağa sapıp büyük boş bir arsayı geçtiler. Taksi, yeni yapılmış, inşaatı henüz tam bitmemiş, çevresi düzenlenmemiş büyük bir binanın önünde durdu.</p>

    <p>— Burası olmalı. Ben gidip kapıdaki polise bir sorayım.</p>

    <p>— Sormanıza gerek yok, burasıdır herhalde. Sağ olun.</p>

    <p>Borcunu ödeyerek arabadan indi.</p>

    <p>Binanın bahçe kapısındaki güvenlik kulübesine Fransız gazeteci kimliğini bıraktı.</p>

    <p>— Sayın Arın Murat’la randevum vardı.</p>

    <p>Bu sözleri yabancı olduğu izlenimi veren bozuk bir Türkçeyle söylemişti.</p>

    <p>Telefonla bağlantı kurmalarını beklerken, kapıda nerede bulunduğunu gösterecek bir yazı, bir levha aradı. Yoktu. Güvenliğin ciddiyeti ve sıkılığı dikkatini çekti. Yol gösteren bir sivil korumanın arkasından, binanın geniş mermer merdivenlerinden çıkarken, buraya gelmekle doğru yapıp yapmadığını düşündü.</p>

    <p>“Ne çok benzer bina gördüm. Kapılarında ne bir levha ne bir kurum adı vardır, ama içlerinde insanların ‘yaşamadıklarını’, hizmetinde oldukları çark adına sadece devindiklerini hemen hissedersiniz.”</p>

    <p>Önündeki adamın peşinden merdivenleri çıkarken, yüreği daralıyor. Kapitone deri kaplı geniş bir kapının önünde bekleyen takım elbiseli, ciddi ve ifadesiz suratlı adam, “Buyrun efendim, Sayın Arın Murat sizi bekliyorlar,” diyor.</p>

    <p>İçinde yine, midesini bulandıran o karanlık, soğuk boşluk duygusu: Tıpkı çocukluğunda, ateşler içinde, hasta yatarken olduğu gibi... Dizleri titriyor, dönüp kaçmak istiyor. Bütün bunları neden yaptığını, neden burada olduğunu, ne istediğini, ne umduğunu bilmiyor. Yüzü alev alev, şakakları zonkluyor. Karşısında, elini uzatmış kendine doğru gelen Arın’ı görüyor.</p>

    <p>— Hoş geldiniz, buyrun, diyor Fransızca. Elini bırakmadan, odanın içindeki ikinci bir kapıyı açıp içeri sokuyor.</p>

    <p>Neden Fransızca? Kendisini odaya kadar getiren adama duyurmak için olmalı. Kimi koruyor? Kendisini mi, onu mu?</p>

    <p>Kapıda karşılayan o uğursuz suratlı adam, –sekreteri veya özel kalem müdürü, her neyse– hâlâ orada.</p>

    <p>— Teşekkür ederim Ali Bey. Sizden bazı dokümanlar rica edecektim. Bilgilendirme dosyalarını bir gözden geçirin. Yabancı gazetecilere verdiğimiz istatistik bilgileri ve enformasyon broşürlerini randevunun bitmesine kadar hazırlarsanız sevinirim. Başka bir şey gerekirse çağırırım.</p>

    <p>Ülkü, kendini toplamaya çalışırken,</p>

    <p>— Dışişleri’nde olduğunu sanıyordum, diyor.</p>

    <p>— Evet başlangıçta öyleydim, ama sonra görevim birkaç kez değişti. Şimdi geçici olarak özel bir görevdeyim. Kısa bir süre Avrupa ile ilişkilere yoğunlaşacağım. 12 Eylül sonrasında Türkiye’nin imajı ciddi bir aşınmaya uğradı. Bu imajla Avrupa Birliği’ne girmemiz hayal. Hem içeride, hem dışarıda bazı düzenlemeler gerekiyor. Devletin alışkanlıkları var. Bir kısmının değişmesi gerek. Kolay olmayacak.</p>

    <p>Telefonda Arın’a ulaştığında, çalıştığı Fransız gazetesi için bir röportaj yapmak istediğini söylemişti: 12 Eylül rejiminden sonra Türkiye’de demokrasiye dönüş sorunlarıyla ilgili bir röportaj. Ama, gerçekte neden burada olduğunu ve burada bulunmasının artık ne kadar anlamsız olduğunu ikisi de biliyor. Yine de, hiçbirşey yokmuş, hiçbirşey olmamış gibi davranmaya çalışıyorlar.</p>

    <p>Görünüşte her şey yabancı bir gazetecinin sorularını cevaplandıran Arın Murat’ın gündelik rutininin bir parçası. Akşam eve döndüğünde, gününün nasıl geçtiğini anlatırken, karısına sık sık söylediği, “Bir yabancı gazeteci geldi, bilinen soruları sordu, ben de bilinen cevapları verdim,” cümlesiyle özetlenen bir rutin.</p>

    <p>Gazeteci kadın konuşmayı ses alma aygıtına kaydetmek için izin istiyor. Aracın çalışıp çalışmadığını kontrol ediyor; “Başlıyoruz” diyerek ilk soruyu yöneltirken bir an duruma yabancılaşarak Batılı seçkin diplomatların havasını taşıyan bu orta yaşlı zarif adamın, soruları mükemmel Fransızcasıyla cevaplandırmasını keyifle, biraz da hayretle dinliyor. Yirmi yıl önce siyasetle ilgisi olmayan, ideolojileri hep küçümsemiş, kendisini 68 kuşağıyla hiç özdeşleştirmemiş Arın Murat, şimdi bir siyaset ve devlet adamı. Akılcı, güven verici, ikna edici bir üslupla konuşmayı, çok şey açıklar gibi görünüp sadece istediği kadarını söylemeyi öğrenmiş. Bir büyük bütünün parçası olma bilinciyle konuşuyor; daha inanılır olmak için eleştirel bir tutum benimsediği anlarda bile, eleştirinin sadece içeriden, o bütünün parçaları tarafından yapılabileceğini hissettiriyor. Söylediklerinin ne kadarına inandığını, resmî söylemle Arın Murat’ın kendi fikirlerinin ne ölçüde iç içe geçtiğini ayırabilmek zor. “Onu o kadar uzun zamandır görmedim ki!..Dışarıdan ne kadar izlesen, gerçeği bilemezsin, kişinin özel tarihini yakalayamazsın.”</p>

    <p>Ses alma aygıtını kaparken, herhangi bir ülkede, tanımadığı herhangi bir resmî görevliyle karşı karşıyaymış gibi, “Kaliteli bir bürokrat. Konusuna hâkim, bilgili, hesaplı, zeki ve tam da bu yüzden tehlikeli,” diye düşünürken yakalıyor kendini.</p>

    <p>— İşinize yarayacak gibi oldu mu bari? İsterseniz biraz daha besleyebiliriz, diyor yine Fransızca olarak. Sonra masasının üzerindeki küçük radyoyu açıyor ve Türkçe devam ediyor:</p>

    <p>— <em>Off the record</em> söyleyecek olursam, devletin içindeki bazı yapılanmalar Türkiye’nin demokrasiye geçişi önündeki en büyük engel. Bu yapılanmalar aşılabilir mi, dağılabilir mi, bilmiyorum. Eninde sonunda yüzlerce yıllık bir devlet ve iktidar geleneği bu. Benim çabam, bu yapıların çözülebilmesi için Avrupa’dan da yararlanabilmek. Sorun, devleti koruyarak, devletin yara almasını önleyerek içini temizlemek. Şu sıralarda Türkiye’de iyi bir konjonktür yakalamış durumdayız. Bundan yararlanmak gerek. Dediğim gibi, bütün bunları sadece sana anlatıyorum; yorumlarında yararlı olabilir diye. Türkiye konusundaki yorumlarını dikkatle izliyorum. Çoğuna katılmıyorum, ama belli bir kesimin bakışını yansıtması bakımından önemli yorumlar.</p>

    <p>Gülümseyerek ekliyor:</p>

    <p>— Bir de Marksist saplantılardan kurtulsan.</p>

    <p>— Güvenin için teşekkür ederim. Tabii seni ele vermem. Marksist saplantım kaldı mı bilmiyorum, ama kaldığı kadarını da kaybedersem artık yorumlarımın önemi kalmaz; sen bile beğenmezsin.</p>

    <p>Bir an susuyor. Bu soytarılık yetmez mi artık? Gazetenin de, röportajın da canı cehenneme! Gazeteciliğin, yaptığı söyleşinin, Arın Murat’ın yüksek fikirlerinin, hatta Türkiye’de demokrasinin geleceğinin, o anda umurunda bile olmadığını ikisi de biliyor aslında.</p>

    <p>— Türkiye’ye kolay girebilmemi senin sağladığını tahmin ediyorum, diyor. Annemi gördüm. Eve kadar gelmişsin. Umut’u haber vermeye...</p>

    <p>Nasıl dolduracaklarını bilemedikleri, ikisini de korkutan, yüreklerini ağızlarına getiren uzun bir sessizlik oluyor.</p>

    <p>— Sadece bazı bürokratik engelleri aşmakta yardımcı oldum.</p>

    <p>Durumun tuhaflığının; bu tuhaflığın “Hayat bu, neler neler oluyor, insanlar nerelere savruluyor” türünden basmakalıp nakaratlarla anlatılamayacak kadar derin ve acılı olduğunun farkındalar.</p>

    <p>Kapı vuruluyor. Arın Murat radyoyu kapatıyor. Gazeteci Hanım’a vermek için istediği dokümanları –bir sürü gereksiz kâğıt– getiren deneyimli sekreter odada ağır bir havanın dolaştığını hissetmiş gibi. Kuşkulu gözlerle, bir yabancı kadına, bir Arın Murat’a bakıyor, saygılı ama ısrarcı bir ifadeyle başka bir şeye ihtiyaçları olup olmadığını soruyor.</p>

    <p>— Hayır, başka ricam yok. Sadece bir süre telefon bağlamamanızı ve kapıyı kapalı tutmanızı isteyecektim. Bu önemli röportajı sakin bir şekilde gözden geçirmeliyim.</p>

    <p>Görkemli yazı masasının önündeki ağır maroken koltuktan kalkıp karşısına oturmadan önce masanın üstündeki radyoyu yeniden açıyor. Radyoda reklamlar: Oynak bir müzik eşliğinde çınlayan bir kadın sesi, “Omo, omo, omo!” diye bağırıyor. Sonra bir otomobil gürültüsü, acı bir fren sesi: “Lastikleriniz Pirelli...” Reklamlar şarkılar, türküler arasında sürüyor.</p>

    <p>Karşısındaki koltuğa oturup, “Başka söyleyeceğin bir şey yok mu?” diye sorarken, uzanıp elini tutuyor.</p>

    <p>“Hayır” demeli veya susmalı. Bir kahve istemeli, ya da “Resmî cevaplarını kaydettim, şimdi bana gerçek düşüncelerini söyle,” demeli, eski ilişkisinden yararlanarak mesleğini iyi yapmaya çalışan acar gazeteci gibi davranmalı.</p>

    <p>Adamın ince parmaklı zarif elinin içinde kaybolan elini çekmiyor. “Ellerin küçük beyaz güvercinler gibi,” derdi. Yine öyle ince, neredeyse şeffaf, ama artık biraz buruşmuş ellerini düşünüyor. “Ellerim çabuk yaşlandı.” Adamın parmağındaki platin evlilik yüzüğünü, elinin üstündeki, sevişirken öpmekten zevk aldığı küçük yara izini fark ediyor. Röportajla ilgili son bir soru sorar gibi; öyle doğal, renksiz, anlamsız bir sesle,</p>

    <p>— Oğlum öldü, diyor.</p>

    <p>— Biliyorum.</p>

    <p>— Öldürdüler.</p>

    <p>— Biliyorum.</p>

    <p>— Adı Umut Murat’tı.</p>

    <p>— Biliyorum.</p>

    <p>— On sekiz yaşındaydı.</p>

    <p>— On dokuz değil miydi?</p>

    <p>Ürperiyor. Demek ki çocuğun yaşıyla özel olarak ilgilenmiş. Başka bildiği var mı? Onun kadar hesaplı bir kişi çocuğun kimden olduğunu düşünmemiş olabilir mi?</p>

    <p>Aceleyle cevap veriyor.</p>

    <p>— Hayır, on sekizdi. Ömer’le, benim tahliyemden hemen sonra,1972 başında evlendik. Çocuk 73 Şubat doğumludur. İster on sekiz, ister on dokuz olsun, artık ne benim ne sizin için hiçbir önemi yok zaten. Ölü çocukları askere alamazsınız, asamazsınız da.</p>

    <p>— Çok üzgünüm. Özel olarak araştırdım, ayrıntıları istedim. Hücre evine yapılan bir baskındı. Bana verilen bilgiye göre, içerde kimlerin olduğu tam bilinmiyormuş, polis bir ihbarı değerlendirmiş. Evden ağır silahlarla ateş açılınca çatışma çıkmış. Çocuk çatışmada...</p>

    <p>Duymak istemiyor, adamın sözünü aceleyle kesiyor.</p>

    <p>— Nasıl olduğunu anlatma. Duymak istemiyorum, inanmıyorum da zaten. Evden çıkarıldığında ölmemişti, kurtarılabilirdi. Bunu kesinlikle biliyorum. Seni sorguya çekmeye, bilgi almaya, suçlamaya gelmedim. İkimiz de yerimizi biliyoruz. Ve cephe değiştirmek için artık çok geç. İkimiz için de çok geç. Bulunduğumuz yerleri sorguluyor bile olsak...</p>

    <p>Görkemli ve çirkin çalışma masasının önündeki iki maroken koltuğa karşılıklı oturmuşlar. Radyoda reklamlar bitmiş, gürültülü ve anlamsız bir pop şarkı çalıyor. Arın Murat, hafifçe öne eğilip, yorgun ve solgun yüzünde hiçbir ifade, hatta keder ve yorgunluk bile olmayan kadının çenesini, yanaklarını, kısacık saçlarını okşuyor.</p>

    <p>— Saçlarını, diyor. Onları kesmişsin.</p>

    <p>İkisi de hatırlıyor. Saç tokasını çıkardı mı, koyu kestane gür saçları dağılırdı. “Soyunmaya saçlarımdan başlıyorum,” derdi.</p>

    <p>— Yirmi yılı geçti saçlarımı keseli. Hapishanedeyken bakımı zor oluyordu. Tılsımlı saç tokamı da kaybetmiştim zaten.</p>

    <p>“Saç tokan bende. Son defa Ada’da buluştuğumuzda, hani senin sabah erkenden kaçıp gittiğin gün bulup saklamıştım,” diyecekken susuyor. Kadının, artık saç tokasına ihtiyacı olmadığını düşünüyor. İnce uzun parmaklarını dudaklarında dolaştırıyor. Onu sanki parmaklarıyla öpüyor.</p>

    <p>Bir zaaf ânı mı; noktası, ayrılık sözcüğü söylenmeden konmuş, neden bittiği konuşulmamış bir aşkın kederli anısı mı; uzakta kalmış ve hiç dönülemeyecek olan ilkgençliğe duyulan özlem mi... yoksa senaryo gereği bir jest, önceden hesaplanmış bir davranış mı? Ne olduğunun hiç önemi yok. Önemli olan dudaklarını okşayan parmaklar ve unutulmuş bir saç tokasının anısı... Ülkü gerginliğinin azaldığını, gevşemeye başladığını hissediyor.</p>

    <p>— Röportaj bahaneydi, diyor. Kaç gün oldu çocuğu gömeli? On beş mi, yirmi mi, daha mı fazla, bilmiyorum. Arada neler oldu onu da bilmiyorum. Tut ki dolaşıyorum; bir denize, bir ormana, bir antik kente, bir köye ulaşıyorum. Sonra boğulacak gibi oluyorum, amaçsız, hedefsiz, başka bir yere doğru yola çıkıyorum. Buraya neden geldiğimi merak ediyorsan; ben de tam bilmiyorum. Seni görmek istedim, o kadar. Yanlış şeyler düşünme. Yardıma filan ihtiyacım yok. Geldim, oğlumun cesedini teşhis ettim, teslim aldım, gömdüm. Buralarda işim bitti artık. Bir daha geleceğimi sanmam.</p>

    <p>Bütün bunları Fransızca söylediğini fark ediyor. Rolünü iyi oynamak için mi, dışardaki adam kuşkulanmasın diye mi, yoksa kendi dilinden başka bir dilde söylendiğinde, anlatılanların gerçekliğini kaybeder gibi olması, daha az acı vermesi yüzünden mi?</p>

    <p>Anlatılmayan, söylenmeyen, konuşulmayan ne çok şey var aralarında. O hiç söylenmemiş, hiç duyulmamış gibi davranılan “siz” ve “biz”... “Ölü çocukları asamazsınız,” derken, kendisini mi adamı mı acıtmak istediğini seçemeyişi...</p>

    <p>— Böyle işte, diyor. Geldim, gördüm, gömdüm. Sen Latince de bilirsin, nasıl söylenir bu? <em>Veni, vidi</em>... sonra?</p>

    <p>— “<em>Veni, vidi, humavi</em>”, olmalı.</p>

    <p>— Evet: <em>Veni, vidi, humavi</em>... Bu kadar basit işte! Ama o benim oğlumdu.</p>

    <p>“O benim oğlumdu. Ne zaman düşünsem; bebekliğinden, çocukluğundan beri ne zaman ona şöyle bir uzaktan baksam, –nedenini bilmiyorum– içimi ezen, buran, müthiş bir suçluluk duygusuna kaptıran küçük, savunmasız, güzel oğlum. O benim oğlumdu. Hiç ağlamayan, en küçük şeye –örneğin bir çakıltaşı, bir küçük kaplumbağa, bir resimli kitap, uyduruk bir plastik kamyon, bir kedi yavrusu– çok sevinen, gözleri ışıldayarak ‘Umut sevindi,’ diyen küçük oğlum.”</p>

    <p>Umut’u küçük evde anneannesiyle bırakıp gittiği günü hatırlıyor.</p>

    <p>Geleceğini herkesin bildiği, beklediği; ama hükümetten partilere, sendikalardan sol örgütlere kadar, kimsenin bir adım geri atmadığı, en küçük önlem almadığı askerî darbe haberi ve peş peşe okunan sıkıyönetim bildirileri, sabahın erken saatlerinde radyodan yayıldığında hiç şaşırmamıştı. On binlerce işçi grevdeydi. Pek çok işyeri işgal altındaydı. Anadolu kentlerinde kasabalarında çatışmalar toplu kıyımlara dönüşüyordu. İstanbul’un işçi mahallelerinde, kurtarılmış gecekondu bölgelerinde barikatlar aylardır kurulmuş, Ülkücülerle devrimciler birbirlerini vurup duruyorlardı.</p>

    <p>Kahvaltı hazırlamakta olan annesi,</p>

    <p>— Nihayet!.. demişti sevinçle. Nihayet ordu iktidarı aldı. Bari şu kan durur. Geç bile kaldılar. Yıllardır anarşiden, terörden bıktık artık.</p>

    <p>Sonra bir an durup,</p>

    <p>— Sana bir şey olur mu, diye kuşkuyla sormuştu.</p>

    <p>Evden o anda fırlayıp gitmekten başka bir düşüncesi yoktu. Böyle durumlar için partinin direktifi, “Sana ulaşılır yoldaş”tan ibaretti. Sıkıyönetim bildirilerini dinlerken, kendi kendine acı acı güldü. “Zaten nereye gidebilirim ki! Sokağa çıkma yasağı ilan edilmiş.” Yapabileceği tek şey, arka bahçeden komşuların evine geçmekti. Bu da en son düşünülecek çareydi kuşkusuz.</p>

    <p>Annesini yatıştırmak için,</p>

    <p>— Bana bir şey olacağını sanmıyorum. Silah külah işlerine bulaşmışlığım yok, demiş; sonra da eklemişti: Yine de bunların ne yapacakları belli olmaz. Bir süre dikkatli olmakta yarar var. Ne olur yardımcı ol anne. Sokağa çıkma yasağı kalkar kalkmaz evden çıkıp bir süre başka bir yerde kalmalıyım. Umut’u birlikte götüremem. Zaten birkaç gün sonra okulu açılacak. Gelip beni soracak olurlarsa, kocamla birlikte yurtdışında olduğumu söyle. Ne olur yap bunu anne.</p>

    <p>Annesine, hayatında ilk kez, adeta yalvarıyordu.</p>

    <p>Kadın ağlamaya başlamıştı.</p>

    <p>— Kendinize acımadınız, bari çocuğunuza acısaydınız. Çocuğu olan insan bu işlere karışır mı! Bak, kocan olacak adam sizi burada böyle koyup çekip gitti. Hadi diyelim ki, o komünist. Peki sana ne oluyor! Sen işçi misin? Bütün mahalleye, eşe dosta da rezil olacağım.</p>

    <p>Uykudan yeni uyanmış, kedili köpekli pijamasıyla odanın kapısında duran çocuğu o zaman görmüştü. Hüzünlü, endişeli, soran gözlerle bir annesine, bir anneannesine bakıyordu. Küçücüktü, korumasızdı, bu vahşi dünyanın, bu toz duman içindeki ülkenin ortasında yapayalnızdı.</p>

    <p>O anda içinde duyduğu acıyı, çaresizliği, sevgiyi hatırlıyor. Oğluna koşmuş, önünde eğilmiş, göğsüne bastırmıştı.</p>

    <p>— Küçücük oğlum uyanmış. Anneannesi ona kahvaltı hazırlamış. Şimdi tereyağlı reçelli ekmeğini yiyecek, sütünü içecek, sonra bütün gün onunla oynayacağız.</p>

    <p>Çocuğun, söylediklerini hiç duymamış gibi mırıldandığı sözleri duyunca içi buz kesmişti.</p>

    <p>— Sen de babam gibi kaçacak mısın anne? Bizi bırakıp gidecek misin?</p>

    <p>Annesinin, üzüntüden çok yaklaşan bir histeri krizini haber veren hıçkırıklarını duymazlığa gelerek çocuğa daha sıkı sarılmış, küçük ve neşeli bir kahkaha taklidi yapmaya çabalamıştı.</p>

    <p>— Ay ne komik sözler bunlar! Tabii ki seni hiç bırakmayacağım. Babanın kaçtığını da nereden çıkardın? Kim söylüyor bunları? Yakında o da dönecek; ya da biz, senle ben onun yanına gideceğiz. Küçük oğlumu nasıl bırakırım ben? Tabii bırakmayacağım.</p>

    <p>“Ona yalan söyledim. Bırakıp gittim...”</p>

    <p>Önceleri, evde karakol kurulup kurulmadığını, evi gözetleyen olup olmadığını yandaki komşulardan telefonla öğrendikten sonra sık sık uğrayıp Umut’u ve annesini görüyordu. Annesi, ilk öfke ve korkularını yenmiş görünüyordu. Torunuyla yaşamaktan memnundu. Çocuğa öğretmen hanım edasıyla ders çalıştırıyor, gezdiriyor, geceleri koynuna alıyor, kızlarına davranmadığı kadar hoşgörülü ve sevecen davranıyordu.</p>

    <p>Elinde çocuğun hoşuna gidebilecek ufak tefek hediyelerle –Mikili boya kalemleri, renk renk tebeşirler, pille çalışan bir robot, çocuk kitapları, bir defasında da, annesinin bütün karşı koymalarına rağmen küçük bir kedi yavrusu– oğlunu her görmeye gelişinde, Umut aynı soruyu soruyordu: Ne zaman babama gideceğiz anne?</p>

    <p>Bir keresinde, ilk iki tekerlekli bisikletine binmeyi öğretmek için birlikte sokağa çıktıklarında, yalnız olmalarından yararlanıp çocuğa anneannesinin yanında mutlu olup olmadığını sormuştu.</p>

    <p>— Anneannem beni çok seviyor, demişti Umut. Kedimi koynuma almama bile izin veriyor. Seninle teyzemin eve kedi almanıza hiç izin vermemişmiş, öyle diyor. Babamı sevmiyor ama. Babam bizi bırakıp kaçmış, diyor anneannem. Okulda bir çocuk da öyle dedi. Onu dövdüm. Öğretmen bana hiç kızmadı; üzülme, dedi. Babalar bazen çocuklarının iyiliği için bir süre uzaklara giderlermiş.</p>

    <p>— Tabii ki üzülme Umut. Baban bizi bırakmadı. Ama artık büyüdün, anlayabilirsin. Şimdi başımızda olan adamlar bizi hiç sevmiyorlar. Babanı yakalasalardı hapse atacaklardı. Babanın hapse girmesini istemezsin değil mi?</p>

    <p>— İstemem tabii. O zaman çocuklar, “Baban hapiste!” diye alay ederlerdi benimle. Başımızda olan o kötü adamlar çok mu kuvvetliler anne? Seni de hapse atabilirler mi? Atatürk de onları yenemez mi?</p>

    <p>— Korkma, bir şey yapamazlar. Sandıkları kadar kuvvetli değiller. Ama dikkatli olmak gerek. Ben de bu yüzden evde kalmıyorum zaten. Yakında her şey düzelecek. Anneannen üzüldüğü için öyle söylüyor; aslında babanın da, benim de, bizim arkadaşlarımızın da haklı olduğumuzu, güzel şeyler istediğimizi o da biliyor.</p>

    <p>— Ben de biliyorum anne. Çocuklar aç kalmasın, bütün çocukların oyuncakları olsun, babaları öldürülmesin, hapse girmesin istiyorsunuz. Anne bak; ne güzel biniyorum bisiklete. Hemen öğrendim değil mi?</p>

    <p>O her şeyi, gösterişsiz ve sessiz, hemen öğreniyordu. Sekiz yaşındaydı, çok arkadaşı yoktu. Çocuklara büyük bir açık yüreklilikle, sevecenlikle, umutla yaklaşıyor; ama bir süre sonra köşeye itiliyor, oyunların dışında bırakılıyor, yalnız kalıyordu.</p>

    <p>— Neden beni sevmiyorlar anne, diye sormuştu bir gün. Ebru bugün sınıfta herkesi öptü, bir tek beni öpmedi. Kerem de erkeklerle oynamamı istemedi. Neden anne? Bir çocuk dedi ki, babamla sen bir şeymişsiniz. Ne bilmiyorum, ama kötü bir şeymiş.</p>

    <p>Gözlerinde biriken yaşlar akmak üzereydi. Küçük yüreği yaralıydı. O gün oğluna karşı büyük bir suçluluk duymuş, ağlamamak için kendini güç tutmuştu.</p>

    <p>— Tabii ki herkes seni seviyor Umut. Çocuklar biraz kızıyorlardır belki de. Sanırım azıcık kıskanıyorlar seni. Çünkü sen çok akıllısın, sınıfın en iyi öğrencisisin, öğretmen de en çok seni seviyor. Çocuklara fazla aldırma, onlar daha çok küçük. Yaşları senin kadar, hatta daha büyük olsa da senden küçük onlar. Babanla benim kötü olduğumuza gelince; buna sen karar ver. Kötü müyüz biz?</p>

    <p>— Tabii değilsiniz. Sizi seviyorum.</p>

    <p>Çocuğu bağrına basmış, Arın’ı andıran kumral güzel başını uzun uzun okşamıştı.</p>

    <p>12 Eylül’ü izleyen ilk haftalardaki tutuklamalar, sözde yargılamalar, kurbanın yaşına bile aldırmadan alelacele gerçekleştirilen idamlar, “kaçarken vuruldu” gerekçesiyle sokak ortasında gerçekleştirilen infazlar, sonraki aylarda biraz durulmuş gibiydi. En azından parti çevresine yönelen doğrudan ve yakın bir tehdit görülmüyordu. Grevler kırılmış, DİSK kapatılmış, işçi hareketi bastırılmıştı. Parti, kitleler arasında çalışmaların durdurulması, legal çalışan yan örgütlerin dağıtılması, örgüt ilişkilerinin gevşetilmesi kararı almıştı. “Goşist hareketle Ülkücü harekete tırpan vurulacak, bize dokunmayacaklar” havası, Merkez’den gelerek aşağı birimlere doğru yaygınlaşıyordu. Askerî cuntanın faşist olduğunu düşünmek, parti hattına muhalefet olarak niteleniyor, mahkûm ediliyor, farklı düşüncede olanlar neredeyse hain sayılıyordu. Çok seyrekleşmiş ve hücreler dağıtıldığından, tek bir bağlantı elemanıyla rastlantısal görüşmeler haline gelmiş örgütsel buluşmalardan birinde, cuntanın niteliğine ilişkin değerlendirmeye katılmadığını, faşizm eğer bu yaşananlar değilse ne olduğunu merak ettiğini söylediğinde, parti ilişkisini kuran adını bilmediği partili, “Sovyet yoldaşların politikasını izliyoruz,” demişti. “Merkez’den gelen talimat bu. Senin kafanın da biraz karışık olduğunu görüyorum yoldaş. Bu söylediklerini duysa, böyle düşündüğünü bilse, Amasyalı Yoldaş da memnun kalmazdı.”</p>

    <p>Kâzım Amasyalı, Ömer’in parti adıydı. “Kafan karışık demesi yetmiyor, bir de beni kocamla mı tehdit ediyor bu herif,” diye düşünmüş, öfkesini bastırmaya gerek duymadan cevabı yapıştırmıştı:</p>

    <p>— Eğer gerek görürse, Amasyalı yoldaş kendi düşüncelerini bana iletir. Kafamın ne kadar duru olduğunu, bir süre sonra siz de göreceksiniz. cuntaya sevimli görünerek partiyi kurtaramazsınız. Faşizm ayrım yapmaz. Kime isterseniz ona iletin söylediklerimi. Kocama iletmeyi de ihmal etmeyin.</p>

    <p>Yine de içine bir kurt düşmüştü. “Yoksa Ömer de bu politikanın mimarlarından biri mi? Olabilir. Sovyetler’in mutlak doğruluğuna, Büyük Ağabey’in politikalarının biz fanilerin anlayamayacağı hikmetlerle dolu olduğuna inanır o. Enternasyonalizm, böyle bir inancı emreder Ömer’e göre.”</p>

    <p>1981 Mayısı’nda başlayan geniş çaplı tutuklamalar “Bize dokunmazlar, Sovyetler izin vermez” rehaveti içindeki partiyi sarsmış, ama siyasal hat değişmemişti. Etrafındaki çemberin giderek daraldığını hissediyordu. Çocuğu görmek için atacağı her adım yakalanmasına neden olabilir, sadece kendisinin değil başkalarının başını da yakabilirdi. Umut’u değişik yerlerdeki telefon kulübelerinden telefonla aramakla yetiniyor, her konuşmadan sonra altüst oluyor, sığındığı güvenli evin bir odasına kapanıp kendinden geçene kadar içki içiyordu.</p>

    <p>Yurtdışına çıkış talimatı ve gerekli evrak –sahte pasaport, nüfus kâğıdı, Ticaret Odası’na konfeksiyon işvereni olarak kayıt belgesi– eline ulaştırıldığında, her şeyi göze alarak ve parti disiplinini çiğneyerek çocuğu son bir defa görmeye gitmişti. Yaz başıydı. Okullar yeni tatil olmuştu. Umut, gözleri parlayarak karnesini getirmiş, “Bak, hepsi pekiyi! Anneannem ödül olarak beni deniz kenarına götürecek. Kocaman bir deniz topu aldı şimdiden; yüzme de öğreneceğim,” diye vermişti müjdeyi.</p>

    <p>Acıma ve suçluluk duygusunun sevginin önüne geçtiği, içini paralayan bir çaresizlikle bakmıştı küçük oğluna. İncecik, biraz da çelimsiz vücuduyla, yüzünde alabildiğine aydınlık, saf, tüm dünyaya açık bir sevinçle karşısında duruyordu. Birden kafasında garip bir perde açılmış; oğlunu, korkunç bir dünyanın, vahşi hayvanların, fırtınaların, dalgaların ortasında yapayalnız görmüştü. Uyanıkken yaşanan bir kâbus gibi, koşarak çocuğa doğru ilerliyor, ama bir türlü yanına yaklaşıp sarılamıyor, kollarına alıp oradan uzaklaştıramıyordu.</p>

    <p>Sonraki yıllarda, Umut’u ne zaman düşünse, ne zaman rüyalarında görse, ne zaman ondan söz etse, hep o gün, karşısında minicik, yapayalnız, savunmasız duran küçük çocuğu hatırlamıştı. Koca oğlan olduğu zaman bile.</p>

    <p>— O benim oğlumdu Arın.</p>

    <p>Bunları fısıldayarak söylüyor, ama sanki avazı çıktığı kadar haykırmış gibi geliyor Arın’a.</p>

    <p>— Seni çok düşündüm, diyor. Olayı haber aldığımdan beri, nasıl dayanacağını, böyle bir şeye nasıl dayanılabileceğini düşündüm. Benim de bir kızım var, biliyor musun? İnsan kendi çocuğu olunca bazı şeyleri daha iyi anlıyor.</p>

    <p>— Yıllar önce, Denizleri astıklarında, çocukların babalarıyla karşılaşmıştım. O zaman ben de tıpkı senin gibi, “Ben olsam dayanamazdım,” diye düşünmüştüm. Şimdi dayanılabileceğini öğrendim. Hem de dayanmayı istemediğin halde, dayanmış olduğun için kendinden nefret ettiğin halde dayanıyorsun; dayandığını sanıyorsun. Belki de “dayanabilecek miyim” sorusu için henüz erken. Yara daha çok taze. Onu morgda, vücudundaki kurşun izleri, yüzündeki anlamsız ifade –acı bile değildi–, kanı çekilmiş dudaklarıyla, öyle cansız yatarken gördüğümde de acı duymadım. Sadece bağırdım, vurulmuş bir hayvan gibi bağırdım, sonra da bayıldım. İnsanın korunma mekanizmaları işte. Bayılıyorsun ve hiç değilse o an için dayanılmaz olandan kaçıyorsun. Sonra ilaçlara geliyor sıra. Yine kaçış. Ve sonra bir gün artık hiçbirşey fayda etmemeye başladığında... Neden anlatıyorum ki bunları sana!</p>

    <p>— Bilmiyorum. Ama anlatmanı istiyorum. Paylaşmayı...</p>

    <p>— Paylaşılabilir mi? Ölüm gibi, acı da paylaşılmıyor. Nasıl herkes kendi ölümüyle ölürse, herkes kendi acısını kendi başına, yapayalnız taşıyor. Son yıllarda dünyada, Türkiye’de, bizim hayatımızda, benim hayatımda korkunç şeyler oldu ve biz olup bitenler karşısında çaresiziz. Biz derken seni kastetmedim. Sen kazanan taraftasın. Biz ise kaybedenleriz. Bunlar da benim <em>off the record</em>’larım canım. Duy ve unut.</p>

    <p>Adam ne diyeceğini bilemiyor. Söyleyeceği her sözün boş, anlamsız, yapay olacağını hissediyor. Kendini topluyor.</p>

    <p>— Çıkışta hiçbir güçlükle karşılaşmamanı sağlayacağım. Fransız pasaportuyla giriş yapmıştın değil mi?</p>

    <p>— Artık tek pasaportum var zaten.</p>

    <p>— Bu gece...</p>

    <p>Arın’ın, “Bu gece buluşalım,” gibisinden bir söz söyleyeceğini sanıyor bir an. Korkuyor. Kabul edebilir; ve bu, yirmi ayrılık yılının inkârı; önemli ve kaçınılmaz olduğuna kendi kendini inandırmaya çabaladığı tüm değerlerin, tüm gerekçelerin yıkılışı olur.</p>

    <p>— Bu gece çok önemli bir toplantım var. Katılmam gerekiyor. Yoksa, belki...</p>

    <p>İçi rahatlıyor. “Hiç değişmemişsin Arın. Toplantıların, işlerin, görevlerin, hırsın, gücünün kaynağına, iktidara olan sarsılmaz inancın. Ben de bu kadar inançlı kalabilseydim keşke; kendi cepheme, kendi düşüncelerime, inançlarıma bu kadar bağlı kalabilseydim. Keşke ben de senin gibi, haklılığımıza, gereğinde insanları kurban edecek kadar inanabilseydim...”</p>

    <p>Kafasındaki bu karmakarışık, bulanık, iç acıtan düşünce kırıntılarını dağıtmaya çalışıyor. “Çocuğu, oğlunu öldürdüler ve sen katillerin saflarındasın, onlardan birisisin, belki de emri verensin!” diye bağırsa, rahatlayacak. Ama susuyor. Bir ömür boyunca edinilmiş, erdem sayılan o uğursuz alışkanlığın, çığlığı sessizliğe dönüştürme alışkanlığının yeni bir zaferi. “Evde, okul sıralarında, aşkta, evlilikte, işkencede hep bunu becerebilmek için çabalamadım mı ben? Çığlık atmak, avaz avaz bağırmak istediğim her defa sesimi boğup, gırtlağıma gömüp son zafer çığlığını atabilmek için hep susmadım mı? Hayatımın tek gerçek çığlığı oğlumun ölüsünün önünde attığım çığlıktı.”</p>

    <p>— Toplantın olmasaydı da buluşamazdık, diyor. Bu gece İstanbul’a döneceğim. Yarın İstanbul’dan kalkan bir uçakta yer ayırtmıştım. Bir an önce dönmek istiyorum artık.</p>

    <p>Arın Murat, o sevimsiz, bomboş, tam yerleşilmemiş resmî binadaki makam odasında, kendisinden hiç beklenmeyecek, hiç kendisi olmayan bir şey yapıyor. Ayağa kalkmış gitmeye hazırlanan kadını kendine çekip dudaklarından hırsla öpüyor.</p>

    <p>Kendini öpülmeye bırakıyor, ama karşılık vermiyor. “Mutlu son’la biten duygulu aşk filmlerinde, bu son sahnede senaryo hiç şaşmaz. Bunca yıl aralarına giren engeller yüzünden bir türlü birbirine kavuşamamış âşıklar, biraz yaşlanmış, biraz buruk, biraz kırık da olsa, bir daha ayrılmamak üzere birleşirler. Oysa bu filmin senaryosunda bir aksaklık var. Acemice yazılmış, hem tuhaf, hem korkunç bir senaryo. Kim yazdı bu hikâyeyi, ben mi, sen mi, yoksa bizim dışımızda birileri mi?”</p>

    <p>Aralarında bir çocuğun morgda yatan delik deşik cesedi. “O çocuk benim oğlumdu. O çocuk, senin de...”</p>

    <p>Avaz avaz bağırmak istiyor. Hani <em>Kabare</em> filminde kadının, üstünden tren geçen bir köprünün altında attığı göğsünü yırtan çığlık gibi. Ama susuyor. Sadece dudaklarıyla, gırtlağıyla, sesiyle değil; beyniyle, belleğiyle, yüreğiyle de susuyor. Odadan aceleyle çıkıyor.</p>
    <hr />

    <p>Arın Murat, Ülkü’nün çıkarken aralık bıraktığı kapıya doğru yürürken, dahili telefonla konuşmakta olan sekreterin alçak sesle “Şimdi çıktı efendim,” dediğini duydu. Herhalde telefonla kapıya haber veriyordu. Korumanın böyle dikkatli ve sürekli olması iyi bir şey, diye düşündü. Son günlerde, eve kuşkulu telefonlar geliyordu. Onun konumumdaki biri için son derece olağandı böyle şeyler. Karısı korkmasa, koruma önlemlerinin artırılması için talepte bile bulunmayacaktı. “Ama İpek korkuyor. Dengesini büsbütün kaybediyor. İyi ki kızı okumaya İsviçre’ye gönderdik.”</p>

    <p>Karısını hatırlayınca, içinde bir eziklik, sinsi bir suçluluk duygusu kıpırdandı. “Bütün gün eve kapanıyor ve içiyor. Onunla ilgilenecek vaktim yok. Durumunun fark edilmemesi, bana karşı kullanılmaması için kendini eve kapamasına göz yumuyorum.”</p>

    <p>Birden kafası sekreterin telefonla konuşurken söylediği sözlere takıldı. “Şimdi çıktı efendim,” demişti. Kapıdaki güvenlikle konuşmak için fazla resmî ve kibar değil mi bu “efendim” ? Belki de kapıdaki polisle değil güvenlik amiri ile konuşuyordu.</p>

    <p>— Dikkatiniz ve ilginiz için teşekkür ederim, dedi.</p>

    <p>— Görevimiz efendim. Devlet için canınızı ortaya koymuşsanız, devletin de sizi koruma yükümlülüğü vardır.</p>

    <p>Sadece iki haftadan beri yanında çalışan bu adama, ilk günden beri ısınamamıştı. Özel sekreterliğine kimin kanalıyla, nasıl geldiğini bilmiyordu. Yeni göreviyle birlikte bu sevimsiz adamı da devralmıştı. Adamın ses tonu kadar üslubu da rahatsızlık vericiydi. Nereden öğrenmişse önceden hazırlanmış, ezberlenmiş cümlelerle konuşuyordu...</p>

    <p>— Fazla abartmayın, teröre hedef olmam için bir neden yok. Ama kuşkusuz tedbirli olmalıyız. Bu da benim hiç beceremediğim bir şeydir ya... Otomobili kontrol etmeyi bile kontak anahtarını çevirdikten sonra akıl ederim.</p>

    <p>İkisi de bunun doğru olmadığını, resmî araç gibi özel Mercedesi’nin de o binmeden önce kontrol edildiğini biliyordu. “İnsanın sürekli tebdil dolaşması, sürekli rol yapması, hep bir hamle sonrasını hesap etmesi, karşısındakini şaşırtmaya çalışması ne sıkıcı.”</p>

    <p>— Demin görüştüğüm Fransız gazeteci kadın Türkiye açısından önemli biridir. Bir aksilikle karşılaşmamasını sağlayın lütfen. Bu gece İstanbul’a dönüyor. Uçağı yarın İstanbul’dan kalkacak. Bizim memurları bilirsiniz, bazen işgüzarlık ederler. Pasaport kontrolünde veya başka bir yerde bir aksama olursa bundan Türkiye zarar görür.</p>

    <p>— Başüstüne efendim. Ama merakımı bağışlayın. Gazeteci hanımın kimliğinde bir Türk adı vardı.</p>

    <p>— Evet. Yıllar önce Fransa’ya yerleşmiş bir Türk’le evli sanırım ya da babası Türkmüş. Her neyse, önemli bir röportajdı. İnşallah tahrif edilmeden yayımlanır da uğraşmak zorunda kalmayız. Bekleyenleri hemen çağırabilirsiniz, zaten randevuyu on beş dakika geciktirdik.</p>

    <p>Sonra, o anda hatırlayıvermiş gibi ekledi:</p>

    <p>— Haa, bir de bana lütfen on beş-yirmi gün önce hücre evi baskınlarından birinde ölen Umut Murat Ulaş dosyasını buldurur musunuz? Bu türden olaylar başımızı Avrupa ile hep derde sokuyor. Adamlara haklılığımızı anlatmamız, inandırıcı olmamız gerekiyor. Bazı bağlantılar açısından bir kere daha ayrıntılı bakmak istiyorum.</p>

    <p>Eğer adam da profesyonelse, bu kadar ayrıntıya girmenin kuşku yaratmaktan başka işe yaramayacağını düşündü. İçine büyük bir sıkıntı çöktü. Keşke bütün randevularını iptal edebilse, şu odadan, şu koridorlardan çıkabilse, adamın gözaltından kurtulabilse... “Yorgunum, sinirlerim bozuk. Bugüne kadar kuşku duyulabilecek ne oldu da şu zavallı adamı ajan gibi görmeye başladım. Sadece beni korumak istiyor ve bu onun görevi. Neden Ülkü hakkında yalan söyledim ona? Üstelik de ne budalaca bir yalan. Dinlenmeye ihtiyacım var. Hiç değilse birkaç gün dağa gidebilirim. Kar yoktur ama bu mevsimde de güzel olur oralar. İpek de sevinirdi. Belki de, kim bilir, yeni bir başlangıç yapabilirdik.”</p>

    <p>“Yeni bir başlangıç” lafı İpek’e aitti: kadınca bir laf... Birkaç kere denemişler, ama başaramamışlardı. Yeni başlangıcı başaramıyorlar, eskiyi devam ettiremiyorlar, ama “son”un olanaksızlığını biliyorlardı. Evliliklerinin sonu, ortaklığın ayrılması gibi bir şeydi ve ortaklığın ayrılması, ikisi için de iflas anlamına geliyordu.</p>

    <p>Aylardır hiçbir kadınla sevişmediğini, cinselliğin ötesinde yaşadığını düşündü. Evliliğinin ilk yıllarında, karısının sessiz teslimiyeti, kendini yumuşacık, adeta görev yapıyormuşçasına sunuşu, sevişirkenki edilgen konumu hoşuna gider, hatta tahrik ederdi. Kollarında evin küçükbeyi tarafından iğfal edilmiş evlatlık kızı tuttuğunu düşünür, bu aşağılık cinsel fanteziden, utandığı garip bir haz duyardı. İpek’le sevişmek “sahip olmak” ne demekse oydu. Ülkü ile hiç tanımadığı bir duygu... Dolu dolu seviştikleri beş yıl boyunca, ilk birkaç keresi bir yana, sahip olan, zevki sonuna kadar yaşayan, sevişmeyi yönlendiren hep Ülkü olmuş, o da bundan hoşlandığını sanmıştı. Bir orospu gibi sevişirdi. Cinsellikte utanmanın yeri olmadığını düşünür, en aykırı isteklerini uygulatır ve zevkten kendilerini kaybettikleri anlarda, rakibini dize getirmiş bir komutan gibi “Bunu sakın unutma!” diye haykırırdı.</p>

    <p>“Ülkü ile yaşanan tutku yılları... Onunla yaşadığımız gençlik günleri!”</p>

    <p>İçinde büyük bir pişmanlık duydu: “Bu gece onu bırakmamalıydım. Toplantıdan sonra buluşabilirdik; her zamanki gibi, ilişkimizi hiç konuşmadan, hesaplaşmadan, suçlamadan, başsız ve sonsuz bir cümlede bir parantez açabilirdik. ‘Orospum’ derdim ona ve bundan zevk alırdı. Unuttuğum bir hazza geri dönerdim. Hayatımda eş, anne, karı, metres, hiçbiri değil, hayatımda kadın olarak bir tek onun olduğunu söylerdim. Ne demek istediğimi anlardı, inanırdı.”</p>

    <p>İçinde tuhaf bir utançla, “Bir kadınla yatmak istiyorum,” diye düşündü. “Kırk sekiz yaşında sağlıklı bir erkeğin kadına da ihtiyacı vardır.” Karısı geçti aklından. “Ona yaklaşmalıyım. Sarılmalıyım. Ne zamandır dokunmadık bile birbirimize. Dokunmak cinsel isteği uyandırır. İnşallah, erkenden sızıp kalmaz yine.” Bu yaştan sonra telekız çağıracak ya da sosyete orospularına takılacak hali yoktu ya! İstese de yapamazdı. Özel hayatında en küçük bir açığa, en masum zaafa bile yer yoktu. Olamazdı. Olsa, ânında kullanılırdı. Kendisinin doğrudan bulaşmadığı birkaç “operasyonu” hatırlayıp ürperdi. O zavallı bakan, mesleğinin en parlak günlerinde ünlü yıldızla felekten bir gece çaldığını sanırken, cinsel birleşme ânının bile video kamerayla çekildiğinden habersizdi. Sonra nasıl tepetaklak olmuştu zavallı. Gerekli herkes hakkında benzer “delillerin” olduğunu biliyordu. Birkaçını, görevi gereği görmüş, pek bir kötü olmuştu. “Aslında iğrenciz. Bütün bunlar iğrençlik, ahlaksızlık. İnsanların özel yaşamlarını izlemeye kimin ne hakkı var? Ama işin kuralı bu. Temizleyebilmek için kirleneceksin. Düzenin korunması, toplumun temizlenmesi için birilerinin kirli işler yapması gerekiyor.”</p>

    <p>Farkında olmadan, “Gerekiyor mu gerçekten?” diye yüksek sesle mırıldandı. Kendini çok yorgun, çok bezgin hissetti. “Burada, bu odada Ülkü’ye sarılmam, öpmem çılgınlık değil de nedir? Odanın bir yerinde bir video kamera olmadığından nasıl emin olabilirim?” Sonra, yaptığı işten paniğe kapılmadığını, fazla umursamadığını fark etti. “Bir tuhaflığım olduğu kesin. Bugün ben ben değilim. Nasıl olabilirim ki?”</p>

    <p>Ülkü’yü öpmek istemesi, bunca yıl sonra aynı arzuyu, aynı tensel çekimi duyması kendini bile şaşırtıyordu. Ülkü’nün dudakları sıcak değildi. Dudaklarını çekmemiş, öpmesine izin vermiş ama öyle buz gibi kalmıştı. “Ne bekliyordum! Bunca olay, bunca yıl sonra, bir de toprağa verilmesinin üstünden ay bile geçmemiş bir oğulun acısı henüz içinde taptazeyken başka nasıl olabilirdi? ‘O benim oğlumdu,’ derken, sesinde kederden başka bir şey vardı. Gizli bir itham, bastırılmış bir çığlık, henüz kine dönüşmemiş bir öfke.”</p>

    <p>Odanın kapısı hafifçe vuruldu ve saygılı biçimde açıldı.</p>

    <p>— Misafirleriniz geldi efendim.</p>

    <p>Zonklamaya başlayan şakaklarını ovaladı. Sanki tüm gerçeklik duygusu kaybolmuş, zaman ve mekân değişmiş, oyunun tam ortasında rolünü unutmuş gibi hissediyordu kendini. Önündeki randevu defterine göz ucuyla baktı. Sadece saati belli olan, ad yazılmamış, “çok gizli” işaretli randevulardan biriydi. Başını kaldırdı ve içeri girmek için buyur etmesini bekleyen iki adamı gördü. “Demek bu heriflermiş,” diye düşündü. Kendini toplamaya çalıştı. Yerinden kalkarak, yüzünde nazik ve saygılı bir maskeyle, kapıya doğru yürüdü, elini uzattı. Hâlâ aralık duran kapıdan sekreterin gelenleri dikkatle süzdüğünü görür gibi oldu.</p>

    <p>— Bir şey gerekirse, ben haber veririm. Yarım saat kadar telefon bağlamayın lütfen. Ben haber verene kadar odayı kapalı tutun.</p>

    <p>Adamlara, eliyle çalışma masasının önündeki koltukları işaret ederken, masanın üstünde duran küçük el radyosunu açtı.</p>
  </div>
</body>
</html>
