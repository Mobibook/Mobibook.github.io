<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sıcak Külleri Kaldı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Oğullar ve kardeşler</h1>

    <p>O yıl eylül, ağustostan bile sıcak geçti. Yol boyu kuraklıktan çatlamış topraklar, kavrulmuş tarlalar, susuz köyler, mezralar, umutsuz bozkırlar, yalnız kayalıklar, sarp dağlar, köpüre köpüre akan asi sular, korku dolu geçitler arasında ilerleyen otobüsü jandarmalar ve özel tim sabahtan beri üçüncü kez durdurduğunda Mehmet İliç sıcaktan bayılmak üzereydi. Göğsü sıkışıyor, nefesi daralıyor, sırtı terliyordu. Hemen önünde oturan şoför, dişlerinin arasından belli belirsiz bir küfür sallayıp el frenini çekerken, “İlacın milacın varsa al abi, bu özel tim jandarmaya da benzemez, üstelik korucu pezevenkler de var yanlarında; kök söktürecekler şimdi,” diye mırıldandı.</p>

    <p>Aynı şirketin otobüsleriyle Diyarbakır’a gide gele şoförlerle iyiden iyiye dost olmuştu.</p>

    <p>Şoför, ağır silahlarını yolculara doğrultup otobüsün içine dalan kimisi kar maskeli özel harekâtçıları bezgin ve kanıksamış bir sesle uyardı: “Şu yaşlı adam kalp hastası. Yol boyu tıkana tıkana geldi. Sonra uyarmadı demeyin.” Mehmet, gömleğinin cebine yerleştirdiği, terden nemlenmiş kimliğini uzatırken küçük dilaltı haplarından birini ağzına attı. Parti döneminde, sendikacılık günlerinde Batman’da, İskenderun’da, Elazığ’da örgütleme çalışmaları yaparlarken “Allah selamet versin şirketi”nin Anadolu otobüsleriyle geçerdi bu yollardan. Gencecik, çoğu esmer, kavruk jandarma erlerinin otobüsü durdurup kimlik kontrolü yaptıkları o zaman da olurdu. Yine huzursuz bir hava dolaşırdı otobüste, ama içinde korku ve yılgınlık duymazdı. Şimdi, kendine bile itiraf etmekten utansa da, yüreği sıcaktan çok yüzlerce kilometre yol boyunca her taşa, her ağaca, her kayaya sinmiş korkudan daralıyordu.</p>

    <p>“Eskiden korkmazdım,” diye düşündü. “İsyanımız, umudumuz, inancımız korkuyu yenerdi. Yaşlandım mı? ‘Şu yaşlı adam’ dedi şoför. Adam haklı, öyle gösteriyorum zahir; kendimi de öyle hissediyorum zaten. Oysa daha elli yaşındayım. Elli yaş ne ki? O eskidenmiş; şimdi elli yaşındaki insanlar yeniden evleniyor, yeni bir hayata başlıyor, yeni bir iş kuruyorlar. Ömürler enikonu uzadı.”</p>

    <p>Sıkıntılarını anlattığında Doktor Erim, “Bu ameliyatı geçirenlerde, yaşlanma sendromu, kişilik bunalımı gibi bazı psikolojik sonuçlar görülür bazen,” demişti. “Çaresi? Çaresi her zamanki gibi: Sıkılmayacaksın, dert etmeyeceksin, dinlenip keyfine bakacaksın... Otobüsle Diyarbakır-İstanbul, git gel 48 saat... Mahpushane kapısında ziyaretçi kuyruğu, itiş kakış, hizaya sokmak için jandarma dipçiği, ‘vatan haini bölücülerin, Ermeni döllerinin yakınlarının hak ettikleri muamele neyse o!.. Dinlenip keyfime bakıyorum işte!”</p>

    <p>— Madem kalbin hasta, ne işin vardı Diyarbakır’da, diye hoyrat bir sesle sordu maskeli adam.</p>

    <p>— Bir yakınımı ziyarete gitmiştim.</p>

    <p>— Kimmiş yakının?</p>

    <p>— Oğlum.</p>

    <p>Hapishanede, diyecekti; lafı yuttu, vazgeçti. Maskeli adam sıcağa dayanamamış ya da gerek görmemiş olmalı ki maskesini sıyırttı; alnında ve burnunun iki yanında birikmiş ter damlacıklarını gördü. Adam kimliğini geri verip arka sıraya doğru yürüyünce derin bir nefes aldı. Kendini daha iyi hissediyordu. Arka sıralarda oturan iki delikanlıyı otobüsten indirip götürmelerini, ilgisiz olmasa da tepkisiz bir şekilde izledi. Kendi tepkisizliğine şaştı. İnsanın ilgisi ve isyanı gücü kadar oluyor demek. Yine oğlu düştü aklına. Otobüsten indirip götürdükleri delikanlılara neden ilgi gösteremediğini, neden silahlı adamların önüne fırlayıp kendini çocuklara siper etmediğini anladı birden. “Oğlumu bile kurtaramıyorum, çaresizim. Orada, o karanlık, pis, kalabalık koğuşta ölmeye yatmış; tek silahı ölüm, ölüm silahıyla direniyor.”</p>

    <p>Ne Deniz’in peşinde koştuğu davaya ne de sosyalizmin yerine silah tapıncını ve terörizmi geçirmiş umutsuzluk ve çaresizlik ürünü örgütlere inanıyordu. Ama oğlunu seviyordu, sadece sevgi değil, kimselere açıklayamadığı bir gurur da duyuyordu. Oğlunun isyanı, inancı, umudu artık geri dönmeyecek, yeniden yaşanmayacak günleri hatırlatıyordu. Nostaljik bir özlem; kendini oğlunda tekrarlama, yeniden üretme çabası... “Diyarbakır Hapishanesi’nde ölmeye yatmış, direniyor. Anlamsız ve umutsuz bir direniş, biliyorum. Yine de güzel. Keşke biraz daha kalsaydım Diyarbakır’da. Görüşe çıkmasalar da, çıkarılmasalar da, içerden bir haber alınırdı belki. Ama kalamadım. Bu şehir çaresizliğimi, yenilmişliğimi başıma başıma kakıyor, beni öldürüyor.”</p>

    <p>O korkunç, kuru sıcak –eskiden bu kadar boğucu olmazdı sanki–; Çin Seddi’nden daha uzun olduğu söylenen, her kovuğundan yoksulluk fışkıran, delice incirlerin sardığı yıkık sarı surlar –sur kalıntılarının sarı olmadığını biliyor, ama belki tozdan belki sıcaktan ne zaman bu şehri hatırlasa belleğini kuru toprak ve kum sarısı bir bulut kaplıyor–; kokuşmuş çöp, yanmış yağ, baygın yasemin karışımı ağır kokular –yasemin kokusu muydu gerçekten yoksa ağır zambak esansı mı?–, sokak ortasında ensesinden tek kurşunla vurulmuş cesetler, kuytu köşelere pusu kurmuş, artık gecenin karanlığını bile beklemeyen pervasız korku...</p>

    <p>Yakılmış, boşaltılmış köylerden, mezralardan kaçıp lağımların karıştığı kurumuş derelerin yataklarına sığınmış aç, çıplak, umutsuz göçmenleriyle Diyarbakır, Mehmet İliç’i hem beden hem de duygu ve akıl olarak öldürüyordu. Bunca yıl nelere, kimlere karşı savaştıysa, neye isyan edip neye inandıysa hepsinin inkârı ve reddiydi bu şehir. Ne kadar bağırsan sesini duyuramayacağın, ne kadar çabalasan kurtulamayacağın dipsiz ve karanlık bir kör kuyu.</p>

    <p>“Bir ödlek gibi, ölüme yatmış oğlumu bırakıp kaçıyorum bu şehirden!”</p>

    <p>Gözyaşlarına boğulmuş karısının, “Onu kurtar, hiç değilse ölüm orucuna yatmasını engelle!” diye feryat edişini hatırladı. “İtirafçı olsaydı daha mı iyiydi? Oğlumun itirafçı olmasını, ihanet etmesini yeğler miydim? Ya da Barış piçi gibi, faşistlere satılmasını?”</p>

    <p>Şoför yardımcısından bir şişe su istedi. Su soğuk değildi, soğuk sular çoktan bitmişti. Şişeyi başına, ensesine, göğsüne boşalttı. Kısacık bir an serinler gibi oldu. “Uçakla gelmeliydim,” diye düşündü. Sendikadan ayrılırken aldığı üç beş kuruş kıdem tazminatı suyunu çekmek üzereydi. “Üstelik uçak parasına işçi ikramiyesi mi dayanır! Şu ölüm orucunu bir bitirseler... Hapishane yönetimi bir adım atsa içerdekiler on adım atacaklar.”</p>

    <p>İçerdekilerin istediği, mahpushanedeki baskıların, aşağılamanın, işkencelerin sona erdirilmesiydi. Mahkûm yakınları olarak Olağanüstü Hal valisinin, emniyet müdürünün, askeriyenin, Diyarbakır’da ne kadar devlet temsilcisi varsa hepsinin kapısını aşındırmışlar ama görüşememişlerdi. İnsan Hakları Derneği’nin Diyarbakır şubesi yardımcı olmaya çalışıyordu, ama asıl onların haklarının ve canlarının korunması lazımdı. Son umut Ankara’da, bakandaydı. Mehmet İliç, savaşın sürdüğü Olağanüstü Hal bölgelerinde hiçbir bakanın, hiçbir resmî yetkilinin bir taşı bile yerinden oynatamayacağını; tüm güç ve yetkilerin Doğu-Güneydoğu’yu Batı’dan ayıran o çizilmemiş sınırda sona erdiğini bilecek deneyimdeydi. Oğlu dağda yaralı olarak yakalanıp tutuklandığında, yıllar sonra döndüğü Diyarbakır’da partilerden, sendikadan tanıdığı birkaç eski dostu aramış; baba ocağı İliç’e de uğramak istemiş; 1970’lerde can pahasına örgütlenme çalışması yaptıkları Batman’a kadar uzanmayı hayal etmişti. Eski dostlar yoktu. Kimisi tutuklanmış, kimisi öldürülmüş, kimisi “gerilla” ya katılmış –tabii bu açık açık söylenmiyor, belli belirsiz sezdiriliyordu–, kimisi dönmüş, köye gidip korucu, muhbir ya da itirafçı olmuş, kimisi de Batı’ya göçmüştü. Bir rastlantı, çarşıdaki kelle paçacıda çorba içerken karşılaştığı Batman’dan eski bir tanış, tedirginlikle sağını solunu kolaçan ederek, “Eskiyi boşuna arama,” demişti. “Eski öldü, gömüldü. Kimseyi bulamazsın, bulsan da bulduğun aradığın değildir. Yine burası ne de olsa büyük şehir, Batman’ı görsen ağlarsın, Batman koca bir mezarlık şimdi. Mezar taşları yerine de son model Mercedesler, yüksek apartmanlar ve cami minareleri var. Batman’a, Tunceli’ye, Erzincan’a gitmeyi hiç geçirme aklından. PKK’dan kurtulsan korucuların, özel harekâtçıların eline düşersin. Hani ‘atıl havaya düş yere’ derler; havada PKK, yerde TeCe, artık hangisini beğenirsen...”</p>

    <p>Yine de Ankara’ya gidilmeli, bakanlarla görüşmeye çalışılmalı. Çocuklar orada, Diyarbakır mahpusunda ağır ağır ölüyorlar; birşeyler yapmalı... Evden ayrılacağını, Doğu’ya gideceğini söylediği gün ne demişti Deniz? “Bu ülke sanki ikiye bölünmüş, Sivas’ın doğusu sizin solculuğunuzun, devrimciliğinizin dışında kalıyor,” diye suçlamıştı da içine oturmuş, yüreği sıkışmıştı. “Evet, bu ülke sanki tam da ortasından ikiye bölünmüş. İstanbul’dan Diyarbakır’a otobüsle gidip doğu kentlerinin çevresini şöyle bir dolaşmak yetiyor. Cizre’ye, Şırnak’a, Hakkâri’ye kadar gitmeye bile gerek yok; zaten isteseniz de gidemezsiniz. Burada sınırlar dikenli tellerle ayrılmıyor; acıyla, korkuyla, ölümle ayrılıyor. O zaman oğlana kızmıştım, ama haklı olan oydu.”</p>

    <p>“Oğlun bölücü, vatan haini,” demişti hapishanedeki infaz savcısı. “Üstelik İstanbul’da rahat kıçına batmış, gelip burada dağa çıkmış. Kürt desem Kürt değil, Ermeni desem Ermeni değil. Ama dur bakayım, belki de Kürtsünüzdür siz. Soyadınız bir tuhaftı; Ilıç mı, İliç mi, öyle bir şey!..”</p>

    <p>İhtiyaç molasını bir sanayi sitesinin yakınındaki benzin istasyonunda verdiler. “Ben burada pek durmam, ama sıcakta motor tekliyor, bir baktırayım abi,” dedi şoför. Sonra, “Yarım saat ihtiyaç molası, çaylar müesseseden!” diye seslendi. Anadolu yollarında ikinci sınıf otobüs şirketleriyle yapılan yolculukların, insanı yıllar öncesine götüren değişmez ikramı, geçmişe özlem yüklü o neşeli ünleme: “Çaylar müesseseden!”</p>

    <p>Mehmet İliç duygulandı, gözleri yaşardı hafiften. “İstiklal Marşı” çalınırken de “Enternasyonal” çalınırken de boğazına bir yumru düğümlenir, gözlerine yaşlar hücum ederdi. “Biz duygulu ve romantik bir kuşaktık,” diye geçirdi içinden. “Romantizm olmadan devrimcilik olur mu! Göllüce’ye, Atalan’a toprak işgallerine giderken; grev çadırlarında, fabrika işgallerinde sabahlarken; meydanları kızıl bayraklarımızla doldurup ‘Şura doğu şura batı demeden, güvercinler salacağız, yakındır’ diye türkülerimizi söylerken şiir vardı içimizde. ‘Çaylar müesseseden!’ diye bağırırdı burunsuz, güvensiz, sarı boyalı köhne otobüslerin şoför muavinleri. ‘Çaylar müesseseden, bilinçler partiden!’ diye karşılık verirdik. Fabrikaların, tarlaların, suların kaderini değiştireceğimize inanırdık. Güvercinleri dört bir yana, dört yöne salamadık. Hele Doğu’ya hiç. Saldık da yerlerine varamadılar, belki vurulup düştüler. Birşeyler yanlış oldu, eksik kaldı.”</p>

    <p>Otobüsten indi. Benzin istasyonunun büyücek kafeteryası serindi. Ferahladı ve gevşedi. “Bu yürek beni götürecek, ama bugün de kurtardım galiba. Şu dilaltı hapları mucizeler yaratıyor.” Kafeteryanın bitişiğindeki küçük büfeden iki gazete aldı. Ankara’ya kadar yol uzun, okunacak şey gerek. Çay kötüydü, kendine az şekerli bir kahve söyledi. Bir an, plastik masanın üzerindeki şekerlikle oyalandı. Her şey değişse bile değişmeyecek tek nesne: fincanınıza doğru her eğişinizde, küçük kırmızı ibiğinden bir kaşık şeker dökülen tasarım harikası; Anadolu yollarının bütün kahvelerinin, bütün benzin istasyonu kafeteryalarının, gece sığınaklarının yıllardır değişmez eşyası; sanki bir gizli örgüt ya da cemaat örgütlenmesinin simgesi, parolası...</p>

    <p>Nesnelere karşı ilgisinin giderek artması kendisini de şaşırtıyordu. Bazen bir kalem, bazen bir kol saati, bir afiş, bir ilaç kutusu, eski bir fotoğraf, bir koltuk, bir plastik şekerlik üstüne üstüne geliyor; belleğini, kafasını, ilgisini kaplayıveriyordu. “Bunu da sormalı Doktor Erim’e, bu da mı kalp ameliyatının doğal sonucu?”</p>

    <p>Kahvesini yudumlarken gazeteye göz gezdirmeye başladı. Birinci sayfada, iri puntolarla “Paris’te Türk diplomata menfur suikast” haberi vardı. “Yine mi başladı bu iş? Hani Ermeni terörünün kökü korutulmuştu? Bütün Ülkücü çeteler, sözde vatana hizmet eden tosuncuklara dönüştürülmedi mi Ermeni terörü öne sürülerek?” Haberi okumayı sürdürdü: “Özel görevle Paris’te bulunan Türk diplomat Arın Murat, Paris’te, ensesinden tek kurşunla vurulmuş olarak bulundu. Arın Murat’ı öldürülmeden önce gören son kişi, Türk asıllı kadın gazeteci, cinayeti gizli servislerin işlemiş olabileceğini iddia ediyor.”</p>

    <p>Olağanüstü sıcak ve bunaltıcı bir eylül gününde, deyim yerindeyse, buz kesti. Doktor Erim’in ağabeyi değil miydi Arın Murat? “Çoktandır görüşmüyoruz,” demişti Erim, hastaneye son gidişinde. “Annem sağken, onu memnun etmek için bayramda seyranda biraraya gelirdik. Annem ölünce, hemen hemen hiç görüşmez olduk. Arın ağabeyim namusludur, ama hikmet-i devlete inanır. Ana tarafımızın paşa dedelerinin genleri baskındır onda. Bizim evlerdeki altın çerçeveli Osmanlı paşası resimleri gerçekti, yeni yetme burjuvazimizin bitpazarından alıp atalarımız diye duvarlara astığı cinsten değildi.”</p>

    <p>“Faili meçhuller Paris’e kadar uzandı demek! Paris’ teki Türk asıllı kadın gazeteci ne demiş? Cinayet gizli servislerin işi olabilir mi demiş? Ne demek yani, hangi gizli servislerin? Paris’te Türk asıllı kaç kadın gazeteci var Ülkü’den başka? Sakın kızın başı belada olmasın!</p>

    <p>Haberin ayrıntılarına daldı. Öldürülen adamın karısının ve kızının Paris’te, havaalanında cenazeyi uğurlarken çekilmiş fotoğraflarını incelemeye başladı. İnce, ruh gibi, yaslı bir kadın, Doktor Erim’in havasını taşıyan dal gibi bir gençkız... Burjuva kadınları neden güzel oluyor, diye sorduklarında, anaları güzeldir de ondan, diye cevap verirdi gençliğinde. Şimdi biraz utanarak hatırladı. Ülkü’yü düşündü yine. Bir selam, bir haber gönderebilse hiç değilse. Dört yıl önce bıraktığı bir adres, bir telefon numarası vardı; belki hâlâ geçerlidir. Ya da Doktor Erim’den sormalı; belki biliyordur. İstanbul’a döner dönmez Erim’i aramaya karar verdi. Bir başsağlığı dilemek gerek. Ne de olsa ağabeyiydi Arın Murat.</p>

    <p>— Motor biraz su kaynatmış, önemli bir şey yokmuş abi, yola düzülelim, dedi şoför. Sonra yolculara seslendi: “Otobüsümüz Ankara’ya doğru hareket etmek üzeredir, sayın yolcuların otobüsteki yerlerini almaları rica olunur!”</p>

    <p>Yolcuların toparlanmasını beklerken, Mehmet’in yanına çöktü. Gözü masanın üstündeki gazeteye ilişti.</p>

    <p>— Yine kimi indirmişler abi?</p>

    <p>Sesi ilgisiz ve kanıksamıştı. “Ölüm de kanıksanıyor demek,” diye düşündü Mehmet. “Bu halk artık hiçbirşeye şaşmıyor, hiçbirşeye inanmıyor, sadece korkuyor.”</p>

    <p>— Üst düzey bir devlet görevlisi. Paris’te Türkiye’ deki değişimi, demokratik açılımları anlatmak üzere bulunuyormuş.</p>

    <p>Şoförün, Güneydoğu’nun bütün izlerini taşıyan esmer yüzüne kederli bir gülümseme yayıldı. “Ne tuhaf, sanki bıyıklarıyla gülüyor bu adam,” diye düşündü Mehmet İliç.</p>

    <p>— O dediğin demokratik şey neyse, gelip de burada anlatsaydı sıkıyorsa.</p>

    <p>— Taa orada, elin Paris’inde anlatmak da pek kolay değil anlaşılan. Baksana adamı haklamışlar.</p>

    <p>— Belki de ahını aldığı birileridir. Devlet oralara kendinden olmayanı göndermez ya!.. Senin oğlan nasıl sahi? Mahpushane kaynıyormuş son günlerde, öyle diyorlar. Benim de bir amca torunu var içerde. Daha on yedisinde. Dağa erzak götürürken yakalamışlar. Allah kurtarsın hepsini.</p>

    <p>Sonra sesini alabildiğince alçaltıp Mehmet’in kulağına fısıldadı:</p>

    <p>— Apo Şam’da ense yapsın, bizimkiler burada dağda vurulsun, mahpusta ölsün! Bu ne biçim kaderdir abi!.. Kalmışız gerillayla devletin ateşi arasında. Hepten yanmışız, ölmüşüz biz. Hadi toparlan, gidelim; gün kararmadan geçelim şu lanet olası yollardan.</p>

    <p>“Şu lanet olası, şu uğruna ölünesi yollardan yıllardır geçerim,” diye düşündü Mehmet. “Batıdan doğuya, kuzeyden güneye yıllarca arşınladım bu yolları; çoğu zaman otobüsle, bazen tren, bazen de otomobille... Yürüdüğümüz de oldu. İşçi sınıfı tarihine geçti o uzun yürüyüşler. Bir kez 12 Eylül’den sonra, tutukluyken, bir de ameliyat sonrası yataktayken zorunlu molalar verdim. Şoförün dediği gibi: İhtiyaç molası... Bunun dışında şu lanet olası yollarda geçti hayat. Pişman mıyım? Hayır, zerre kadar...</p>

    <p>Çukurova’da çeltiğe, Hatay’da pamuğa, Söke’de tütüne, Bafa Gölü’nde balığa, Ordu’da, Giresun’da fındığa; susuz tarlalara, zalim ağaların gaspettiği kaynaklara, Doğu’nun ırgat çiftliklerinde bir dönüm toprağın peşine, Hakkâri’ye Zap suyuna köprü yapmaya; köylüyü, ırgatı, marabayı, halkı uyandırmaya giderdik.”</p>

    <p>Belleğinde, kimbilir hangi toprak işgalinde, hangi köylü direnişinde çekilmiş bir fotoğraf: Köylülerle öğrenciler, tırmıklarını, baltalarını, küreklerini havaya kaldırmışlar, omuz omuza yürüyorlar. En önde, Mehmet İliç’in on dokuz-yirmi yaşı, sağ yumruğu havada, geleceğinden asla kuşku duyulmayan devrime doğru yürüyor. “Sonra fabrikaları, işçileri, işçi mahallelerini, kendimizi keşfettik. 15-16 Haziran’da İstanbul’un iki yakasının işçileri birleşip de sel gibi akmasınlar diye Galata Köprüsü açıldığında, vapurlar kaldırıldığında neredeyse suya atlayacaktık. Fabrika işgallerinde, grev meydanlarında, her gün bir yenisi patlayan direnişlerde, kurtarılmış işçi semtlerinde kurduğumuz barikatlarda sabahlamak güzeldi. Sonra Aliağa’dan İskenderun’a, Batman’dan Seydişehir’e, Bursa’dan Karabük’e, Zonguldak’a uzanan yollarda, dopdolu, umutlu, sevinçli bir yolculuk oldu hayat.” Kafasının içinde bir başka fotoğraf: ellerinde pankartlar, çekiçler, kızıl bayraklarla bir işçi kolu. Önde Mehmet İliç, ileriyi işaret ediyor. Bir fotoğraf daha: Bir işçi eğitimi olmalı. Mehmet İliç, üzerine beyaz tebeşirle “artıdeğer” yazılmış karatahtanın önünde, sömürüyü anlatıyor.</p>

    <p>“Bazılarının arkamdan konuştukları gibi kariyerist miydim gerçekten? Öne fırlamayı, liderlik taslamayı –niye taslama olsun ki, basbayağı liderlik işte!– severmişim besbelli. Tiyatrocularla sendikacılar kariyerist olurlar, derdi bir tanıdığı. Neyse ne! Pis herifin teki olmadım hiç. Yolları, iyi olduğunu sandığımız; insan olabilmek, insanı kurtarabilmek için yürünmesi gerektiğine inandığımız hedeflere doğru yürüdük biz. Hedefe varamasak bile, o yolları yürümüş olmanın anlatılmaz doyumu yetiyordu bize. Şimdikilerle kıyaslanınca, sağcısıyla, solcusuyla tuhaf bir kuşaktık: kurtuluşa inanan, kurtarıcılığı görev edinmiş, tutkulu, inançlı bir kuşak... Ya şimdikiler?”</p>

    <p>Kahvenin serinliğinden sonra hamam halvetinden beter gelen otobüse yeniden yerleşirken içinde iki farklı acıyla iki oğlunu düşündü. “Biri açlık grevinde; neyse ki hâlâ umut var, su içiyorlar henüz. Yarın öbür gün Ankara’dan, bakanlıklardan da bir şey çıkmaz da bütün kapılar yüzlerine kapanırsa açlık grevi ölüm orucuna dönüşür. Öyle ölüp gidenler olmadı mı? Üstelik İstanbul daha bir göz önü; televizyonlar, gazeteler, barolar, sivil toplum örgütleri, hepsi yığışmıştı cezaevine, yine de gencecik insanlar herkesin gözü önünde yavaş yavaş sönüp gittiler. Diyarbakır’daki açlık grevinden, şimdilik bir tutukluların bir de yakınlarının haberi var. Bu ülkede televizyonlara haber olmadıkça ölmüşsün, kalmışsın kimin umurunda! Bir yolunu bulmalı. Eski dostları, tanışları seferber etmeli. Medya eski solcu dolu, sağlı sollu partiler de öyle. Dönek mönek; içlerinde birşeyler kalmıştır. Deniz yaşamalı; beş-on yıl yatıp çıkar, sonra yeniden döner hayata; Türkiye’de devran çabuk değişir. Avrupa Birliği’nin baskısı, Amerika’nın isteği filan derken bakarsın umulandan önce yumuşama olur, af çıkar. Oğlumu yaşatmanın diyeti her neyse, sonuna kadar ödeyeceğim.”</p>

    <p>“Barış için de aynı şeyi yapar mıydım?” diye düşündü. Askere gideceğini, bölücü vatan hainlerine karşı savaşmak istediğini, birkaç PKK’lı indirmeden dönmeyeceğini söylediğinde fazla tepki vermemiş, “Yolun yol değil oğlum, ne halt edersen et,” demekle yetinmişti. İstanbul’da faşistlere, çetelere daha fazla bulaşmadan, dönüşü olmayan yollara girmeden, bir süre askerde kalması aklını başına getirirdi belki. İşlerin, öyle uzaktan cart curt etmeye benzemediğini, gerçek ölümün şehitlik edebiyatı olmadığını, insanın iliklerine işleyen korkunun ne olduğunu öğrenmesi iyi gelebilirdi.</p>

    <p>Barış’ı otobüs terminalinden askere uğurladıkları geceyi hatırladı. Oraya gitmek istememişti. Neler olup biteceğini tahmin edebiliyordu. Her yeni tertibin askere alınışında, üstü açık kamyonetlerden, taksilerden, özel otolardan salkım salkım sarkan; üç hilalli bayraklarını sallayarak, dört bir yana silah atarak, avazları çıktığı kadar “En büyük asker bizim asker!”, “PKK hainlerine ölüm!”, “Savulun bölücüler, Bozkurtlar geliyor!”, “Ezan susmaz, bayrak inmez, vatan bölünmez!” diye haykırarak sabahlara kadar sokakları, caddeleri dolaşan kızlı erkekli o gençler güruhunun, son duraklarında, kendisi için ne kadar dayanılmaz, ne kadar ürkütücü olacağını biliyordu. Son birkaç yıldır, kentin sadece varoşlarında, eski gecekondu mahallelerinde değil, Taksim Meydanı’ndan Boğaziçi sahillerine, Nişantaşı’ndan Bağdat Caddesi’ne kadar dört bir yanında faşizan gösteriye dönüşen asker uğurlama törenleri, kimliğini arayan okulsuz, işsiz, umarsız, yarınsız varoş gençliğinin “Biz varız” demesinin bir biçimiydi. Onları anlıyordu ve anladığı için korkuyordu. 1930’lar Almanyası’nın Münih’te birahaneleri basıp herkese ayakta marşlar söyleten, “<em>Heil Hitler</em>!” diye bağırtan Nazi gençliğinin gecikmiş Türkiye modelleriydiler. Doğu’daki savaşın kabarttığı ürkütücü Türk şovenizmiyle; büyük kentlerin çürümüş, yozlaşmış yapay pırıltısının, kan ve haram bulaşmış zenginliğinin yarattığı öfke ve tepkiyle besleniyorlardı. Mehmet İliç, yılların deneyimiyle, bilinciyle onları anlıyordu, ama belki de karşılarında çaresiz kaldığı için; başka bir seçenek, aynı ölçüde güçlü ve doyurucu bir inanç öneremediği için onlardan tiksiniyordu da. Faşizan kabarış, kendisinin, kendi kuşağının, solun geri çekilmesinin göstergesiydi. Yenilginin başına başına vurulmasından hoşlanmıyordu. En büyük yenilgisi ise Barış’tı: Mehmet İliç’in Ülkücü oğlu.</p>

    <p>— Barış daha çok küçük, demişti karısı. Ciddiye alma fazla, zamanla değişir.</p>

    <p>Oğluyla konuşmayı denemişti birkaç kez. Deniz, böyle durumlarda babasıyla tartışır, diretir, hatta bazen küstahlaşır, çizmeyi aşar, Mehmet’in kafasını kızdırırdı. Ama ikisi de bastıkları zeminin ortak olduğunu, aynı şeyi, aynı amacı tartıştıklarını hissederlerdi. Konuşmak istediğinde, Barış susmuştu. İçten pazarlıklı, küstah, küçümseyen bir susuşla susmuştu.</p>

    <p>— Söyleyeceğin şey yok mu, diye sormuştu sonunda Mehmet.</p>

    <p>— Var, demişti aynı küstah soğukkanlılıkla. Vatan haini olmayacağım, aptal ve sizin gibi züğürt de olmayacağım. Bırak beni yoluma gideyim.</p>

    <p>Karısının –hiçbir zaman dayanamadığı– gözyaşları olmasa oğlunu askere uğurlamaya asla gitmezdi.</p>

    <p>— O da senin oğlun, demişti karısı hıçkırarak. Nasıl böyle ayrım yaparsın? Kanlı katil bile olsa, böyle günde insan oğlunun yanında olur. Üstelik Deniz’den ne farkı var Barış’ın? O bir şeye inanıyor, öteki başka bir şeye. Doğru nerede kim söyleyebilir ki! Yıllarca doğru sandığın inançların yanıltmadı mı seni?</p>

    <p>Sahi doğru neredeydi? Mehmet İliç, sesinin yeterince gür çıkmayacağından korktuğundan susmuş, garajlara gitmişti. Sonra... Sonrasını hatırlamak bile istemiyordu. Kuru sıkı patlayan silahlar; ay-yıldızlı, üç hilalli, kurt başlı bayraklar; kurt işareti yapan, zafer edasıyla havaya kalkmış güçlü genç eller; hiçbirşeyin farkında olmadan, bir çöküş çağının azgın bulanık sellerine kapılmış sürüklenen gencecik çocuklar... “Bunların bazıları ölecek,” diye düşünmüştü. “Bayraklara sarılı şehit tabutları hep aynı ruhsuz, anlamsız, kalıplaşmış törenlerle uğurlanacak. Biri de benim oğlum olacak belki. Benim oğlum olmasa da bir başka ananın, bir başka babanın oğlu...” Birden, ne yaptığını, niçin yaptığını hiç düşünmeden Barış’ın suratına okkalı bir tokat indirmiş, çocuk neye uğradığını anlamadan oğluna sıkı sıkı sarılıp ağlamaya başlamıştı.</p>

    <p>Çocuğun, dehşet içinde debelendiğini, babasını ittiğini, uzaklaştığını, “Baba çok ayıp oluyor, kendini topla,” dediğini, hıçkırıklarını tutmakta güçlük çektiğini ve o anda oğlundan gerçekten nefret ettiğini hatırladı. Mehmet İliç o güne kadar hiç ağlamamıştı. Ne gençlik günlerinde arkadaşları vurulduğunda ne Denizler asıldığında ne anası babası öldüğünde ne de işkencede, hapiste... Şimdi neden ağladığını, neden kendini elâleme rezil ettiğini anlayamıyordu. Oysa karısı, sadece karısı mı, bütün asker anaları, doya doya ağlıyorlardı işte. Ağladıkça da insanlaşıyorlar, güzelleşiyorlardı.</p>

    <p>Barış muradına ermiş, Doğu’ya gönderilmişti. Zayıf, naif bir çocuktu, boydan-kilodan kaybetmiş, komandoya ayrılamamıştı, ama otomobil kullandığından zırhlı birliğe şoför olarak verilmişti. Son haber Şırnak’tan gelmişti: Sağ ve sıhhatteydi. Birlikleri sınır ötesine kaydırılıyordu, bir süre haber almazlarsa merak etmemeliydiler. Nihayet sıcak karşılaşmaya girecekleri için heyecanlıydı. Evi özlemişti. Annesini öpüyordu. Babasına da utangaç, ezik bir selam vardı. “Seni üzdüysem affet baba,” diyordu.</p>

    <p>“İki oğlum var,” diye düşündü hüzünle. “Yolları, içinden çıkıp da unuttuğumuz Doğu’da kesişen iki evlat. Kardeşler ve düşman cephelerdeler. Neyse ki Deniz dağda değil de tutuklu. Olmaz olmaz dememeli, her şey olur bu ülkede; kardeş kurşunuyla ölmek de var.”</p>

    <p>Çok sıcak, boğucu bir eylül gününde, bütün camları açık bir Anadolu otobüsünün yine de ter, nefes, toz, uyku ve yorgunluk kokan havasından göğsü daralan Mehmet İliç, yolun iki yanından akıp giden bozkırın kederli yalnızlığına dalmış, yaşamın ne kadar tuhaf ve acımasız rastlantılarla dolu olduğunu düşünüyordu.</p>
    <hr />

    <p>Erim, ağabeyinin cenazesini karşılamak üzere Ankara’ya Cem’le birlikte gitti.</p>

    <p>— Uçağa boşver, dedi Cem. Yeni otoyoldan arabayla hem daha rahat hem de daha çabuk gidiliyor.</p>

    <p>Cem’in mavi Mercedes’i; sessiz işleyen kliması, mini barı, bir konser salonundaki ses kalitesini aratmayan müzik düzeneği, televizyonu ve filmlerde görülen kibar ve vakur şoförüyle gerçekten de rahattı.</p>

    <p>Arın’ın ölüm haberi öylesine beklenmedikti ki, dost-arkadaş çevrelerinde üzüntüden çok şaşkınlık yaratmıştı. Hele de karanlık bir cinayete kurban gitmiş olması inanılır gibi değildi. Cinayeti hiçbir örgüt üstlenmemiş; Ermeni terörünün yeniden hortladığı ya da sol terör örgütlerinin veya PKK’nın intikam eylemi olduğu yorumları da havada kalmıştı. Tanıyanlarının, sevenlerinin gözünde, böyle bir ölümü hak eden son insandı Arın Murat. Artık herkesin, en sade vatandaşın bile farkında olduğu kirlenmişliğin, devlet yağmasının, iktidar çirkefinin ortasında, hiçbir yolsuzluğa, hiçbir kanunsuzluğa bulaşmamış dürüst devlet adamı olarak tanınırdı. Ölüm haberi yayıldığında, herkes, demek ki kimse güvenlikte değil duygusuyla ürpermiş, içinde korkuyla karışık bir isyan duymuştu.</p>

    <p>— Cinayetin özel, kişisel bir nedene dayandığını sanmıyorum, demişti Cem. Hele de Ülkü ile bağlantı kurmaya çalışmak tam anlamıyla zırva. Bence iyi saatte olsunlar karışmış bu işe. Katillerin kim olduğunu devletin ilgili birimlerinin çok iyi bildiğini sanıyorum.</p>

    <p>— Ağabeyim devletin güvenilir, saygın, nitelikli elemanlarından biriydi. Biliyorsun, hükümetler, partiler, darbeler gelip geçti, ama o kimsenin adamı olmadı, işini yaptı ve sürekli yükseldi. Onu ortadan kaldırmakta kimin, nasıl bir çıkarı olabilirdi ki! Ailemizde MİT geleneği vardır, bizim dayıyı hatırlarsın, ama Arın’ın MİT’e falan bulaştığını da hiç sanmam.</p>

    <p>— Bilmiyorum; devlet benim için her zaman bir sır olarak kalmıştır. Biz, gizli servis dendi mi bir CIA’yı, bir de MİT’i ve kontrgerillayı bilirdik. Ama bunların da ötesinde, daha derinlerde bir şey olduğunu seziyorum. Belki Arın da bunu sezmişti, belki çok şey biliyordu, belki de öğrenmemesi gereken şeyleri öğrenmişti. İstanbul’da son görüştüğümüzde huzursuzdu, tam açılamadı ama bazı kuşkularından söz etti. O zaman abarttığını düşünmüştüm. Ülkü’de ipuçları olabilir. Gazetelerin yazdığına göre, Ülkü Paris’te Arın’la görüşmüş; cinayeti karanlık güçlerin, gizli servislerin işletmiş olabileceği yolunda sözler de söylemiş. Tabii hepsinin uydurma olma olasılığı da var, belki de Ülkü hiç konuşmamıştır. Medyayı kimin nasıl yönlendirdiğini bilemiyoruz. Ülkü’yü bulabilsek öğrenirdik.</p>

    <p>— Onu Paris’te çalıştığı gazeteden aramayı denedim. Bir süre izne çıktığını, nerede olduğunu bilmediklerini söylediler. Çocuğun ölümünden sonra hastanede benim serviste kalmıştı. O zaman ev telefonunun numarasını da bırakmıştı, ama orası da cevap vermiyor.</p>

    <p>— Umarım başı dertte değildir. Bu aralar ortalarda görünmemesi bence de doğru.</p>

    <p>Mercedes, saatte yüz seksen kilometre hız yaparak otoyolda ilerlerken ikisi de Ülkü’yü düşündü.</p>

    <p>— Ağabeyim Ülkü’yü çok sevmişti, dedi Erim. Onu tanırsın; hayatı, görev duygusuyla yükselme hırsı arasında, duygularını gemlemeye, törpülemeye çalışarak geçti. Kendi iradesiyle kendine çelikten bir kimlik oluşturdu. Belki de annemizin iradesiyle desem daha doğru olur, ama kumaşında da vardı. Bence Ülkü, onun kaçmaya çalıştığı yumuşacık, duygusal yanıydı. Doğallığıyla, canlılığıyla, yaşama tutkusuyla ağabeyimi bir yandan çekerken bir yandan da ürkütüyordu, ama onu çok sevmişti.</p>

    <p>Cem, kafasının içinde dönüp duran, dile getirilmeyi bekleyen, dile getirilmek için zorlayan sırrı açıklayıp açıklamamakta bir an duraksadı. Birkaç kez konuyu Erim’ le konuşmaya niyetlenmiş, sonra anlamı olmadığını, dedikoduculuktan başka işe yaramayacağını düşünüp susmuştu. Üstelik, sezgileri ve duygularıyla ne kadar emin olsa da doğrulanmamış, kanıtlanmamış bir kuşkudan ibaretti büyük sır. Ama bugün, kederden mi, yorgunluktan mı, bir sırrı bölüşme, yüreğini hafifletme isteğinden mi bilinmez, söyleyip rahatlamak ihtiyacındaydı.</p>

    <p>Şoförle arka koltuk arasındaki ses geçirmez cam perdenin kapalı olup olmadığına göz attı. Daha güvenli olması için kasetçaların düğmesine dokundu. Bir an lafa nasıl başlayacağını düşündü.</p>

    <p>— Umut’un babasının Arın olduğunu sanıyorum, dedi alçak bir sesle. Artık ne Arın ne de Umut hayatta olduğuna göre, bilmenin de söylemenin de önemi kalmadı.</p>

    <p>Erim, Umut’un kim olduğunu o anda algılayamadığından boş gözlerle baktı.</p>

    <p>— Ülkü’nün oğlu Arın’dandı, diye sürdürdü Cem. Moskova’da Ömer Ulaş’la konuştuğum zaman, umutsuz ve içkili bir ânında gelişigüzel söylediği bir söz, ufak tefek ama anlamlı bir sürü ayrıntıyla birleşince düşünmeye başlamıştım bunu. Daha sonra kuşkularım pekişti.</p>

    <p>Aynı boş bakışlarla, sanki hiç tanımadıkları birinden söz ediyorlarmış gibi sordu Erim:</p>

    <p>— Peki ağabeyim biliyor muydu?</p>

    <p>— Sanmıyorum. Arın gibi ilkeli bir adam eğer bilseydi oğluna sahip çıkardı. Ülkü bunu ona hiç söylemedi benim tahminime göre. Arın gerçeği bilmeden öldü.</p>

    <p>— Ömer Ulaş biliyor muydu sence?</p>

    <p>— Çocuğun kendinden olmadığını tabii biliyordu, ama Arın’ı hiç tanımıyordu. Ülkü’yü sevmişti, Ülkü de ona sığınmıştı. Ömer Hoca’nın dünya görüşü, kişiliği, kendine güveni ve Ülkü’ye aşkı çocuğu kendi oğlu olarak benimsemesini kolaylaştırmış olmalı. Çocuğun kimden olduğunu merak etse de hiç sormamıştır sanırım. Ama bunların artık gerçekten de hiçbir önemi yok.</p>

    <p>— Evet, ne yazık ki hiçbir önemi yok artık. Ayrıca kanıtı da yok. Ülkü bu konuda konuşmadıkça, sadece senin kuşkuların olarak kalmaya mahkûm bütün bunlar.</p>

    <p>Sustular. Bolu Dağı’nın serinliği ve yeşili, klimalı araba içinde bile bunalmış yüreklerine iyi geldi.</p>

    <p>— İki-iki buçuk saatlik yolumuz kaldı, dedi Cem. Vaktimiz var, Koru’da kısa bir mola verelim; şoför de dinlenmiş olur.</p>

    <p>Erim, ne zamandır bu yoldan geçmemişti. Ankara’ya pek işi düşmez, düşse de uçakla giderdi. Çocukluğunun, delikanlılığının Ankara-İstanbul yolunun güzel anılarından biriydi Koru Motel. O zaman otoyol yoktu. Düzce’ nin, annesinin dudak bükerek, “Aman buralar çok avam, buralarda çay may içilmez, hasta oluruz,” dediği yol boyu kasaba kahvelerinden sonra, Bolu Dağı’nı tırmanınca konakladıkları tek tesis Koru Motel’di. Kışın karlı günlerinde veya ilkbaharın serin gecelerinde gerçek bir şömine gürül gürül yanar, içinde köy sucuğu kızartılırdı. Kremalı dağ çileğinin ve çörekotlu Çerkez peynirinin tadı, çocukluğun unutulmaz tadları arasında değişmez yerini almıştı. Sonraki yıllarda, Ankara’ya giderken karısı ve çocuklarıyla da birkaç kez uğramıştı buraya. Ne Çerkez peynirinin eski lezzetini ne de dağ çileklerinin eski kokusunu bulabilmişti. Artık yanmayan şömine –belki de yaz olduğu için yanmıyordu–, şöminenin yanına, duvar boyunca üst üste istif edilmiş kütükler, ahşapla kaplı duvarlar da pek sıradan gelmişti. Yine de çocukluktan kalma bir anı işte! İnsanlar çocukluk anılarına, çocukluk lezzetlerine bağlıdırlar.</p>

    <p>Ön taraftaki ağaçlıklı ve gölgelik bahçe, doğallığından ve yeşilinden çok şey yitirmiş de olsa, insanın içine ferahlık ve temizlik duygusu veriyordu. En arkalarda, ulu çamların altındaki kuytu masalardan birine oturdular. İstanbul’dan sabah erken çıkmışlardı, daha saat on bile olmamıştı. Hava reçine, kuru çam dalı, odun ateşi ve taze ekmek kokuyordu; tanıdık, dost, mutluluk veren bir koku...</p>

    <p>— Çocukken, bazen Ankara’ya otomobille giderdik. Annem treni sevmezdi. “Vagon restoranı bile hacıağalar dolduruyor, artık bizlere bu memlekette yaşanacak yer kalmadı,” derdi. Yolda, burada, Koru’da konaklardık. Bir keresinde, hatırlıyorum, ağabeyim de vardı. Ben iyice küçüktüm, beş-altı yaşındaydım herhalde. İlkbahardı, kremalı dağ çileği yemiştik. O zamanlar ağabeyim resim yapardı. Uzun bir geziye gidileceği zaman resim defterini ve boyalarını yanında taşırdı. Burada bir resim yapmıştı bana. Hiç unutmuyorum; yemyeşil çam ağaçları, altlarında pembe dağ çilekleri ile mor menekşeler... Güzel resim yapardı, bilirsin.</p>

    <p>Bahçenin o tarafı daha gölge ve sakin olduğu için hemen yanlarındaki masaya oturmaya hazırlanan, biri kadın, üç kişilik grupla önce ilgilenmediler.</p>

    <p>— Cenaze yarın mı kalkacak, diye sordu Cem.</p>

    <p>— Evet, ölüm ilanları da öyle verildi. Bugüne yetişmezdi. Ne kadar omzu ve unvanı kalabalık zevat varsa orada olmak isteyeceklerini düşünürsen...</p>

    <p>— İpek’le Derin de cenazeyle aynı uçakta mı geliyorlar?</p>

    <p>— Evet.</p>

    <p>— Zavallılar perişandırlar herhalde. İpek’i böyle olaylar içinde düşünemiyorum hiç. Derin henüz çok genç, daha iyi dayanacaktır. Kızını ne kadar severdi Arın.</p>

    <p>— Evet, gerçekten de çok severdi. Hani yolda gelirken bir şey söylediydin; kafama takıldı. Evet, artık anlamı önemi yok, yine de Ülkü Abla’nın oğlunun Arın Ağabeyimden olduğunu düşünmek bir tuhaf geliyor. Aklımdan çıkaramıyorum bunu. Biliyorum çok saçma, ama Ülkü Abla bunu ona açıklasaydı, ağabeyim annemi falan takmaz Ülkü ile evlenirdi. O zaman yaşam farklı akar, farklı gelişirdi. Ne kendisi ne de Umut böyle ölmezlerdi belki...</p>

    <p>İçini derin bir hüzün kapladı.</p>

    <p>— Ağabeyimle yakın değildim, son yıllarda sık da görüşemiyorduk; ama o benim ağabeyimdi. Bütün çocukluğumuzu, delikanlılığımızı, gençliğimizi paylaştık. Ülkü ile ilişkileri başladığında, annemin haberi olmasın diye çok yalanlar söylediydim onlar adına. Tabii Arın benden böyle bir şey istememişti. O ne kadar gururludur bilirsin; bunu kendine yediremezdi. Benim işgüzarlığımdı hepsi. Çocukluğunu ince ince özler ya bazen insan, öyle özleyeceğim onu. Arın Murat’a yakışmayan bir şekilde öldü üstelik. Karanlık, kuşkulu, sinsi bir ölüm.</p>

    <p>Gözleri buğulandı hafiften, başını önüne eğip kahvesine süt karıştırır gibi yaptı. Yan masadan kalkıp önüne dikilen adamı ilk anda fark etmemesi bundandı.</p>

    <p>— Rahatsız etmiyorum ya, dedi Mehmet İliç. Ağabeyin için çok üzüldüm Doktor. Rastlantının böylesi az görülür. Biraz önce arkadaşlarla bu olayı konuşuyorduk. Arkadaşlar dedimse; biri İnsan Hakları Derneği’nden, öteki Baro’dan.</p>

    <p>— Buyur Başkan, dedi Erim yorgun bir sesle.</p>

    <p>Eliyle karşısındaki boş sandalyeyi işaret etti.</p>

    <p>— Mehmet İliç sendikacıdır, diye tanıttı Cem’e. Cem Örener ağabeyimin çocukluk arkadaşıdır. Belki tanırsın; sizinkiler Örenerlerin işyerlerinde greve gittiklerinde, biz de oralarda, kendi evimizdeymiş gibi rahat rahat devrimcilik oynardık. İşçi eğitimi falan da yapardık orada. Cem sınıfına ihanet ediyordu o zamanlar.</p>

    <p>— Ben tekstilde örgütleme yapmadım hiç, ama Örenerleri bilirim tabii. Burjuvaziden gelenlerin bile –”Burjuva çocuğu” dememişti– sınıflarına ihanet ettikleri geçmişte kalmış güzel günlerdi onlar. Geç de olsa tanıştığımıza memnun oldum. İstanbul’a varır varmaz arayacaktım seni Doktor. Ama galiba Ankara’ya gidiyorsun sen. Gazeteler, cenazenin bugün geleceğini yazıyorlardı.</p>

    <p>— Evet, öyle. Merasim de yarın olacak. Sonra hemen döneceğim. Sen nereye böyle Başkan?</p>

    <p>— Diyarbakır’daydım. Benim büyük oğlan orada yatıyor. Son günlerde yine baskıları artırmışlar, durumları çok zor, açlık grevine başladılar. Şimdilik tam ölüm orucu değil, ama bu duyarsızlık sürerse orada da çok can gidecek. Ankara’ya vardım, Ankara’da tutuklu aileleri olarak bakanlarla görüşmeyi, kamuoyunu bir nebze harekete geçirmeyi denedik. İstanbul Barosu, gazeteciler falan ilgileniyorlar sağ olsunlar. Buraya da onlarla birlikte geldim işte.</p>

    <p>— Başarabildiniz mi bari?</p>

    <p>— Bakanla konuşamadık. Adamlar randevu vermiyorlar. Müsteşarla görüştük güçbela. İlgileneceğine söz verdi. Aslında ne bakanın ne müsteşarın, hiç kimsenin en küçük yetkisi yok OHAL bölgesinde. Orası Türkiye değil sanki. Hani vatanı bölüyorlar falan diyorlar ya, kendileri çoktan bölmüşler Türkiye’yi. Demin onu konuşuyorduk. Böldürmeyiz, deldirmeyiz falan dedikçe bölünüyor bu ülke. İstanbul’dan, Ankara’dan görüldüğü gibi değil işler, inanın bana. Daha uzağa değil, Diyarbakır’a kadar gitmek yetiyor.</p>

    <p>Çok konuştuğunu fark edip utanarak sustu.</p>

    <p>— Sizin derdinizi sormaya, başın sağ olsun demeye geldim, kendi derdimi döktüm bağışla Doktor, ama anla, içim yanıyor. Elimde kalan tek oğlum o benim.</p>

    <p>— İki oğlun yok muydu? Ötekine ne oldu?</p>

    <p>— Onu bırak şimdilik! Ülkücülere bulaştı; askere, PKK’lı öldürmeye gitti. Belki oralarda gözü korkar, aklı başına gelir. Burjuva kendi sınıfına ihanet etti mi iyi olur, namuslu iştir; işçi, sınıfına ihanet etti mi pisliktir Cem Bey. Biz böyle biliriz.</p>

    <p>— Bakanlıklarda tanıdıklarım var, dedi Cem. Dediğiniz doğru, oralara onların da gücü yetmiyor. Oranın yasaları farklı; yine de bir konuşmayı deneyeyim. Diyarbakır Hapishanesi’ndeydi oğlunuz değil mi?</p>

    <p>— Evet, orada. İlginize teşekkürler. Tabii elden gelen her şeyi denemek gerek, ama asıl medyayı hareketlendirmek lazım. Kimsenin haberi bile yok orada insanların öldüğünden.</p>

    <p>Ölüm bu ülkede ne kadar sıradan, ne kadar gündelik,” diye düşündü Cem. “Trajikliğini bile yitirdi artık. Saatlerdir ölümden konuşuyoruz, ölümü anıyoruz. Arın’ın öldürülmesi, Umut’un öldürülmesi, sendikacının mahpustaki oğlunun ve daha birçoklarının ölüm silahını kuşanıp direnmeye çalışmaları... Faili meçhuller, yargısız infazlar, tek kurşunla ensesinden vurulanlar, şehit olanlar ve ölü ele geçirilenler: ölümün yeni adları, koskoca bir ölüm edebiyatı...” Çoktandır kafasını kurcalayan mutluluk hayali, alçakgönüllü kurtuluş umudu, ölüm düşüncesine inat, yeniden çıkageldi. “Bozcaada projesini fazla ertelememeliyim artık. Yolun yarısını çoktan geçtim. Bağlarımı yeşertmeye, buğulu, dolgun salkımları avuçlamaya, kendi şarabımın kışkırtıcı yakut renginin sarhoşluğunu tatmaya geç kalmamalıyım. Şirketin, holdingin canı cehenneme; bensiz de olur hepsi; olmazsa da olmayıverir.”</p>

    <p>— Biz artık kalkalım, geç kalmayalım. Arın’ı getiren uçak saat 14’te Esenboğa’da olacak. Yarın da Ankara’dayım Mehmet Bey. Tanıdıklarımla görüşmeyi ihmal etmeyeceğim. Bir sonuç alabilirsem sizi Erim kanalıyla haberdar ederim. Umarım düzelir.</p>

    <p>Sonra, biraz muzip, biraz hüzünlü gülümsedi.</p>

    <p>— Erim’in dediği gibi bir zamanlar sınıfıma ihanet etmiştim. Hiç pişman değilim. Sonra sınıfımla buluştum. Bundan da fazla bir şikâyetim yok. En azından çok zengin oldum. Şimdi galiba yine ihanet etmek üzereyim.</p>

    <p>Hızlı adımlarla otomobile doğru yürürken,</p>

    <p>— Ne demek istedin, diye sordu Erim.</p>

    <p>— Bu defa da kaçarak ihanet edeceğim sanırım. Bozcaada’da geniş bağlar aldım. Şarapçılık yapma fantezim var. Arın’ın ölümü, zamanımızın sonsuz olmadığını, hatta çok az kaldığını hatırlattı bana. Son görüştüğümüzde Arın’a da anlatmıştım bağcılık ve şarapçılık hayallerimi. Bu hayalimi bir an önce gerçekleştireceğim.</p>
    <hr />

    <p>Arın Murat’ın cenazesi, her zamanki gibi “bölücü terör”ün, “Ermeni katiller”in, “irtica”nın lanetlendiği görkemli bir devlet töreniyle kaldırıldı. Askerî ve sivil erkân, ciddi ve üzgün suratları, üniformaları –siviller de sanki üniforma giymişti–, en ağır ve ürkütücü görünümüyle, tam kadro oradaydı. Benzer cenaze törenlerinden tek fark; aile, dost, arkadaş çevresinin azlığına karşılık, resmî zevatın ve yabancı misyon temsilcilerinin olağanüstü kalabalığıydı.</p>

    <p>Bayrağa sarılmış cenaze için ilk törenin hangi bakanlık önünde yapılacağı, Arın Murat’ın yirmi beş yıllık parlak kariyerinin devletin hangi dairesine armağan edileceği Dışışleri ve İçişleri bakanlıkları arasında küçük bir anlaşmazlığa bile neden olmuş, kadrosunun bulunduğu yer ve son resmî görevi hesaba katılarak Dışışleri’nde karar kılınmıştı. Burada, en yüksek düzeyde atılan nutuklarda “menfur cinayet” lanetlenirken ve devletin en yetkili ağızları, “katillerin en kısa zamanda bulunacağını, bu defa cinayetin faili meçhul kalmayacağını, hain teröristlerin, bölücü katillerin yakalanıp adalet önüne çıkarılmasının devletin namus borcu olduğunu” ilan ederlerken, Erim, yıllar önce gördüğü bir İtalyan filminin etkileyici finalini hatırladı: Devletin derinlerine yuvalanmış mafyanın işlediği bir cinayeti soruştururken, bulduğu izlerin içişleri bakanına ve askerî istihbarat örgütü başkanına kadar götürdüğü cesur ve namuslu savcının –Robert de Niro muydu, yoksa Gian Mario Volonté mi?– suikasta kurban gitmesinden sonra, aralarında bakanın ve generalin de bulunduğu devlet erkânının, katedralin görkemli merdivenlerinden ağır ağır inerlerken öldürülen savcının siyah yas giysilerine bürünmüş genç ve güzel eşine ve küçük oğluna, çok üzgün ifadelerle başsağlığı diledikleri sahne...</p>

    <p>“Cinayeti ne amaçla, kimlerin işlediğini mutlaka biliyorlardır,” diye düşündü Erim. “Hepsi değil kuşkusuz, ama aralarından bazıları mutlaka biliyor, diğerleri de seziyor. Hepsinin tam takım, sıram sıram burada olmaları bile bunun bir göstergesi. Temize çıkmak istiyorlar.”</p>

    <p>Dün, Cem’le birlikte Ankara’ya gelirken yol boyu konuştukları, ürettikleri senaryolar kafasını kurcalıyordu. Son görüşmelerinden birinde, Arın’ın sinirli ve düşünceli göründüğünü, kafasında birçok cevapsız soru olduğunu, devletin hukuk dışı karar ve uygulamalarından ve bu türden işlere bulaşmış olmaktan huzursuzluk duyduğunu, huzursuzluk duymakla da kalmayıp paranoya mı, gerçek temeli var mı tam anlayamadığı korkulara kapılmış olduğunu anlatmıştı Cem.</p>

    <p>— Arın’ı bilirsin; kolay kolay anlatmaz böyle şeyler. Zaten yine üstü kapalı geçiştirdi; ama bir mesaj vermek istiyordu: Başına bir şey gelirse, bunun bir kaza değil, kendisine yönelmiş, hedefi belli bir saldırı olacağı mesajı.</p>

    <p>— Gazetelerde yazılanlara, Ülkü’nün söylediklerine bakılacak olursa, satır aralarından da bu anlaşılıyor: ardından timsah gözyaşları dökenlerin işin içinde olabilecekleri... Anlayamadığım şu ki: Neden? Kimin tekerine taş koymuştu Arın Ağabeyim?</p>

    <p>— Sistemin, dersem çok mu ağır siyasal yorum yapmış olurum. Önceki günkü önemli Fransız gazetelerini getirttim. Arın’ın Paris’te verdiği konferansa ilişkin haberler vardı. Beklenenden farklı şeyler söylemiş orada. İster eleştiri, ister özeleştiri de... Gâvurun derdi değil tabii, ayrıntılı vermemişlerdi haberi; ama anlaşılan o ki, Arın, iyi bildiği o mekanizmanın kirli çamaşırlarından da söz etmiş.</p>

    <p>Esenboğa Havaalanı’na cenazeyi teslim almaya gittiklerinde, acıları yüzlerinden okunan, ayakta durmakta güçlük çeken İpek ile metin görünmeye çalışan Derin’i karşılamış, birlikte eve gitmişlerdi.</p>

    <p>— Arın bu evden çıkalı beş gün bile olmadı daha, demişti İpek. Paris’te sadece iki gün kalacaktı.</p>

    <p>Sokak kapısına koşturan Mecbure Hanım’ın boynuna sarılıp küçük bir çocuk gibi ağlamaya başlamıştı. Sonra odasına çekilmiş, bir daha da görünmemişti.</p>

    <p>— Ben Hanımımla ilgilenirim, demişti yaşlı emektar. Şimdi yalnız kalmaya ihtiyacı var onun. Siz rahatınıza bakın Erim Bey. Cem Bey de gece burada kalır umarım. Ev birden boşalırsa, Hanımıma da, Küçükhanım’a da pek kötü gelir.</p>

    <p>Erim de Cem de, İpek’in ihtiyacının viskisine kavuşmak olduğunu, Mecbure Hanım’ın durumu kurtarmaya çalıştığını biliyorlardı. Derin de biliyordu, ama aldırmaz görünüyordu.</p>

    <p>Vekilharçlıktan garsonluğa, bahçıvanlıktan teşrifatçılığa kadar evin her işine koşan orta yaşlı adama, Başbakanlık’tan veya aynı önemde bir yerden gelmedikçe telefon bağlamamasını söylediler. Gerçekten de telefonlar susmak bilmiyordu; dayanılır gibi değildi.</p>

    <p>— Baş üstüne efendim, dedi adam. İzninizle, özel telefon dışındakilerin fişlerini çekeyim.</p>

    <p>Evin gündelik düzeninin ayrılmaz parçası olan beş çayı servisini, alışkanlıklarını hiç bozmadan, sanki hiçbir özel durum yokmuşçasına sürdürüyordu. Cem, çay yerine kahve istedi.</p>

    <p>Özel bir pastaneden alınmış, ağızda eriyen küçük kurabiyeleri iştahla yerken,</p>

    <p>— Eskiden bunlar bizim evde her gün taze taze yapılırdı, dedi Erim. Annem buna çok dikkat ederdi. Arın Ağabeyim fazla boğazlı değildi; bir-iki tane yer, bırakırdı. Bütün tepsiyi ben götürürdüm. “Kendim doğurmamış olsam, bu çocuğun bizim evden çıktığına inanmazdım,” diye tepki gösterirdi annem.</p>

    <p>Cem de hatırladı: Kısa pantolonluydular; ilkokul birinci veya ikinci sınıftalardı. Birlikte ödev yapmak bahanesiyle sık sık Arınlarda buluşurlardı. Üstlerine beyaz bir badem ya da bir karanfil tanesi konmuş yuvarlacık tombul kurabiyelerin fırından çıkarılıp kristal tabağa konmasını beklemeye bile sabredemeden, parmakları yanarak dalarlardı tepsiye. Sultan Hanım, “Mutfak kedileri, tok evin aç kedileri,” diye azarlardı onları. Erim daha doğmamıştı, belki de annesinin karnındaydı. Arın’ın annesi bir gün, “Ay, pek güzel koktu Sultan Hanım!” diyerek mutfağa gelmiş, hizmetçi de, “Aman Hanımefendi hemen yiyin bir tane, sonra çocuğa zararı olur. İnsan aşererken, aslında ana değil çocuk imrenirmiş,” demişti.</p>

    <p>“İmrenen çocuk”, kırk beş yıl sonra, oturmuş kurabiye atıştırıyor. Mutfaktaki kısa pantolonlu oğlanlardan birinin cesedi, yarınki cenaze törenini beklerken morgda, demir bir kutunun içinde yatıyor. Yorgun ve üzgün bir gençkız karşılarında, önündeki çaya ve kurabiyelere hiç dokunmadan oturuyor; Arın’ın gözleri, Arın’ın bakışlarıyla bir Erim’e, bir Cem’e bakıyor. “Az zaman geçmemiş, neredeyse yarım yüzyıl! Elli yıl sonra, Derin de belki bugünü hatırlayacak. Yorgun ve ona göre yaşlı yüzlerimizi, babası morgda cansız yatarken burada çay kahve içip eski kurabiyelerden konuştuğumuzu, havaya asılıp kalmış sessiz kederi, daha birçok ayrıntıyı... Ne tuhaf, böyle anlarda insan daha çok ayrıntılara takılır. Kaldıramayacağı, dayanamayacağı kadar ağır olan asıl konudan kaçmak için belki de!”</p>

    <p>Derin, gözlerini önündeki dolu çay fincanından ayırmadan, bir sır veriyormuşçasına yavaş ve yorgun bir sesle,</p>

    <p>— Dün, gazetelerin babamı son gören kadın olduğunu yazdıkları gazeteciyle tanıştım, dedi.</p>

    <p>Sözlerinin karşısındaki iki adam üzerindeki etkisini ölçmek için bir an bekledi.</p>

    <p>— Aslında, görüşmeyi annem istemişti. Herhalde merak etmişti kadını. Adı Ülkü Öztürk. Yıllardır yurtdışında, Avrupa’da yaşayan biri. Cinayetle ilgili ipuçları verebileceğini düşünmüş Elçilik.</p>

    <p>— Verdi mi?</p>

    <p>— Bence söylediğinden fazlasını biliyor Erim Amca. Yine de birşeyler hissettirdi. Aklımın erdiği bir konu değil, keşke sizler konuşabilseydiniz onunla.</p>

    <p>— Hissettirdikleri neydi, tam ne söyledi hatırlayabiliyor musun?</p>

    <p>— Babamın, o gece, izlendiğinden kuşkulandığını söyledi. Bir de, aynı günkü basın konferansında, resmî bir görevlinin ağzından çok yadırgatıcı gelen şeyler anlattığını, örneğin devletin bazen hukuk dışı yöntemlere başvurduğunu falan söylediğini aktardı.</p>

    <p>— O konuşmanın tam metni var mıymış acaba?</p>

    <p>— Evet, yanlış hatırlamıyorsam, eğer istiyorsak babamın o gün yaptığı konuşmanın tam metnini Büyükelçilik’ten bulabileceğimizi, kendi çalıştığı gazetede de banda kayıtlı olarak bulunduğunu söyledi galiba.</p>

    <p>— Bulabildiniz mi bari?</p>

    <p>— Ben Elçilik’te bizimle ilgilenen ikinci kâtiplerden birinden rica ettim, bakacağına söz verdi. Ama soruşturmayı yürütecek olan özel ekip zaten bu türden delillerin hepsini inceleyecekmiş. Herhalde bizden daha iyi yaparlar bu işi.</p>

    <p>— Orası belli olmaz, diye söze karıştı Cem. Ateş düştüğü yeri yakar, sözü pek doğrudur. İnsanın ailesi, dostları, resmî kuruluşlardan daha içten, daha dikkatli yaklaşabilirler konuya.</p>

    <p>— Ben de bunu söyledim anneme Cem Amca. Paris’ teki resmî görevlilerin bizleri, yani Murat ailesini işin içine fazla sokmak istemedikleri gibi bir duyguya kapıldım. Zaten annemin de böyle bir niyeti yoktu. Onu tanırsınız; bu türden acılar, böyle olaylar anneme göre değildir.</p>

    <p>— Ülkü ile mutlaka konuşmalıyız, dedi Cem. Ne düşündüğünü öğrenmek bile önemli. Arın’ın konuşmasının bandını elde etmeliyiz, Ülkü’de vardır mutlaka.</p>

    <p>— Gazeteci kadını tanıyor musunuz, diye merak ve hayretle sordu Derin.</p>

    <p>— Ortaokulda, benim derslerime yardım için gelirdi, diye aceleyle atıldı Erim.</p>

    <p>— Ben de o zamanlar, babaannenlere uğradığımda görürdüm, dedi Cem.</p>

    <p>— Yani babam Ülkü Öztürk’ü daha önceden, Türkiye’den tanıyor muydu?</p>

    <p>— Yakından olmasa da, otuz yıl kadar önce eve gelip giden biri olarak tanıyordu. Herhalde bu eski tanışıklığa dayanarak gazetesi adına randevu istemişti babandan, Arın da kabul etmişti</p>

    <p>— Peki o zaman neden önceden tanıştıklarını söylemedi?</p>

    <p>— O da kendini korumak istemiştir herhalde. Başı zaten yeterince dertte. Anlaşılabilir bir şey.</p>

    <p>— Çok anlamsız, biliyorum; o kadını görmeden, tanımadan önce ondan nefret ediyordum. Annemden, beni yanında sürüklememesini rica ettim, ama o böyle zamanlarda kendisine destek olmam gerektiğini söyledi. Kadını görmek için neden bu kadar ısrar ettiğini hiç anlamadım. Zorla gittim, ilk karşılaştığımızda elini falan da sıkmadım. Sonra konuştukça, ısınmaya başladım. Onun bu olanlarda hiçbir günahı olmadığı ortada. Oğlu öldürülmüş, laf arasında söyledi. “İktidar çarkı”nın acımasızlığından söz etti bir ara. Ama tam hatırlamıyorum konuşmayı; o kadar acılı, o kadar yorgundum ki, kendimde değildim. Yine de çok ilgi çekici bir kadın Ülkü Öztürk. Bana kartını verdi, “Belki ileride görüşürüz,” dedi. Görüşmek isterdim gerçekten. Bence, bana söyleyecekleri var. İsviçre’ye dönünce aramayı düşünüyorum. Bir sakıncası var mı sizce?</p>

    <p>— Hayır, ne sakıncası olsun!</p>

    <p>— Komünist olduğu, yıllar önce Türkiye’den kaçtığı falan doğru mu?</p>

    <p>— Kim söyledi bunları Derin?</p>

    <p>— Kimdi, bilmiyorum. Annem Ülkü Öztürk’le görüşmek istediğini söylediği sırada, görüşmeyi ayarlayacak olan memurdu sanırım. Evet, hatırlıyorum şimdi. Bizimle ilgilenmesi için gençten birini görevlendirmişlerdi. Aynı zamanda babamın olayının soruşturmasıyla da uğraşıyormuş, öyle dediler. Kadının komünist olduğunu o adam söyledi. 1980’de, askerî darbeden sonra çıkmış Türkiye’den. Yurtdışında Türkiye aleyhine faaliyetlerde bulunmuş... Buna benzer şeyler işte.</p>

    <p>— O memur, Ülkü Öztürk’ün askerî cunta aleyhine faaliyette bulunduğunu söylemek istemiştir herhalde. İkisi arasında epeyce fark var, dedi Cem. Bu da kadın için artı puan sayılır olsa olsa.</p>

    <p>Derin, ölü gibi yorgun olduğunu, bir duş alıp yatacağını söyleyip odasına çekildi. Yarın çok yorucu, çok üzücü bir gün olacaktı; hepsi biliyordu bunu. İpek, geldikleri anda Mecbure Hanım’la birlikte kapandığı dairesinden bir daha çıkmamıştı. Kendisine kalsa cenazeye de gelmezdi.</p>

    <p>Ama işte, bayrağa sarılı tabutun başında, kızıyla kayınbiraderinin arasında yerini almıştı. Yorgunluk ve kederden büsbütün incelmiş, ifadesizleşmiş, neredeyse şeffaflaşmış çehresi ve siyah giysileri içinde, ince uzun endamıyla televizyon kameraları ve basın fotoğrafçılarının objektifleri için anlamlı ve güzel bir görüntü yaratıyordu.</p>

    <p>Cem, biraz uzaktan, seçkin görünümlü garip üçlüyü seyrediyor; acının yaşanmasının, dışavurumunun kişiden kişiye, toplumdan topluma ne kadar farklı olduğunu düşünüyordu. “Acı duygusu belki de herkes için aynı duygudur; aynı çaresiz örselenme, aynı bıçak yarasıdır. Ama dışavurumu ne kadar farklı!” Her haber bülteninde, her gece bütün televizyon kanallarında ekrandan taşıp odaları, yürekleri dolduran; feryat figan göğsünü döven, yerlerde sürünen analar, bacılar, eşlerle; insanda paylaşma, ortak olma duygusu bile yaratmayan, sadece dehşet veren “şehit cenazesi” görüntülerini hatırladı. Hepsi başörtülü, çoğu tesettürlü şehit analarının, şehit eşlerinin inanılmaz feryatlarla, zılgıtlarla göğüslerini bağırlarını paraladıkları, sonra kendilerini yere veya yanlarındakilerin kollarına atıp bayıldıkları; artık neredeyse kanıksanan, görmemek için televizyonların uzaktan kumanda aletlerinin düğmesine dokunuluveren görüntüler...</p>

    <p>“Arın Murat, ebediyen yaşayacak cumhuriyetimizi ve devletimizi içerden ve dışardan gelecek tehditlere karşı korumak için, vatanın bölünmez bütünlüğünün, Atatürk ilke ve inkılaplarının korunması ve ilerletilmesi için bölücülüğe, teröre, irticaya karşı savaşırken şehit oldu. Atalarımızdan kalmış devlet geleneğimizin ve bağlılığımızın sembolü olan bir kılıç gibiydi. Bölücü hainler umduklarını bulamayacaklar. Türk devleti katilleri en kısa zamanda yakalayacak ve hak ettikleri cezayı verecek güçtedir.”</p>

    <p>Cem ürperdi. “Kılıç gibiydi,” demişti o boş laflardan ibaret klasik cenaze nutkunu söyleyen adam. Adamın kendi kof ve hamasi sözlerinin büyüsüne kapılıp söylev sanatına şairane bir katkı yaptığını sandığı bir benzetmeden ibaret miydi bu, yoksa anlayanlara gönderilmiş bir mesaj mı? “Yok canım! Arın temiz, ilkeli, kültürlü adamdı. Üstelik kendini sakınmayı da çok iyi bilirdi. Gladio ve benzerleriyle ilişkisi olmamıştır.”</p>

    <p>Sonra devletin yasal sınırlarının nerede bitip gizli yapılanmaların nerede başladığını düşündü. “Bunu bilmemizin olanağı yok. Fazla kurcalamak, bilmek de istemiyoruz zaten. Pisliği görmek kimsenin işine gelmiyor. Şeflerinden tetikçilerine kadar, o gizli çekirdek kendi düzenimizin devamının da güvencesi gibi. ‘Aman lağım çukurunu dalgalandırmayın da bok yutmayalım; böyle sakin sakin yüzelim bok çukurunda’ mantığı. Benim bile ticaretimi sürdürüp holdingi geliştirmek için bok çukurunun sakin kalmasına ihtiyacım var. Bütün bunlar mide bulandırıcı, utanç verici...”</p>

    <p>Konuşmalar ve saygı duruşu bitmiş, cenaze camiye götürülmek üzere tören kıtasının eşliğinde yola çıkarılıyordu. Cem, televizyon kameramanlarının, muhabirlerin, basın mensuplarının Erim’e, İpek’e, Derin’e mikrofonlarını uzattıklarını gördü. Yanlarına yaklaşırken, İpek’ in “konuşacak durumda olmadığını” söylediğini duydu. Derin’in ise son cümlelerini yakaladı. Gençkız heyecanlı bir sesle, “Babamı, onun bildiklerinden ve düşüncelerinden rahatsız olanların öldürdüğünü düşünüyorum,” diyordu. “Belki de katiller aramızdadır. Eğer bundan önceki cinayetlerde olduğu gibi, verilen bütün sözlere rağmen cinayet aydınlatılamazsa, o zaman sorumluların katilleri bilip de sakladıklarını düşüneceğiz.”</p>

    <p>“Bu kız bu sözleri nereden öğrenmiş!” diye şaşırdı Cem. “Söyledikleri gerçeğin ta kendisi. Allah vere de bu kadar bıraksa. Tehlikeli sularda yüzüyor.”</p>

    <p>Sonra Erim’le birlikte cenaze koluna doğru yürüdüler. Tören kıtası, askerî bandonun çaldığı cenaze marşının eşliğinde, ağır ağır yürüyüşe geçti.</p>
    <hr />

    <p>Ülkü, Arın’ın cenazesini Falin’in evinde, Fransız televizyonlarının dışhaberlerinden izledi. Cinayet Paris’te işlendiği için habere umulandan daha geniş yer ayırmışlardı. “Eski diplomat ve tanınmış Türk devlet adamının karanlık ve kuşkulu bir cinayete kurban gittiği” bildirilirken, kameraların yansıttığı görüntüler arasından, resmî kişilerin sıram sıram dizilip cenazeyi selamladıkları sahneler tekrar tekrar ekrana getiriliyor ve özellikle bazı kanallarda, “Türk yetkililerin cinayeti Ermeni veya Kürt teröristlerin işlediği iddialarına karşılık, olayda gizli servislerinin parmağı olabileceği kuşkularının güç kazandığı” yorumuna yer veriliyordu.</p>

    <p>Erim, İpek ve Derin’in, bayrağa sarılı tabutun başında yan yana durdukları sahne, soğuk beyaz ekrandan yansıyan acılı bir görüntü değil, aile albümünden çıkmış bir fotoğraf kadar duygu yüklü, sıcak ve anlamlıydı. Gençkızın kendisine uzatılan mikrofonlara söylediği, “Verilen sözlere rağmen cinayet aydınlatılamazsa, o zaman sorumluların katilleri bilip de sakladıklarını düşüneceğim,” cümlesini duyunca, içi Derin’e karşı sevgiyle doldu: “Bunu ben söylemiştim ona; demek ki unutmamış, üzerinde düşünmüş. Tehlikeli düşünceleri açıkça dile getirebilecek kadar da cesur. Şu ilk günler geçtikten sonra onu mutlaka aramalıyım.”</p>

    <p>Derin’i, Arın’la arasındaki son bağ, ölüme meydan okuyan yaşam, Arın-Ülkü-Umut-Derin dörtgeninin tek sağlam köşesi olarak algıladığını düşündü. Gençkızın, ekrana gelen yakın plan çekimlerde kendisine bakan gözleri Arın’ın gözleriydi, Umut’un gözleriydi. İçine, geçen günlerle birlikte akıp gitmiş ulaşılmaz, onarılmaz, yakalanmaz mutluluk hayallerinin incecik, sinsi, dayanılmaz hüznü doldu.</p>

    <p>Falin’de kaldığını bir tek André biliyordu. Günde birkaç kez telefonla arıyor, televizyon kanallarının özel haber için Ülkü’nün peşinde olduğunu, görüşmeyi kabul edip etmeyeceğini soruyordu.</p>

    <p>— Televizyonlara çıkmamın kime, ne yararı var ki, diye reddetmişti Ülkü. Belgelere, kanıtlara dayanarak açıklayabileceğim bir bilgim yok. Sadece ipuçları ve kuşkular. Bunları aktarmak da dikkatleri üstüme çekmekten, cinayeti işleyenleri uyarmaktan başka sonuç doğurmaz.</p>

    <p>André de Falin de hak vermişler, şu günlerde gözlerden uzak kalmasının yararlı olacağı görüşünde birleşmişlerdi.</p>

    <p>Kendi evinde kalmamasını, Paris’in dışına da çıkmayıp bir süre buraya taşınmasını Falin önermişti.</p>

    <p>— Cinayetin devlet içi güçlere kadar dayandığı izlenimi yaygınlaştıkça, senin neyi ne kadar bildiğini daha fazla merak edeceklerdir, demişti. Eve tatsız ziyaretler falan olabilir. En doğrusu, bir süre ortadan yok olup kendini unutturman. Bana gel, bir fazla odam var biliyorsun; üstelik de günün önemli bölümünü üniversitede geçiriyorum, seni rahatsız etmem.</p>

    <p>Önerisini memnuniyetle kabul etmiş, kendi evinden topladığı zorunlu eşyalarla birlikte –kitaplar, belgeler, ses bantları, taşınabilir bilgisayarı, fotoğraflar, önemli evrak, başkalarının eline geçmesini istemediği anı değeri taşıyan ıvır zıvır ve giyim eşyası– Falin’e yerleşmişti.</p>

    <p>Gazeteye gelmekte acele etmemesini, gündelik haber kovalamaktan da vazgeçip önemli dış röportajlara, yorumlara yönelmesini istemişti André. Bu türden yazıları gazetede oturmadan da hazırlayabilir, faksla veya başka bir yolla gönderebilirdi.</p>

    <p>Teklif işine gelmiş, rahatlamıştı. Hele de André, kendini hazır hissettiği anda Saraybosna’ya gitmesini, oradan kaynayan Sırbistan’a, Hırvatistan’a, Kosova’ya geçmesini önerdiğinde sevinmiş, kısa süre öncesine kadar hiç hoşlanmadığı adama içten teşekkür etmişti. İnsanların acılarının içine boylu boyunca dalmanın; parçalanmış, darmadağın, kanayan ülkenin gözü, kulağı, dili olmanın kendi acısına iyi geleceğini hissetmişti.</p>

    <p>Fazla oyalanmak istemiyordu. Birkaç gün içinde gidecekti.</p>

    <p>— Şimdi de savaş muhabirliği ha, demişti Falin.</p>

    <p>— Daha önce de Irak’a gitmiştim. Büsbütün acemisi değilim işin. Kısa süre önce, Sınır Tanımayan Gazeteciler’le birlikte Türkiye’ye, Güneydoğu’ya gidecektim; oradan Kuzey Irak’a geçmeyi, PKK kamplarına falan gitmeyi düşünüyordum. İzin vermediler tabii. Ben de zorlamadım. Aslında savaş muhabirliği büyüleyici bir iş; Hemingway’leri, John Reed’leri falan hatırlatıyor insana. Savaşlar değişse de insanların tutkuları, acıları, soysuzlukları ve kahramanlıkları değişmiyor. Yalnız biraz daha genç olmalıydım; masabaşı işlerde değil, ama bu türden görevlerde kırk sekiz yaşımı iyiden iyiye hissediyorum artık.</p>

    <p>Cenaze törenini televizyonda izlerken, Arın’ın öldürüldüğü geceden beri altı gün geçtiğini hesapladı. Yaşam çizgisini bir kez daha değiştiren, bir kez daha saptıran, güçlükle kurulmuş ya da kurulduğu sanılan iç dengeleri altüst eden günler... Tabloda hiç yeri olmadığı halde, nedense Ömer’i hatırladı. Ömer’in Arın’ın varlığından haberi olup olmadığını ilk kez sordu kendi kendine. “Kim bilir nerelerdedir, ne yapıyordur?” diye düşündü. Nerede olduğunu, ne yaptığını Leipzig’de son görüştükleri günden beri hiç merak etmemiş, öğrenmeye çalışmamıştı. Resmî boşanma işlemlerinin yürütülmesi için, ikisi de Berlin’de aynı avukata vekâlet vermişler, bir süre sonra işlemler tamamlanmıştı. Avukatın Ömer’in nerede olduğunu bilebileceğini düşünmüş, hem vekâlet ücretini ödemek hem de boşandığı kocasının nerede olduğunu öğrenmek için avukatı aramıştı. “Herr Ulaş’ın nerede olduğunu bilmiyorum,” demişti adam. “Boşanma ilamını gönderebilmek için ben de arıyorum, ama verdiği hiçbir adres ve telefon numarasında yok.” Sonra eklemişti: “Zaten son konuşmamızda da, boşanma ilamına falan kendisinin ihtiyacı olmadığını, size göndermemin yeterli olduğunu söylemişti. Ben yine de, ona da ulaştırmak istiyorum tabii, yasal olarak da zorunluyum zaten.”</p>

    <p>İçindeki ıssızlıktan, ilgisizlikten, umursamazlıktan korktu. Onca yılı, onca olayı, onca duyguyu; insanlığın kurtuluşu umudunu, sosyalizm inancını, devrim coşkusunu paylaştığı adamın nerelerde olup ne yaptığını gerçekten merak etmediğini; Arın’ın cenaze törenini de dünyanın herhangi bir ülkesinden herhangi bir olay gibi izlediğini fark etti. “Yorgunluk ya da ilgisizlik değil, dinginlik hiç değil. Kanıksamışlık belki; nasır bağlamak, her şeye hazır olmak, hiçbirşeye şaşmamak... Ya da düpedüz ruhsal bir bozukluk, çocuk öldüğünde içine düştüğüm karanlık kuyunun bir benzeri! Kanayan Yugoslavya bana iyi gelecek. Fazla sürünmeden gitmeliyim.”</p>

    <p>Kafasında ve yüreğinde, yazarını ölüme sürüklediğini bildiği bir dize: “Hayatın neresinden dönülse kârdır.”</p>

    <p>“‘Hayata neresinden başlansa kârdır’ demek de mümkün,” diye mırıldandı kendi kendine. “Arın, gecikmiş de olsa yeniden başlamaya niyetliydi; bırakmadılar. Ömer belki çoktan başlamıştır yeni bir hayata. Ya ben?.. Ne kadar geç kalırsan, yeniden başlamak da o kadar güç oluyor. Hatta belki de olanaksız.”</p>

    <p>Elini başında, erkek çocuk kadar kısa saçlarında gezdirdi. Nedense saç tokası geldi aklına. Saçlarını yeniden uzatmaya karar verdi.</p>

    <p>Televizyonun karşısında, yanındaki rahat koltuğa gömülmüş içkisini yudumlayan Falin’e takıldı gözü. Kanserin bu ilerlemiş aşamasında içkisinden hiç vazgeçmemesine ne anlam vermeli?</p>

    <p>— Yeni bir hayata başlamak ister miydin Saşa, diye sordu. Sorar sormaz da yaptığı münasebetsizliği, kabalığı fark etti.</p>

    <p>— Zaten yakında ister istemez başlayacağım yeni bir hayata, dedi adam umursamaz bir sesle. Er geç herkes başlayacak yeni bir hayata.</p>
  </div>
</body>
</html>
