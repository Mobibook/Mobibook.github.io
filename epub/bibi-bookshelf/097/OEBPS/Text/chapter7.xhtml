<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sıcak Külleri Kaldı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Özgürlüğün ilk şafağı</h1>

    <p>— Mösyö Müra’nın dün gece, cinayet öncesinde nerede olduğu hakkında bilginiz var mı Madam Oztürk?</p>

    <p>“Bu herif Murat’a Müra, bana da Oztürk demekten vazgeçmeyecek anlaşılan!” Böyle bir anda, bu türden anlamsız ayrıntılarla uğraşmanın insan beyninin kaçış mekanizması olduğunu düşünüyor. “Niye panikliyorum ki! Ben öldürmediğime göre, cinayetle en küçük bir ilgim olmadığına göre neden bütün bildiklerimi anlatmıyorum bu adama? Belli ettiğinden çok daha fazla şey bildiği ortada.”</p>

    <p>— Dün gece 20.30’la 23.00 arasında, Arın Murat’la Ile Saint Louis’de bir restoranda yemek yediğimizi biliyorsunuz herhalde.</p>

    <p>— Sadece ikiniz, baş başa mı?</p>

    <p>Yoksa bilmiyor muydu? “Paniğe kapılıp gereksiz bilgi mi verdim adama. Ama nasıl olsa öğrenecekti.”</p>

    <p>— Evet, sadece ikimiz, başbaşa. Belki biliyorsunuzdur; dün öğleden sonra, özellikle yabancı basın mensupları için Türkiye hükümetinin düzenlediği resmî konferansta Mösyö Murat önceden hazırlanıp basına dağıtılan metnin dışına çıktı ve kendi özel yorumlarını içeren beklenmedik bir konuşma yaptı. Benden bu konuşmanın yankılarını ve gazeteye geçtiğim haberin içeriğini öğrenmek istiyordu.</p>

    <p>— Çok ilginç... Murat’nın konuşmasında kendisini tedirgin eden bir şey mi vardı?</p>

    <p>— Evet, vardı. Resmen kabul edilmeyen bazı tezleri dile getirmişti. Resmî çevrelerin hoşuna gitmeyecek bazı şeyler. Ama bir cinayete neden olabileceğini sanmıyorum.</p>

    <p>— Başka kuşkulardan da söz etti mi size?</p>

    <p>Yine ne söylemesi gerektiğine karar veremiyor. Anlatmalı mı?</p>

    <p>— Gece Elçilik’te kalacağını söyledi.</p>

    <p>— Birlikte mi çıktınız restorandan?</p>

    <p>— Hayır. Önce o çıktı. Bilirsiniz, o düzeydeki kişiler bir kadınla, hele de bir gazeteciyle birlikte görünmek istemezler. Yanlış anlamalara yol açmasından korkarlar. Ben on-on beş dakika daha geç ayrıldım L’Ile’den ve taksiyle doğru eve geldim.</p>

    <p>— Elçilik’te kalacağını söylediğine göre Rue des Ecoles’den geçmesi için bir neden yoktu. Maktulün önemli görevlerini düşünecek olursak, biriyle gizli bir randevusu olduğunu varsayabilir miyiz?</p>

    <p>— Bunu asla bilemem. Aklıma gelen tek şey, gençliğinin Parisi’ne nostaljik bir gezi yapmak istemesi. Yemekte konuşurken, bir ara, yirmi beş yıl önce Paris’te doktora yaparken Rue des Ecoles’de bir stüdyoda kaldığını söylemişti.</p>

    <p>— Ama bu, birisinin ya da birilerinin onu öldürmesi için yeterli bir neden değil.</p>

    <p>— Tabii ki değil. Akla gelen tek ihtimal, izlemiş olmaları.</p>

    <p>— Ama kim, kimler?</p>

    <p>— Bunu ben de bilmek isterdim. En azından gazeteci olarak çok ilgimi çeken bir konu bu.</p>

    <p>— Fransız polisi Murat’yı izlemiyordu. Bunu sordum ve bizim tarafımızdan kesinlikle izlenmediği cevabını aldım. Türkleri bilmem, bir izleme varsa, gizlidir zaten. Elçilik de bir soruşturma yürütüyor. Konuya ilişkin ne biliyorsanız, bana anlattığınız, hatta anlatmadığınız şeyleri onlara aktarırsanız yararlı olabilir.</p>

    <p>— Soran olursa aktarırım, ama fazla yardımcı olabileceğimi sanmıyorum. Sizin elinizdeki somut deliller, ne bileyim, örneğin neyle, nasıl öldürüldüğü falan, benim tahminlerimden ve bilgi kırıntılarımdan daha önemlidir herhalde.</p>

    <p>— Evet, o incelemeler yapılıyor. Üzerinden hiçbirşey çalınmadığını, kolundaki çok kıymetli saatin bile yerinde durduğunu biliyoruz. Yani hırsızlık, soygun, gasp türünden nedenler düşünülemez. Ama hiç belli olmaz, öldürülen kişinin siyasal ve resmî kimliği akla başka şeyler getirse de, bakarsınız ilk bakışta sanıldığından çok daha basit bir vakadır. Verdiğiniz bilgiler için teşekkür ederim Bayan Oztürk. Gerekirse bilgi ve değerlendirmenize yine başvurmak isterim.</p>

    <p>— Memnuniyetle, diyor kapıdan çıkarken.</p>

    <p>Birden beden ve sinir gücünün sonuna geldiğini hissediyor. İşkenceden, bir de oğlunun cesedini morgda gördüğü andan tanıdığı bir duygu... Bütün vücudundan ter boşanıyor. Son bir gayretle,</p>

    <p>— Özel bir ricam var. Kendimi çok kötü hissediyorum. Lütfen bana bir taksi çağırtır mısınız, diye mırıldanıyor.</p>
    <hr />

    <p>Arın, sokağa çıkıp yağmura gebe eylül gecesinin havasını içine çektiğinde kendini ferahlamış, hafiflemiş ve mutlu hissetti. Sen boylarında biraz yürümek, geceyi koklamak, şehrin hiç bitmeyen cıvıltılı kalabalığına karışmak iyi gelecekti. Saatine baktı; en fazla yirmi-otuz tane üretilmiş, numaralı, çok özel ve zarif bir saat: karısının, ellinci doğum günü armağanı...</p>

    <p>Saat on biri on geçiyordu. Gelişigüzel yürümeye başladı. Ne zamandır hiç bu kadar özgür olmamıştı. İstediği kadar dışarda kalabilir, istediği yere gidebilir, istediği kafede oturup bir konyak daha içebilir, isterse sabaha kadar sokaklarda dolaşabilirdi. “Özgürlüğümün ilk saatleri,” diye düşündü. Peki daha önce bütün bunları yapmama engel mi vardı? Kim engelliyordu beni? Etrafımdaki çemberi kim örmüştü? Annem mi, karım mı, bağlı olduğum bürokrasi mi?”</p>

    <p>Ülkü’yü düşündü, içi aydınlandı. “Biraz sitemkâr, biraz kırgındı Ülkü bu akşam; haklı da... Ama geçecek, düzelecek. Her şeyi düzeltmeye, arkama hiç bakmadan yeniden başlamaya gücüm var.” Yeniden doğmuş gibi, derler hani; kendini tam da öyle hissediyordu. Bir adım atıyordu ve o adım sanki Arın Murat’ın adımı değildi. Islıkla bir marş çalıyordu: “Dağ başını duman almış”, oysa ıslık çalmasını bilmezdi. Bir caz kafeden dışarı süzülen step ritmindeki müziğe ayak uydurup birkaç dans adımı atıyor, bunu nasıl becerdiğine kendi de şaşıyordu.</p>

    <p>Burnuna çarpan kızgın yağ, biraz ağırlaşmış deniz ürünleri, krep, şişkebap, domuz pastırması karışımı kokudan, Elçiliğe doğru yürüdüğünü sanırken, tam aksi yöne yürümüş olduğunu fark etti. Nedenini bilmediği bir keyif duydu. Sokak artık öğrencilik yıllarının havasında olmasa da, yine renkli, canlı, gürültülüydü. Eski küçük Fransız restoranlarının yerini; asker sırasına dizilmiş karidesler, yeşil salata yaprakları ve kıpkızıl etler saplanmış kebap şişleriyle, vitrinleri birbirinin aynı Yunan tavernaları almıştı. Köşedeki seyyar krepçiden kayısı marmelatlı, konyaklı bir krep aldı. Tavadan aldığı krepi ustaca katlayıp üstüne pudraşekeri döken adamın Türk olabileceğini düşündü ve Türkçe kaç para olduğunu sordu. Adam, hiç şaşkınlık göstermeden, yine Türkçe cevap verdi. İçindeki marmelatı üstüne damlatmamaya çalışarak krepini büyük bir iştahla yemeğe başladı. “Sokakta bir şey yenmez,” derdi annesi. “Kibar insanlar umuma açık yerlerde bir şey yemezler.” Parmaklarına bulaşan kayısı marmelatını yaladı. Belleğinin derinliklerinden bir görüntü zamanın ve bilinçaltının uzun yollarını aşarak çıkageldi.</p>

    <p>Çocuktu. Ada vapurunda, mavi koltuklu, beyaz masalı lüks mevkide annesi ve amcasıyla oturmuşlardı. Yemyeşil yapraklarla döşenmiş küçük hasır sepetlerde buz parçaları arasında beyaz, taze ceviz içleri satılıyordu. İmrenmiş ve annesinden istemişti. “İstersen alalım, ama burada yiyemezsin; vapurda, trende, sokakta bir şey yenmesi ayıptır,” demişti annesi. Amcası, her zamanki kalender ve rahat haliyle, “Bırak yesin Gelinhanım,” diye işe karışmış, satıcıyı çağırıp on beş tane ceviz istemişti. Amcasının, annesinden fazla hoşlanmadığını çocuk haliyle bile fark ediyordu. Bir olay çıkmasından korkmuş, cevizlere el sürememişti. “Bu çocuğa yazık ediyorsun kızım,” diye üstelemişti amca. “Bırak biraz rahatlasın. Kibarlık yemede içmede değil gönüldedir. Çocuk böyle durur durur, sonra bir gün bir patlar ki, sen de şaşarsın.” Annesinin, o çok korktuğu buz gibi sesiyle, “Müdahale etmeyiniz efendim, izin verin oğlumu bildiğim gibi terbiye edeyim,” dediğini duymuş; amcasının, inat olsun diye bütün cevizleri tek tek soyup ağzını şapırdatarak yemesini ürküntüyle seyretmişti.</p>

    <p>Ada vapurunda yiyemediği taze cevizlerin acı yeşil kokusu, belleğinde, yıllar önce yine bu sokakta Ülkü ile dolaşırken gençkızın iştahla yediği krepin kokusuna karıştı. “Keşke sardırıp eve götürseydik, sokakta böyle yalana yalana dolaşmazdın,” demişti. “O da neden?” diye sormuştu Ülkü hayretle. “Opera galasında ya da büyükelçinin resepsiyonunda değiliz. Neden yemeyecekmişim?”</p>

    <p>“Neden yemeyecekti sahi? Neden engel olmak istemiştim ona? Annemin gözleriyle baktığım, annemin değerlerinden kurtulamadığım için mi? Freud bir kez daha haklı mı çıkacak yoksa?”</p>

    <p>Aptalca kuşkular, anlamsız kuruntular yüzünden bu gece Ülkü’den ayrıldığına, buralarda birlikte dolaşmadıklarına, eve gidip geceyi birlikte geçirmediklerine hayıflandı. “Özgürlüğümün ilk saatlerinde onunla birlikte olmalıydım. Bu gece buluşmamayı, restorandan ayrı ayrı çıkmamızı önerirken kendimi mi koruyordum, onu mu?”</p>

    <p>İzlenebileceği kuşkusu yeniden aklına gelince, çevresine bir göz attı. Oysa restoranın kapısından çıktığı andan beri böyle şeyleri hiç düşünmemişti. Elindeki krepi yemeye çalışan, parmaklarını yalayan, ıslık çalan, yolda step yapan biraz çakırkeyif bir adamı kim neden izlesin ki! Eğer gerçekten de böyle niyetleri olanlar varsa, bu turist kalabalığında çoktan vazgeçmişlerdi herhalde. Belki de bu tarafa yürümekle, bilmeden doğru bir şey yapmıştı.</p>

    <p>Keyifli ve hafif adımlarla Saint-Germaine’e doğru yöneldi. İçkiyi fazla kaçırmıştı, başı dönüyordu. Karısını hatırladı. Kendisi birkaç kadehe zor dayanırken o Meryem Ana suratlı, masum, sakin görünümlü kadının küp gibi içtiğine kim inanır! Yarın mutlaka başı ağrıyacaktı. Ceplerini karıştırıp aspirin aradı. Bulduğu aspirini susuz yutmaya çalıştı. Ağzına ilacın ekşi kötü tadı yayıldı. “İçki içince, geceden bir aspirin aldın mı ertesi sabah rahat uyanırsın,” derdi amcası. “Çocuklar amcalarına çekmezler inşallah; ayyaşlıktan zamparalığa kadar bütün kötü huylar var adamda,” derdi annesi. Geçmişiyle bütün bağlarını koparacağını, çekip gideceğini İpek’e ne zaman, nasıl söylemeli? Yokluğunu karısının pek de fazla dert edinmeyeceğinden emindi. Onun alkolle kumar arasındaki dünyasında, ne zamandır kayda değer bir yeri olmadığını biliyordu.</p>

    <p>Gelişigüzel yürürken daha karanlık, daha tenha yan sokaklara saptı. Sonra kendini, karanlıkta büsbütün kasvetli ve heybetli görünen Sorbonne binasının önünde buldu. Birden, adımlarını buralara sürükleyen gizli gücün ne olduğunu kavradı. Şimdi karşı kaldırıma geçip köşeyi döndü mü Rue des Ecoles’e çıkacaktı. Belki de o akvaryumlu restorandan çıktığından beri hep buraya, geriye, yıllar öncesine, her şeyin bambaşka yaşanabileceği bir zamana doğru yürümüştü. Oraya; henüz kirlenmediği, kendisinden ve gelecekten kuşku duymadığı masumiyet çağına dönüp yeniden başlamak istemişti.</p>

    <p>Sokağın başındaki küçük pasta fırınına Ülkü ile sarmaş dolaş giriyorlar. Burnunda taze baget ve ayçöreği kokusu. Birden, sarıldığı kadının Ülkü değil İpek olduğunu fark ediyor. “Ama ben İpek’e hiç böyle arzulu, tutkulu sarılmadım.” Belleğinde Ülkü ile İpek karışıyor. “İpek’ le yıllar sonra Paris’e geldiğimizde, onu bu sokağa getirmiştim. Doktora yaptığım yıllarda burada, 28 numaranın çatısındaki stüdyoda kaldığımı söylemiştim.</p>

    <p>— Hani annenle bize, rezidansa çaya gelmiştiniz, birbirimizi ilk kez görmüştük; o zaman burada mı oturuyordun, diye sormuştu.</p>

    <p>“O sıralarda beni aldatmaya başlamıştı, ama ben bilmiyordum. Yüreğindeki ağır yükü, suçluluk duygusunu hafifletmek için olmalı, gereksiz yere Ülkü’den söz etmişti. Neredeyse on yıla yaklaşan evlilik yaşamımızda, böyle bir konuyu ilk kez konuşuyorduk.”</p>

    <p>— Annen, Paris’te doktora yaptığın yıllarda feleğin çemberinden geçmiş bir kadınla birlikte olduğunu söylemişti, diyor İpek.</p>

    <p>Şaşırıyor.</p>

    <p>— Öyle bir ilişkim hiç olmadı, diyor duraksamadan.</p>

    <p>— Evet, annen yıllar sonra söyledi. Seni benimle tanıştırırken de aslında o kadından kurtulmanı sağlamak istiyormuş.</p>

    <p>Anlıyor ve annesine mi, karısına mı, kendisine mi, kime kızacağını bilemeden bir an duruyor. İçini, sanki Ülkü bu konuşmayı duymuş gibi, büyük bir utanç kaplıyor.</p>

    <p>— Evet, o yıllarda bir sevgilim vardı, diyor. Ama ya annem yanlış söyledi ya sen yanlış anladın; feleğin çemberinden geçmiş bir kadın falan değil, gencecik bir kızdı. O da öğrenciydi, onunla bir süre bu evde kaldığımız doğru.</p>

    <p>— Her neyse! Annenin ondan hiç hoşlanmadığını biliyorum. Sana layık bulmuyordu, yoksul bir ailenin nasılsa okutulmuş küstah kızı, diyordu. Galiba evinize Erim’e ders vermek için gelmiş ve seni tavlamaya çalışmış. Tabii annen bunları biz evlendikten çok sonra anlattı.</p>

    <p>Öfkesinin giderek biriktiğini, taşmak üzere olduğunu hissediyor.</p>

    <p>— Beni tavlamaya falan çalışmadı. Çok akıllı ve etkileyici bir kızdı. Onu sevdim, ama hiçbir zaman askıntı olmadı bana. Bağımsız, özgür, kişilikli bir insandı. Benim o budala çevremde böyle aptalca laflara hedef olacağını anlayınca sessiz sedasız çıktı hayatımdan. Annemin saçmalıklarını tekrarlaman üzüntü verici, daha zeki olduğunu sanırdım.</p>

    <p>— Bana aptal mı diyorsun yani?</p>

    <p>— Bunu demedim. Sokak ortasında kavga etmeye gerek yok. Keşke getirmeseydim seni buraya. Sadece, kimseye hakaret etmeye hakkımız olmadığını, annemin söylediklerinin de gerçekle hiçbir ilişkisi bulunmadığını söylemek istiyorum. Onu sevmiştim ve o bunu hak ediyordu. Senden önce manastırda yaşamadım ben. Bunca yıl sonra böyle bir konunun nereden çıktığını da anlamış değilim.</p>

    <p>Karısıyla ilk kez bu tonda konuştuğunu, her zaman yumuşacık, edilgen, sessiz olan İpek’in ilk kez iğneleyici, hesap soran, saldırgan, neredeyse düşman olduğunu düşünüyor.</p>

    <p>— Kızma, diye alttan alıyor İpek. Laf olsun diye anlattım; senin için bu kadar önemli olduğunu bilmiyordum. Unutalım.</p>

    <p>— Önemliydi, diyor hınç alırcasına.</p>

    <p>O sıralarda, İpek genç ve yakışıklı Hariciye memuruyla yatmaya yeni başlamış olmalıydı. Zaten pek de ateşli ve tutkulu olmayan cinsel yaşamlarında “baş ağrıları”, yorgunluklar sıklaşmış; dış görevler, uzun toplantılar, gece çalışmaları derken, yatak birliktelikleri hemen hemen hiç kalmamıştı. Karısının alkol bağımlılığı o günlerde başlamıştı, ama Arın bunun pek farkında değildi. İpek’in çeyizinde getirdiği ve genç kadına tapan Mecbure Hanım bir gün istemeye istemeye, Küçükhanım’ın rahatsız olduğunu, “zavallı kadının son zamanlarda teselliyi içkide bulduğunu” –hangi şarkıdan, hangi filmden duymuşsa, aynen böyle demişti– ilaç yerine içki içip ertesi gün öğlenlere kadar hasta yattığını söylemek zorunda kalmıştı. Beyefendinin ilgi göstermesini rica ederken kadının sesindeki ve yüzündeki suçlayıcı, hatta düşman ifadeyi hiç hak etmediğini düşünmüştü. Bu kadını dolduran biri olmalıydı. İpek mi yoksa? Yok canım, kocasını hizmetkârlara çekiştirmeyecek kadar iyi yetişmiş bir kadındı İpek. Mecbure Hanım’ınki daha çok kızının üstüne titreyen bir kaynana tavrıydı. Hanımının mutsuzluğunu kendi kusurlarında aramaya içi elvermeyen, ona toz kondurmayan, çare bulamadığı kötülüklerin sorumluluğunu başkalarına yükleyip hafiflemeye çalışan bir kaynana...</p>

    <p>“İpek yakışıklı sevgilisiyle yatakta nasıldı acaba? Benimle olduğu gibi yumuşacık, edilgen, sessiz, utangaç mı, yoksa Ülkü gibi ateşli, tutkulu, edepsiz mi?” Sevişirken neler hissettiğini anlayamadığı karısı ile, daha yoğun zevk, daha büyük doyum için her istediğini pervasızca belli eden ve uygulatan sevgilisi arasında yaptığı karşılaştırmadan utandı. Başkalarıyla seviştiklerini düşündüğünde karısını değil de Ülkü’yü kıskandığını hayretle fark etti. Bu geceyi onunla geçirmediğine bir kez daha hayıflandı; aptalca kaygıları yüzünden bir kez daha kendine kızdı.</p>

    <p>Sokak tenha, biraz da karanlıktı. Ne küçük pasta fırını ne öğrenci oteli ne suratsız bakkal kadın, hiçbiri yerinde değildi, ama ev oradaydı işte. Kapıdaki, üzerinde süslü rakamlarla 28 yazan, küçük beyaz çiçek desenleriyle çevrili lacivert fayans levha sökülmüş, eski oymalı demir kapının yerine sıradan bir kapı konmuştu. Bir an duraksadı. Gerçekten bu binada mıydı çatıdaki küçük stüdyo? Yirmi yedi yıl önce, yine bir eylül günü, Ülkü bu eve mi gelmişti?</p>

    <p>Cezayirli kurnaz kapıcı bir yandan zile basıp bir yandan, “<em>Monsieur Murat, visite</em>!” diye sesleniyor. Aşağıdan Ülkü’nün sesini duyuyor. Eksikleniyor: “Onu havaalanında karşılamalıydım. Tam uçağın ineceği saatte profesörle randevum olması mazeret değildi, randevuyu değiştirebilirdim.” Sonra heyecanı ezikliğinin önüne geçiyor. Merdivenleri çifter çifter atlayarak iniyor. Kapıcının meraklı ama sevecen bakışları altında, sevgilisini kollarına alıyor. Başka hiçbir kadınla yaşamadığı o olağanüstü duygusal elektrik akımı, beyninden kasıklarına doğru yayılıyor.</p>

    <p>“Onu sevmiştim ama sevgimi yeterince gösteremedim; aşkı, tüketme bahasına da olsa, doyasıya yaşayamadım. Etrafıma kurallardan, görevlerden, gelecek kaygısı, kariyer tutkusu, iktidar hırsından bir duvar örüp içinde debelendim. Peki şimdi, bu kadar geç kalmışken zincirlerimi kırmayı, özgür olmayı başarabilecek miyim?”</p>

    <p>Ülkü’ye neden bu kadar ihtiyacı olduğunu anladı. O özgür bir kadındı, özgürlüğü gösterişsiz, yapmacıksız yaşayan bir insandı. Bir zamanlar Ülkü’de kendisini ürküten yanın asıl bu özgürlük duygusu olduğunu kendine itiraf etti. Ama şimdi gereken tam da bu duyguydu işte; özgürlüğü korkusuzca, sonuna kadar yaşama cesareti.</p>

    <p>Yarın, Derin’le paylaşmalıyım bütün bunları, diye düşündü. Olabildiğince açık, saydam, cesur olmalı. Derin karşı çıkmaz, anlar. Onda Ülkü’nün doğallığından ve özgürlüğünden birşeyler var. Sanki İpek’in değil, Ülkü’ nün kızı.</p>

    <p>Nedense karısının gerçek annesi geldi aklına. “İpek’in annesinin alkolik olduğu ve sirozdan öldüğü doğru mu acaba? Kimi sivri dillere göre bir sinir kliniğinde şizofreni tedavisi de görmüş.”</p>

    <p>Bu söylentileri duymuş, ama hiç üstünde durmamıştı. Annesi böyle dedikoduların aslını faslını bilir, ama gerçek de olsa ona söylemezdi. İpek’le evliliklerini kendi marifeti olarak görüyordu da ondan. Derin de içkiye düşkün olacak mı ileride? Kızını düşününce içi titredi. “Ne olursa olsun, hayatımı nasıl düzenlersem düzenleyeyim, ona zarar gelmesini engellemeliyim.” Kızının ince, güzel yüzünü hayal etmeye çalışırken birden gözünün önünde bir fotoğraf belirdi: bir vesikalık... Derin’in vesikalık fotoğrafı mı? Hayır, bu bir erkek çocuktu. Bakışları aynı Derin’in bakışlarıydı ama. İpek, “Derin’in bakışları aynı senin bakışların,” derdi. Nerede görmüştüm bu fotoğrafı?</p>

    <p>Hatırladı. Düşmemek için, önünde durduğu demir kapıya dayandı. “Gizli” damgalı dosyadaki vesikalığın altında “Umut Murat Ulaş, doğumu Şubat 1972” yazıyordu. Eli titremiş, dosyanın üstüne kahve dökmüştü. Kahvenin, fotoğrafın üzerine, genişleyen bir kan lekesi gibi yavaş yavaş yayılışı gözünün önüne geldi. Ne zaman Umut’un yaşı söz konusu olsa, Ülkü’nün ısrarla ve telaşla çocuğun 73 doğumlu olduğunu söylemesine takıldı aklı. Yaptığının anlamsızlığını ve tuhaflığını bile düşünmeden, 1972 Şubatı’ndan geriye doğru saymaya başladı.</p>

    <p>“Ada’daki köşkteki son gecemizde, sabah uyandığımda çoktan gitmişti. ‘Küçükhanımın işi çıkmış, 9.30 vapuruyla gitti, size haber vermemi söyledi,’ demişti emektar bahçıvan, ‘Bir kucak mimoza topladım, mimozalar ona yakıştı,’ diye eklemişti sonra. Önemli bir gündü, bir şey olmuştu. Belleğini zorladı. Salih Efendi neyi haber vermişti biraz da endişeli bir sesle? ‘Örfi idare’, evet, örfi idare demişti. 27 Nisan’dı, şiddetli bir lodos vardı. Birazdan odayı toplayacak kadına ayıp olmasın diye, geceyi geçirdikleri yatağı düzeltmeye çalışırken dağınık çarşafların arasında Ülkü’nün saç tokasını bulmuştu. “Nisan sonuydu. Nisandan şubata 9 ay...”</p>

    <p>Umut’un, Derin’in gözleri ve kendi bakışları Arın Murat’ın belleğinde ve yüreğinde üst üste oturdu ve çakıştı. Gerçeği nasıl olup da o âna kadar anlayamadığına şaştı. Belki bilinçaltının kendisinin bile ulaşamadığı derinliklerinde çoktandır biliyordu da, korunma içgüdüsü üstün gelmişti.</p>

    <p>Dayandığı kapıdan ayrılıp ıssız ve karanlık sokağın içlerine doğru birkaç adım attı. Ardı sıra gelen adamı, hiçbirşey görmediği, duymadığı, zaten o anda bir şey algılayabilecek durumda olmadığı halde fark etti; sonun geldiğini de... Hızlanmadı, arkasına dönmedi, sığınabilecek yer aramak için etrafına bile bakınmadı. Sokağın tam ortasından, celladının önü sıra giden bir mahkûm gibi ağır ağır yürüdü.</p>

    <p>Silah sesi duyulmadı; susturucu takılmış olmalıydı. Sokağın loş ıssızlığı ve gecenin sıradanlığı bozulmadı; tetikçi soğukkanlı, donanımlı, profesyoneldi besbelli. Ense kökünde tarifsiz bir acıyla yere düşerken, sokak lambasının gözüne vuran ışığını, tanyeri sandı. “Özgürlüğümün ilk şafağı,” diye düşündü.</p>
    <hr />

    <p>Ülkü, sorgu yargıcının çağırttığı taksiye yığılır gibi bindi. Bu gibi durumlarda pençesine düştüğü şiddetli baş ağrısı düşünmesini, durumu değerlendirmesini, karar vermesini engelliyordu. Tek istediği, bir yer bulup yatmak, kuvvetli bir ağrı kesici alıp uyumaktı. Nereye gideceklerini soran şoföre ev adresini verecekken vazgeçti. Korktuğunu fark edince, korkusu pekişti. O anda aklına gelen tek güvenli yer gazeteydi. Orada ilaç alabilir ve sakin düşünme olanağı bulabilirdi. Şoföre gazetenin adresini verirken, acaba doğru Elçiliğe gidip bütün bildiklerimi anlatsam mı, diye geçirdi içinden, ama bu düşünceyi hemen kafasından kovdu.</p>

    <p>Taksinin arka koltuğuna yığılmış; Paris’in, her zaman şikâyetçi olduğu yoğun akşamüstü trafiğinin daha da yoğunlaşmasını, yolculuğun uzadıkça uzamasını diliyordu. Taksiden inip gazetedeki redaksiyon odasına kadar çıkmak, sakin bir köşe bulmak, dinlenme salonundaki koltuklardan birine uzanmak bile gözünde büyüyordu. Şiddetli baş ağrısının bulandırdığı bilincinde açık ve aydınlık tek düşünce, kapana kısılmış fare korkusuydu. Neden korktuğunu tam kavrayamıyor, ama nereden, kimden geleceğini bilmediği bir tehlikenin ortasına düştüğünü seziyordu.</p>

    <p>Gazetenin önüne geldiklerinde, şoförden taksimetreyi açık bırakarak birkaç dakika beklemesini rica etti. Taksinin arka camından, geniş caddeye, binanın ana kapısının çevresine, kaldırıma göz attı. Garip bir durum yoktu. Paranoya böyle mi başlıyor, diye düşündü. Taksi ücretini ödeyip arabadan inerken sendeledi. Şoför, madamın iyi olup olmadığını sordu. “<em>Ça va, ça va, merci</em>...” diyerek geçiştirdi ve son bir gayretle, kendini binadan içeri attı.</p>

    <p>Gazetenin danışmasındaki dost yüzlü kadın, –işyeri sendika temsilcisiydi, komünistti, İkinci Dünya Savaşı’nda babasının Naziler tarafından asılmış olmasıyla övünür, yaz tatillerini Türkiye’de Assos’ta geçirir, Türkiye’ye her gidişinde bir haber göndermek isteyip istemediğini sorar, dönüşte de küçük bir armağan getirmeyi unutmazdı– “Ah, nihayet geldiniz Madam Oztürk,” diyerek kendisini Türkiye Büyükelçiliği’nden aradıklarını, acil olduğunu, Elçiliği mutlaka araması gerektiğini haber verdi. Sonra sesini hafifleterek, “Ters bir şey yoktur umarım,” diye ekledi. Ülkü, her zamanki gibi sohbet etmek yerine, kısaca teşekkür edip asansöre doğru yönelirken, “Kimse vakit kaybetmiyor,” diye düşündü. Şu korkunç baş ağrısı geçip de iyice kendine gelmeden hiçbir yere gitmeyecek, hiç kimse ile görüşmeyecekti. Asansörün zemin kata inmesini beklerken, “Lütfen santrala bildirin, bana bir süre telefon bağlanmasın!” diye seslendi.</p>

    <p>Asansörü, kendi küçük bölmesinin de olduğu redaksiyon salonunun bulunduğu kata gelmeden durdurdu. Bu saatlerde hep boş olan küçük toplantı odalarından birine girdi. Masanın üstünde duran yarı dolu bir sürahiden boşalttığı suyla iki hap birden aldı. Köşedeki rahat koltuklardan ikisini birleştirip uzandı. Bacakları koltuktan dışarı sarktı. Uzun kış gecelerinde, kardeşiyle paylaştığı buz gibi soğuk odaya gitmemek için boğazının ağrıdığını, kendini iyi hissetmediğini söyler, oturma odasındaki iki eski koltuğu birleştirip sobanın yanına yatardı. Annesiyle babasının konuşmalarını, kardeşinin vızıldanmasını, radyodan yükselen müziği dinlerken gözkapakları ağırlaşır, içi geçer, uyurdu. Dışarıda Anadolu kasabalarının soğuk rüzgârı, camları döven yağmur ya da lapa lapa yağan kar; odanın tatlı sıcaklığı, annesinin babasının varlığının yarattığı güven duygusu: tüm yaşamının en güzel, en huzurlu uykuları... Küçücüktü, bacakları koltuklardan sarkmazdı. Ateşin karşısında uyuklayan bir kedi mutluluğu içinde bacaklarını, kollarını gerer, iki koltuğu ancak doldururdu.</p>

    <p>Bacaklarını toplayıp büzüldü. Yaşamında ilk kez bedeninin gelişmişliğinden, bacaklarının uzunluğundan sıkıntı duydu. Oysa Arın, biçimli ve uzun bacaklarını öpüp okşayarak cinsel organına doğru yükselirken, “Dünyanın en güzel noktasına götüren en güzel yollar,” diye inlerdi. “Ama Arın yok artık. Öldü, cesedini teşhis bile ettim. Bacaklarım fazla uzun, dayanılmayacak kadar uzun; koltuklardan sarkıyor.” Aldığı ilaçların etkisiyle sızmadan önce, “Burada güvenlikteyim, yarına kadar kimse bu odaya uğramaz,” diye düşündü.</p>

    <p>Uyandığında ortalık aydınlanmış, sabah olmuştu. Başının ağrısı geçmişti, ama kafası kazan gibiydi. Birazdan temizlikçilerin gündelik sabah turlarına çıkacaklarını düşünüp aceleyle toparlandı. Üstünü başını düzeltti. Gececiler için düşünülmüş duşlu tuvaletlerden birine girip yüzünü, kollarını, ayaklarını yıkadı; saçını düzeltti, her zamanki hafif makyajını yaptı. Kafeteryaya çıkıp taze kruvasan eşliğinde koyu bir kahve içerse aklı başına gelecek gibiydi. Her şeyin bu kadar doğal, bu kadar sıradan olmasına şaştı. Sanki olağan bir gece çalışmasında sonra, sabah işten çıkmadan kendine çekidüzen veriyordu. Tuvaletten çıkarken, kapıda karşılaştığı genç muhabirlerden birinin gözlerini kısarak kendisini süzmesine ve garip bir sesle geçmiş olsun demesine bir anlam veremedi. Çok kötü görünüyordu demek. Bir an, rahatsız olduğunu söyleyip eve gitmeyi düşündüyse de hemen vazgeçti. İçinden bir ses, eve gitmekte acele etmemesini, hele de yalnız gitmemesini fısıldıyordu. Günlük gazetelerin çok erken geldiğini biliyordu. Redaksiyona çıkıp gazetelere bir göz atabilir, Arın Murat’ın öldürülmesi haberini nasıl verdiklerini, olayın ayrıntılarını, polisin açıklamalarını öğrenebilirdi. Böyle bir günde gazetede bulunmanın doğru olacağını, ortadan yok olmasının kuşku doğuracağını, en taze ve doğru bilgileri gazeteden sağlayabileceğini düşündü. Ama önce mutlaka bir kahve içmeliydi. Kafeteryaya yöneldi.</p>

    <p>Taze kahve ve ayçöreği kokusu... Gençliğinden bu yana, Avrupa, hele de Paris dendi mi, anıları da peşinden sürükleyerek burnuna gelen; mutluluk, huzur ve nedense özgürlük duygusu veren o bildik koku... Kahvesini ve çöreğini alıp masaya koydu. Girişin yanındaki rafa özenle dizilmiş günlük gazetelerden birkaçını seçti. Kafeterya hemen hemen boştu. Gazetelere dilediğince bakabilir, ne yapacağına sakin bir şekilde karar verebilirdi. Bir sigara yaktı, acı kahvesinden bir yudum aldı. En üstte, kendi gazetesinde, Türkiyeli üst düzey bir diplomat ve devlet adamının, Paris’te, henüz nedeni bilinmeyen bir suikasta kurban gittiği, soruşturmanın bir yandan Fransız polisi öte yandan Türkiye Büyükelçiliği tarafından sürdürüldüğü, katillerin kimliğine ilişkin bilgilere henüz ulaşılamadığı haber veriliyordu. Bu türden haberlerin yer aldığı beşinci sayfada, iki sütun üzerine verilen haberin altında, bir gün önce kendi yazdığı haber yoruma gönderme yapılıyor ve Arın Murat’ın, yabancı basını bilgilendirmek için düzenlenmiş bir konferansta, Türk devletinin resmî söylemi ve tezlerinin dışına çıkan cesur bir konuşma yaparak dinleyicileri şaşırttığı anımsatılıyordu.</p>

    <p>İyi ki dün izin günümmüş, diye düşündü. Evden aradılarsa da bulamamışlardır, yoksa Arın’ın ölüm haberini yazmak bana düşecekti. Sansasyonel haberler veren, çok satışlı bulvar gazetelerinden birini açtı. Birinci sayfada, büyük harflerle dizilmiş bir haber başlığı hemen dikkati çekiyordu: “Türkiyeli diplomat bir aşk cinayetine mi kurban gitti?” Başlığın altında Arın’ın önceki gün konferansta çekilmiş bir fotoğrafı, hemen yanında da kendisinin bir toplu fotoğraftan kadraj alınıp büyütülmüş, bulanık, eski bir resmi vardı. Resmin altında, “Fransız uyruklu Türk gazeteci kadın, cinayete kurban giden devlet görevlisini son gören kişiydi,” yazıyordu.</p>

    <p>Gazeteyi, masanın üstündeki gazete tomarının en altına koydu. Parmaklarının titrediğini, yüzünü ateş bastığını, sırtının terlediğini hissetti. Sınavda kopya çekerken yakalanan öğrencinin paniği... Öğretmen, yüzünde hınzır ve muzaffer bir gülümsemeyle yavaş yavaş yaklaşmaktadır. Kopya malzemesini saklayacak yeriniz yoktur. Orada öyle oturur, kapana kısılmış bir farenin korku ve dehşetten sabitleşmiş bakışlarıyla kaçınılmaz sonu beklersiniz.</p>

    <p>Kendini gerçekten de kapana kısılmış hissediyordu. Her davranışının, atacağı her yanlış adımın, söyleyeceği her sözün, yazacağı her satırın kapanın daha da sıkı kapanmasına neden olacağını biliyordu. Ülkü Öztürk, tüm yaşamı boyunca kendini bu kadar yalnız, bu kadar yardıma muhtaç, bu kadar çaresiz hissetmemişti; Umut öldürüldüğünde bile... Ömer’i düşündü ve onun yanında olmasını istedi. Ona sığınabilirdi; akıl danışabilir, dayanabilir, güvenebilirdi. Sonra annesi geldi aklına. “Bu kız belayı paratoner gibi çeker,” derdi annesi. “Ama kimsenin kabahati yok, o belayı kendi arar bulur,” diye eklerdi sonra. Bir sigara daha yaktı ve sakin olmaya çalışarak gazetelere tek tek bakmaya başladı. Üst düzey bir Türk devlet görevlisinin –kimileri diplomat diyordu– Paris’te cinayete kurban gittiği haberi bütün gazetelerde yer alıyordu. Ciddiyetiyle tanınan sol eğilimli bir gazetede, haberin altında Arın Murat’ın biyografisi verilmiş, bir gün önce yabancı basına verdiği Türkiye’de demokrasinin gelişme perspektifleri konulu konferansta Türk hükümetinin resmî söyleminin dışına çıktığı ve önemli açıklamalarda bulunduğu belirtilmişti. Gazete, cinayetin siyasal bir yanının bulunabileceği ihtimali üzerinde duruyor, bir NATO üyesi olan Türkiye’nin Gladio paraleli kontrgerilla örgütlenmesini dağıtmamış olabileceğine, geçerken değiniyordu.</p>

    <p>Sadece iki gazetede; ikisi de aynı nitelikte, çok satan iki bulvar gazetesinde, haber benzer başlıklar ve aynı fotoğraflarla verilmişti. Ülkü’nün fotoğrafı birinde daha geniş kadrajlıydı; boynuna doladığı ince bir eşarp ve omzuna atılmış bir elin parmakları hayal meyal seçiliyordu. Objektife gülümseyen genç kadının fotoğrafı on-on beş yıl öncesine ait olmalıydı. Arın’ın ve Ülkü’nün resimlerinin altında ortak bir yazı vardı: “Dün gece birlikte yemek yemişlerdi” yazısı. Fotoğraf ve dün gece birlikte oldukları haberi, her iki gazeteye de aynı kanaldan gitmişti besbelli. Bir vesikalık bulmak çok daha kolayken, kendisinin bile hatırlamadığı bu resmi nereden, nasıl, kimlerin bulup ne amaçla kullandıklarını; neden saygın siyasal gazetelere değil de sadece bu sansasyon gazetelerine verdiklerini düşündü. Sonra bu sorunun cevabının aslında Arın’ı kimlerin, neden öldürdükleri sorusunun da cevabı, en azından çözüme götüren ipucu olduğunu anladı.</p>

    <p>İçine düştüğü kapandan kurtulmanın tek yolunun mutlak açıklık olduğunu sezgileriyle kavrıyordu. Elçiliğe karşı da, Fransız sorgu yargıcına karşı da saydam denebilecek bir açıklık ve doğrulukla davranmak en iyisi olacaktı. Ne korkacağı bir şey ne de gerçeği saklamanın bir yararı vardı. Üstelik adamların çok şey bildikleri de anlaşılıyordu. Haberi kendi fotoğrafıyla yayımlamış iki gazeteyi önüne alıp incelemeye başladı. Fotoğrafa dikkatle baktıkça hatırlar gibi oldu.</p>

    <p>Duvarın önünde, dalları kuşlarla dolu ağaçlar vardı. Ağaçların altından yürürken pislikleri uğur niyetine başınıza, omuzlarınıza düşen; cik-cikleri kulakları sağır eden yüzlerce, binlerce sığırcık kuşu... Ömer’den haber alabileceğini ve yurtdışına ne zaman, nasıl çıkacağını nihayet öğreneceğini umut ettiği gizli bir buluşmaya gidiyordu. Yaz sonuydu; Ankara sıcaktı. Adımbaşı karşınıza çıkan silahlı askerler unutmak istediğiniz, belki de bir an unutuverdiğiniz o boğucu havayı hatırlatmakta kusur etmiyorlardı. Buluşma yerini henüz bilmiyordu. Önce Kızılay’da bir kitapçı dükkânına uğrayacak, kasadaki genç kıza yabancı romanların hangi raflarda olduğunu soracak, kızın “Hangi romanı arıyordunuz?” sorusu üzerine, Dostoyevski’nin <em>Suç ve Ceza</em>’sını isteyecek ve aldığı cevaba göre hareket edecekti. Kendini kuş pisliklerinden koruyabilmek için duvara iyice yanaşmış, afişler gözüne ilk o zaman ilişmişti. Sıkıyönetim Komutanlığı’nın “Aranıyor” afişleriydi bunlar. Önce çevresine bir göz atmış, izlenip izlenmediğini bir kez daha kontrol etmişti. Etraf kalabalıktı. Bulvardan, ağustos sonu rehavetine kapılmış, terli ve bezgin bir kalabalık akıyordu. Kimsenin kimseye dikkat ettiği yoktu. Tişörtü terli vücuduna yapışmış, koltuklarının altı halka halka ıslak, şişman bir kadın durmuş afişleri inceliyordu. Sade ve meraklı vatandaş kimliğiyle, kadının yanına gidip afişlere bakmaya başladı. Birinde sekiz, diğerinde altı fotoğraf olan iki ayrı afiş vardı. “Vatan hainleri bunlar,” demişti şişman kadın ter kokuları saçarak. “Birkaçını sallandıracaksınız bu komünistlerin. Bak o zaman devleti yıkmaya bir daha kalkışırlar mı!” Tam kendini tutamayıp ters bir cevap vermeye hazırlanırken, gözü afişlerden birinde kendi fotoğrafına ilişmiş, yılanın bakışları karşısında hipnotize olmuş bir tavşan gibi donup kalmıştı. Hiç hatırlamadığı, nereden, nasıl bulduklarını çözemediği eski bir fotoğraftan alınıp büyütülmüş bir Ülkü sureti, duvardan gülümseyerek kendisine bakıyordu. Yanında Ömer’in, kendine hiç benzemeyen karanlık ve ciddi bir fotoğrafı vardı. Diğerlerinin adlarını okumak, kim olduklarını anlamak için bile oyalanmadan, “Haklısınız, vatan hainleri bunlar,” diyerek çabucak uzaklaşmaya çalıştı. Kadının dönüp yüzüne bakmasından korkmuştu.</p>

    <p>O fotoğraftı işte: 1981’de Ankara duvarlarına yapıştırılmış “Aranıyor” afişindeki Ülkü Ulaş, yıllar sonra Ulku Ozturk olarak, sansasyon peşindeki Fransız bulvar gazetelerinin birinci sayfalarında bir cinayet haberini süslüyordu.</p>

    <p>Güvenebileceği, danışabileceği aklı başında birine, bir dosta ihtiyacı vardı. Örneğin, bugün gazetede kalıp işine devam etmeli mi? Elçilik’ten aradıklarını söylemişlerdi, Elçiliğe gidip bildiklerini anlatmalı mı? Fotoğrafını basan ve kuşku yaratıcı başlıklar kullanan gazeteler hakkında hemen savcılığa şikâyette bulunmalı mı? Eve gitmeli mi, yoksa bir süre hiç uğramamalı mı?</p>

    <p>Öncelikle, dışhaberler şefi, küstah tavırlı André ile konuşmaya karar verdi. Hiç değilse zeki, becerikli ve neler olup bittiğinin farkında olan biriydi. Üstelik çalıştığı bölümün şefi olarak, onunla görüşmesi ve durumdan haberdar etmesi de gerekiyordu. Olayların tümüyle dışında kalan, dışardan bakan biri daha soğukkanlı olabilirdi. Sırtını gazeteye dayayıp gazeteyi, sendikayı, basını arkasına alacak olursa, bu tatsız olaydan paçasını daha kolay sıyırtabileceğini biliyordu.</p>

    <p>Sonra aklına Falin geldi. Rus profesörü uzun zamandır görmemişti. Çoktandır birbirlerini aramamışlardı. Başı belaya girdiğinde ya da bir dosta ihtiyacı olduğunda, koca Paris’te arayabileceği tek kişinin Falin olmasına şaştı; biraz da hüzünlendi. Belki Ömer’i tanıdığı için, belki ortak geçmişleri yüzünden, belki de komünizme küfretmeyip olup bitenleri anlamaya çalışmasına duyduğu saygı nedeniyle kendini ona yakın hissediyordu. Çantasından telefon defterini çıkarıp Falin’in numarasını buldu. André ile konuştuktan sonra Falin’i aramaya karar verdi.</p>

    <p>Üç yıl kadar önce Falin’i Paris’te biraz da rastlantı eseri bulmuştu. Fransız Komünist Partisi’nin düzenlediği Sovyet sisteminin çöküşü konulu bir toplantıda onun da konuşmacı olduğunu <em>Humanité</em>’de okumuş, toplantıya katılmaya karar vermişti. Moskova’da, bir sürü içi geçmiş beton kafalı yanında Falin, muhalif havası, eleştirel bakışı, şablonculuğu ve kutsal kitap tefsirciliğini reddeden üslubu, mizah duygusu ve esnekliğiyle farklı bir kumaştan olduğunu hemen belli edenlerdendi. Sorulardan hoşlanmayan ve soru sormayan parti ideologlarının aksine, o sürekli soru sorar, sorularını ve cevaplarını derinleştirir, konferanslarına, derslerine katılanların da soru sormasını özendirirdi. Moskova’dayken konferanslarına katılmaktan ve tartışmaktan zevk aldığı, içinin ısındığı az sayıda hocadan biriydi. Ömer de Falin’den hep övgüyle söz eder, eleştirel bakışla birleşen ince mizahının başına iş açacağından korkardı. Özel yaşamında mutsuz bir insana benziyordu. Karısından ayrı yaşıyor, anneleriyle birlikte Leningrad’da olan çocuklarını özlüyordu.</p>

    <p>Toplantı hiç de kalabalık değildi. Eskiden bu tür toplantılar, hele de konuşmacılar arasında sol çevrelerde adı biraz bilinen bir Sovyet bilimadamı varsa, hıncahınç dolardı. Fark edilmek için ön sıralara oturmuş, Falin’in kendisinden yana bakmasını, gözlerinin karşılaşmasını bekliyordu. Konuşmacılar üç kişiydi: Fransız Komünist Partisi’nden Sovyetler Birliği konusunda uzmanlığıyla ün yapmış bir kadın, Doğu Almanya’dan gelmiş bir Alman profesör ve Falin. Ülkü, adamın enikonu yakışıklı olduğunu daha önce nasıl fark etmediğine şaştı. İnce ve kemikli yüzü, kırlaşmaya başlamış şakakları, dökülmemiş kumral saçları ile Ukraynalı erkeklerin biraz soğuk yakışıklılığını anımsatıyordu. Görüşmeyeli sekiz yıl geçtiğini hesapladı. Yaşlandıkça karizmaları artan tiplerdendi demek! Sonra birden Falin’in çok zayıflamış olduğunu; yüzünün etkileyici ifadesinin, bakışlarının derinliğinin, onda daha önce fark etmediği çekiciliğin, zayıflamasından kaynaklandığını anladı.</p>

    <p>Mikrofonun ayarlanmasını, konuşmacıların tanıtılmasını beklerken salondaki dinleyicileri gözden geçiren Falin’in bakışları Ülkü’nün gözleriyle karşılaşınca bir an donuklaştı. Hiç yabancı gelmeyen bu yüzü anımsamak için kendini zorlar gibiydi. Sonra, gözbebeklerinden başlayarak bütün yüzü aydınlandı ve dostça gülümsedi; tanımıştı. Ülkü de selam niyetine başını sallayarak ve gülümseyerek cevap verdi. Fazla yakınlığı olmayan, derslerin dışında bir-iki defa konuştuğu bu adama yıllar sonra rastlamış olmaktan böylesine keyif almasına şaştı. Belki Ömer’in, belki Moskova’nın anısını taşıdığı için, ya da belki yeni yüzlere, yeni insanlara ihtiyacı olduğu, ama huyunu suyunu bilmediği, hiç tanımadığı kimselere karşı da çekingenlik duyduğu için.</p>

    <p>Falin, her zamanki gibi formundaydı. Sovyetler Birliği’nin ve sosyalizmin çöküşünün sosyalizm projesinin ve komünizm ütopyasının çöküşü anlamına gelmediğini; kısa dönemde böyle kavranacağını ve kapitalizmin saldırısının ana temasının bu olacağını, daha sonra yeni arayışların geleceğini inandırıcı biçimde anlatıyor; çöküşün ekonomik, siyasal, toplumsal boyutlarından insani boyutlarına kadar pek çok yönünü tartışmaya açıyordu. Adam konuştukça, oraya konuşmaları dinlemeye, ilgi alanına giren bir konuda bilgilenmeye değil Falin’i görmeye geldiğini anlamış; güçlü sezgileriyle, kısa bir süre için bile olsa bu adamın yaşamına gireceğini hissetmişti.</p>

    <p>Toplantı bittikten sonra, Falin’in konuşmacılarla vedalaşıp yanına gelişini, sarılıp Rus usulü üç kez öpüşünü, önce Rusça sonra Fransızca, “Hayatın cilvesine bakın! Ne kadar olağanüstü bir rastlantı bu!” deyişini, sıkıca kavradığı kolunu bırakmadan, “İşiniz varsa bile, bekleyebilir. Gidip bir yerde oturalım,” diyerek toplantı salonundan dışarı çıkarmasını, sonra Paris’in ara sokaklarından birinde, hiç bilmediği çok hoş bir küçük bistroda oturup yeni ürün taze şarap içişlerini hatırlıyor. Sokağa bakan basık ama geniş pencerelerdeki yarım tül perdeler, camlara yapıştırılmış “<em>Le Baujaulais nouveau est arrivé”</em> (Taze Baujaulais şarabı geldi) müjdesini taşıyan neşeli küçük afişler –demek ki kasımın ilk haftasıymış– şarabın serin ve yumuşak tadı, Falin’in garsonla Rusça konuşması, bir kadının hafif ve ağdalı bir sesle söylediği insanın içine işleyen Rusça bir aşk şarkısı.</p>

    <p>— Paris’te olduğunuzu biliyordum, Şerif Yoldaş söylemişti, ama sizi nerede bulabileceğime dair fikrim yoktu, diyor adam.</p>

    <p>Fransızcası düzgün, ama gündelik dilde tuhaf kaçacak kadar edebî ve ağdalı.</p>

    <p>— Benim ise sizi burada göreceğim hiç aklıma gelmezdi. <em>Humanité</em>’de konferans ilanını tesadüfen gördüm. Adınızı okuyunca kaçırmak istemedim, geldim. Biraz kalacak mısınız Paris’te?</p>

    <p>— Rusya’da komünizm yeniden kurulana kadar buradayım, diyor kendine yakışan alaycılığıyla. Yani birkaç yüzyıl kadar.</p>

    <p>— O kadar sürecek mi dersiniz?</p>

    <p>— Dünyayı bilmem ama Rusya’da sürer sanırım.</p>

    <p>Sonra ciddileşiyor.</p>

    <p>— Artık Paris’te yaşıyorum. Üniversitedeyim. Çalışma olanaklarım fena değil. Paris’in havasını seviyorum. Hâlâ özgür, başına buyruk, hafifmeşrep ve küstah bir şehir burası. Ruhumun ve damağımın tellerini okşuyor.</p>

    <p>Adamın Rusçadan sözcüğü sözcüğüne çevirdiği “ruhun ve damağın tellerini okşamak” deyimi ve hafifmeşrep nitelemesi Ülkü’ye komik geliyor.</p>

    <p>— Benim de ruhumun ve damağımın tellerini okşuyor, diyor gülerek. Hafifmeşrep benzetmenizi de çok sevdim. Moskova ağırbaşlı ve trajikti; Berlin yaralı ama katı, Leipzig soğuk, sinirli ve kasvetli, İstanbul hülyalı, dağınık ve mahmurdur.</p>

    <p>— Sizin şairiniz... niye sizin dedim, mezarı bile bizdeyse bizim şairimiz Nâzım “Nerede ölmek istersin şair?” diye sorar. “Önce İstanbul’da, sonra Moskova’da, sonra Paris’te” der bir şiirinde. Ölmeyi bilmem ama, yaşamak için benim tercihim, Paris.</p>

    <p>— Ben ölmek için belki de İstanbul’u tercih ederdim Falin. Bir oğlum vardı, İstanbul’da öldü, öldürüldü.</p>

    <p>Falin, şaşkınlıkla masanın üstüne abanıyor, önündeki şarap kadehi devriliyor. Rus garson, elinde bir peçeteyle gülerek koşuyor. “Uğurdur, üzülmeyin, hemen tazeliyorum.”</p>

    <p>— Bir oğlunuz olduğunu biliyordum. Evet, hatırlıyorum. Şerif, Moskova’dan ayrılmak istemenizi oğlunuzu özlemenize bağlıyordu. Bizimkiler her zamanki ağırkanlılıklarıyla çocuğu zamanında getirtmeyi başaramamışlardı sanırım. Belki de uğraşmamışlardı bile. Çok üzgünüm. Ne zaman kaybettiniz onu?</p>

    <p>Adamın son sözleri söylerken kullandığı kalıp cümleciklerin yapaylığı, gerçek duygularını gizliyor.</p>

    <p>— İki yıl oldu. Öldürüldüğünde yirmi yaşındaydı. Sorgusuz yargısız öldürdüler. Sol terörist örgütlerle mücadelenin en kestirme yolu buydu onlara göre. Daha sonra, örgüt üyesi bile olmadığı anlaşıldı.</p>

    <p>— Şerif öğrendi mi oğlunun ölümünü? Sanırım ayrı yaşıyordunuz.</p>

    <p>— Evet, ayrı yaşıyoruz. Onu çoktandır görmedim. En son Leipzig’de görmüştüm, sonra haberleşmedik. Belki de duymamıştır Umut’un öldürüldüğünü. Belki de biliyordur, kim bilir!</p>

    <p>— Ne biçim bir fırtına bu, diyor Falin, Ehrenburg’un romanına gönderme yaparak. Fırtına da ne! Kasırga demek gerekiyor buna. Hepimizi önüne katmış sürüklüyor. Hep böyle oldu. Sadece bizim kuşak değil, burnunu kulübesinin kapısından dışarı uzatmaya cüret eden herkes, kuşaklar boyunca kasırgaların önünde bir yerlere sürüklendi.</p>

    <p>Sesi alabildiğine kederli, yüzü solgun. Adamın gözlerindeki hüznün derinliği içini acıtıyor; yüzünün inceliği aşan zayıflığı, neredeyse saydamlığı korku veriyor. “Keşke Umut’un ölümünü hiç söylemeseydim ona, neşeli birşeylerden konuşsaydık.” Falin’de kendisini çeken şeyin kederlerinin birbirine ikiz kardeş gibi benzemesi olduğunu anlıyor. Belki de yaşanmışların benzer ağırlığı ve yalnızlıkları yüzünden; belki de artık, yaşanacak değil ölünecek şehirlerin sıralamasını yapmaya başladıkları için.</p>

    <p>Susuyorlar; oysa konuşacakları çok şey var. Söz bittiği için değil, söyleneceklerden ürktükleri için susuyorlar. Sonra bistrodan çıkıp hiç gereği olmadığı halde bir sinemaya giriyorlar. Birlikte olacakları, sevişecekleri dakikaları geciktirmek için nehir boyunda oyalanıyorlar. Her biri kendi nehrinin anılarına, kendi kederine dalıyor; ikisi de ilk sözü söylemekten çekiniyor.</p>

    <p>— Eve gidelim, yoruldum, diyor Ülkü. Evde şarabım ve peynirim var.</p>

    <p>Sesine sıradan, doğal bir renk vermeye çalışıyor. Bunun neye davet olduğunu ikisi de biliyor.</p>

    <p>— Geç bile kaldık, diyor Falin. Kaybedecek fazla zamanımız yok. Hele benim, hiç.</p>

    <p>Ne demek istemişti? Onu yakışıklı ve etkileyici kılan zayıflamasının nedeni olan hastalığının ilerlediğini mi, yoksa yaşlandığını mı söylemek istiyordu? “Kanser olduğunu hiç düşünmemiştim. Sonraki günlerde de hiçbirşey belli etmedi. Çok sonra, dolaylı olarak öğrendiğimde, ‘Olabileceğinin en iyisi, aldırma,’ dedi. ‘İlerlemesi de durdu zaten.’ Konuya bir daha değinmedik.</p>

    <p>O gün, eve gittik ve seviştik. Ne ateşli ne de çekingen; sıradan, fazla iz bırakmayan bir cinsel temas işte. Aradığımız, cinsellikten çok yalnızlığımızı aşmak, insan sıcaklığını derinine duymaktı. Sevişmenin ilişkimizi uzatabileceğini, gerçek bir kadın-erkek birlikteliği yaşayabileceğimizi umut ediyorduk belki de. Ama sanırım, ikimiz de fazla yüklüydük, geleceksizdik, yaşlanıyorduk; beceremedik.”</p>

    <p>Buluşmaları giderek renksizleşmiş, sıradanlaşmış, seyrekleşmişti. Neşe, umut, inanç paylaşılır, ama keder? Hayır, keder ve acı paylaşılmıyor. Bunu çoktan öğrenmişti.</p>

    <p>Falin’i aramaya, eğer kabul ederse eve onunla birlikte gitmeye, ona danışmaya karar verdi. Sonra, André’yi görmek üzere kafeteryadan çıktı. Kapıdan çıkmadan önce, okuduğu gazeteleri –kendi fotoğrafının bulunduğu iki gazeteyi görünür şekilde en üste koymaya özen göstererek– yerlerine yerleştirdi. Biraz önceki paniği geçmiş, sakinleşmişti. Kendi derdine düşmenin Arın’ın ölümünü unutturduğunu, bu tatsız durumdan kurtulma çabasının ölüm acısının önüne geçtiğini düşündü; içi cız etti.</p>

    <p>André’nin odasına biraz da çekinerek girdiğinde, adamın dost ve yakın tavrını görüp şaşırdı. “Güç durumda olduğumu biliyor, yardım eder görünüp fırsattan istifade etmeyi planlıyor,” diye düşündü.</p>

    <p>— İyi ki geldiniz. Sabahtan beri sizin Elçilik’ten gelen telefonları atlatmaya çalışıyorum, dedi adam. Sizinle görüşmek istiyorlar. Ne düşündüğünüzü bilmediğimden, dün ve bugün izinli olduğunuzu, işe döndüğünüzde mesajı ileteceğimi söyledim.</p>

    <p>— İyi etmişsiniz, teşekkür ederim. Sizin başınıza da derde soktum galiba.</p>

    <p>— Hayır, böyle düşünmeyin. Ben olayı dün akşamüstü öğrendim. Size ulaşmaya çalıştım, ama mümkün olmadı. Herhalde evde yoktunuz. Telesekreterinize de, çağrınıza da not bıraktım. Tatsız bir durumu engellemek için patronlarla da konuştum. Mösyö Müra’yı sizin öldürmediğinizi herkes biliyor. O gazeteler aleyhine dava açacak olursanız, kurumun avukatı davayı üstlenecek.</p>

    <p>— Teşekkür ederim, dedi yeniden.</p>

    <p>Sonra, uzatılan barış çubuğunu kabul ettiğini belirtmek için, gülümseyerek,</p>

    <p>— Ama Müra değil Murat, biliyorsunuz André, diye ekledi.</p>

    <p>André’nin havasını anlamaya, birden değişen tutumunun nedenini çözmeye çalışıyordu.</p>

    <p>— Evet, artık dikkat edeceğim. Size de Madam Oztürk değil Öztürk diyeceğim. Bir tek şeyi bilmek isterdim. Merakımı bağışlayın. Biliyorsunuz, merak yedi günahtan biridir, ama günahkâr olmayan kim var? Üstelik bizim mesleğimiz meraksız olmaz. Mösyö Murat’ı tanıyordunuz değil mi Ülkü?</p>

    <p>Demek ki öğrenmek istediği buymuş, diye düşündü ve içinden gülmek geldi. Cin gibi bir herifti André. Halinden tavrından Arın’la arasında özel bir ilişki olduğundan kuşkulanmıştı demek.</p>

    <p>— Evet Arın Murat’ı tanıyordum. Yirmi beş yıl önce onunla birlikteydim. İlk aşkımdı. Öğrencilik yıllarında bir süre Paris’te de birlikte kalmıştık. Sonra ayrıldık; üç-dört yıl önce, oğlum öldürüldüğü zaman konuyla ilgili bir karşılaşma dışında, bir daha görüşmedik.</p>

    <p>Bütün bunları o kendini beğenmiş küstah adama neden anlattığını bilmiyor. Belki artık hiç önemi kalmadığından, belki de adamın “insan” yüzünü görmek hoşuna gittiğinden...</p>

    <p>— Konferansı izlemeye bu yüzden gitmek istememiştiniz demek.</p>

    <p>— Evet, ama sonra gittim. Gazeteye telefon etmiş, buluşmak istemişti. Konferanstan sonra gazeteye dönüp haberi yazdım. Gece de, şu Ile Saint-Louis’deki akvaryumlu restoranda birlikte yemek yedik. Sonra, saat on biri geçe Arın oradan ayrıldı. Bana, biraz daha oturmamı, birlikte çıkmamızın doğru olmayacağını söyledi. Taksiye binip eve döndüğümde saat on ikiye geliyordu. Ertesi gün, yani dün, beni arayacaktı. Öğleye kadar aramadı. Bu çok garip geldi bana, mutlaka araması gerekiyordu, öyle konuşmuştuk. Sonra, saat kaçtı bilmiyorum, polisten haber geldi. Arın Murat öldürülmüştü, onu teşhis etmek için morga gitmem gerekiyordu.</p>

    <p>— Niye sizden istediler bunu dersiniz?</p>

    <p>— Sadece formalite olduğunu söylediler. Kafam o kadar karışık ki, bütün bunların üzerinde uzun uzun düşünemedim. Ama sanırım tepkimi ölçmek istiyorlardı. Sorgu yargıcı, öldürüldüğü gece birlikte yemek yediğimizi biliyordu.</p>

    <p>— Sizce neden öldürdüler onu Ülkü?</p>

    <p>— Bilmiyorum, ama izlendiğinden kuşkulanıyordu. Birlikte yemek yediğimizi bildiklerine göre, o gece de izlemişlerdi.</p>

    <p>— Eğer o gece için başınızı ağrıtacak olurlarsa, o yemeği gazeteye çok özel bir röportaj yapmanız için benim ayarladığımı söyleyebilirsiniz. Gerçekten de, Mösyö Murat’ın o konferansta söyledikleri çok ilginçti, iktidarın pisliklerinin yetkili bir ağızdan ortaya serilmesiydi. Dışhaberler seksiyonu şefi olarak sizden kendisiyle özel bir görüşme yapmanızı istememden daha doğal ne olabilir?</p>

    <p>— Bir kere daha, teşekkürler. Yardımlarınız gerçekten de rahatlatıcı oluyor André.</p>

    <p>— Elçiliğe gidecek misiniz?</p>

    <p>— Önce bir arkadaşımla eve gitmek, evin haline bir bakmak istiyorum. Dün öğleden beri gitmedim eve. İçimde tuhaf duygular var. Belki de eski Türkiye alışkanlığı. Evlerimiz sık sık basılır, aranır; biz olmadığımız zamanlar evde karakol kurulup gelen giden yakalanırdı.</p>

    <p>— Sizinle gelmemi ister misiniz?</p>

    <p>— Bir arkadaşımı arayacağım, eğer bulamazsam sizden rica ederim. Sağ olun.</p>

    <p>Adamın eline uzanıp dostça sıktı. Şu insanlar hiç belli olmuyor, diye geçirdi içinden.</p>
    <hr />

    <p>Falin’e üniversitedeki numarasından ulaştı. Çok acele görüşmeleri gerektiğini, telefonda anlatamayacağını bir nefeste söyledi. Bir saat sonra eve yakın bir kahvede buluşmak üzere sözleştiler. Profesör’ün sesi isteksiz ve neşesiz geldi. “Onu aramakla yanlış mı yaptım?” Görüşmeyeli kaç ay geçtiğini hesaplamaya çalıştı. En az dört-beş ay...</p>

    <p>Son kez buluştuklarında, Milva’nın Paris konserine gitmişlerdi. Milva, Piazzolla’nın, Latin tutkusunun ve hüznünün müziğe dönüştüğü muhteşem parçalarını söylerken, “Slav duygusallığından ne kadar farklı, yine de ne kadar yakın,” diye düşünmüştü. <em>Anni di Soli tu dine</em>’yi dinlerken, gözleri buğulanmış, aynı anda Falin hafifçe kolunu sıkmış, “Bizimki gibi,” diye fısıldamıştı. Giderek tekdüzeleşen ilişkilerini renklendirecek ortak bir zevk, ortak bir duygusallık bulmaktan mutlu olmuşlar; konserden çıktıktan sonra birlikte yemek yemiş, şarap içmişlerdi. İlişkilerinin günbegün soğuduğunu; sessiz sedasız, yumuşacık tükenmekte olduğunu ikisi de biliyordu. Tükenişin önüne geçmeye ise ne güçleri ne de niyetleri vardı.</p>

    <p>— Büyük ve tutkulu bir aşk, gerçek bir kadın-erkek ilişkisi ancak gençlikte yaşanıyor, demişti o gece Falin. İnsan ancak gençliğinde aşkın sonsuzluğuna inanır. Umut olmayınca aşk da olmaz.</p>

    <p>Sonraki günlerde, birkaç kez telefonlaşmışlar ama buluşmamışlardı. İkisinin de işi başından aşkındı ve işleri ilişkilerinden daha önemliydi.</p>

    <p>Ülkü’nün telefondaki sesi o kadar değişik ve heyecanlıydı ki, Falin buluşacakları kahveye giderken endişelenmekten ve çeşitli varsayımlar üretmekten kendini alamadı. Şerif Yoldaş’tan bir haber almış olabilir, diye düşündü. Belki de kötü bir haberdir. Ya da Türkiye’den bir haber vardır.</p>

    <p>Sabahın o saatinde kahvede, sütlü kakaosunu içen yaşlı bir kadından, bir de çivi çiviyi söker düşüncesiyle sabah sabah bira içen akşamdan kalmış bir ayyaştan başka kimse yoktu. Ülkü, masanın üstüne yaydığı bir gazeteye dalmıştı. Onun, ilk tanıdığı günden bu yana ne kadar değiştiğini, nasıl olgun ve hoş bir kadına dönüştüğünü düşündü. Yine de, Moskova’da tanıdığı etli canlı, hayat dolu genç kadını anımsayıp o zamanlar birlikte olamadığına hayıflandı. İnsan hep geç kalıyor, ne yazık!</p>

    <p>Ülkü başını gazeteden kaldırıp Falin’i görünce, çığlığını güç tuttu. Adamın, ona bir Rus soylusu havası veren kır düşmüş kumral saçları dökülmüştü. Yüzü her zamankinden daha solgundu ve bu haliyle korku filmlerindeki zombileri hatırlatıyordu. Ülkü’yü bazen hayrete düşüren keskin zekâsıyla, kadının şaşkınlığının nedenini hemen kavradı.</p>

    <p>— Galiba sana söylemeyi unuttum, diye açıkladı. Doktorlar kan değerlerimi pek parlak bulmadılar, beş-altı kez kemoterapi uyguladılar. Ama şimdi iyiyim. Son MR’larda belirgin bir gerileme vardı.</p>

    <p>— Uzun zamandır görüşmedik, dedi Ülkü eksiklenerek. Beni aramalıydın. Yanında olurdum. Böyle zamanlarda insanın bir dosta ihtiyacı vardır.</p>

    <p>— Bana sorarsan, insan tam da böyle zamanlarda yalnız kalmalıdır. Dostların ve sevgililerin hastabakıcı olmadıklarını unutmamalıyız. Hastalık çirkindir canım, çirkinlik ise sevgiyi ve ilgiyi öldürür. Her neyse, şimdi sen anlat bakalım. Umarım kötü bir haber değildir.</p>

    <p>— Yardımına ihtiyacım var Saşa.</p>

    <p>Falin’e ilk kez küçük adıyla seslendiğini düşündü.</p>

    <p>— Aklına, dostluğuna, deneyimine ihtiyacım var.</p>

    <p>İlişkilerinin yeni başladığı günlerde Ömer’e de buna benzer birşeyler söylediğini anımsadı. Falin’le ilişkim bastırılmış bir özlemin, Ömer’e geri dönmek isteğimin sonucu muydu yoksa? Sırtımı dayayacak sağlam bir duvar, sığınacak güvenli bir liman, aklıma eklenecek bir akıl, yaşayamadığım tüm yaşamların hazır bir özetiydi Ömer’de aradığım ve bir dönem bulduğumu sandığım. Falin’den beklediğim de farklı değildi belki.</p>

    <p>— Hikâye uzun, dedi.</p>

    <p>Masanın üstündeki, birinci sayfada kendi fotoğrafı olan gazeteyi adamın önüne doğru sürdü.</p>

    <p>— Bu sabah gazete okumadığın anlaşılıyor. Bütün gazetelerde, özel görevle Paris’te bulunan bir Türk diplomatın faili meçhul bir cinayete kurban gittiği haberi vardı.</p>

    <p>Adamın şaşkınlığını ve telaşını fark edince ekledi:</p>

    <p>— Katil ben değilim, merak etme. Sadece öldürüldüğü gece birlikte yemek yemiştik. Bu saçmalıkları o yüzden uydurmuşlar.</p>

    <p>Falin’e, siyasal kimliği ve yaşadıkları dışında, geçmişine ilişkin hiçbirşey anlatmadığını o zaman fark etti. İkisi de, birbirlerinin geçmişteki özel yaşamlarıyla hiç ilgilenmemişler, bunları hiç konuşmamışlardı.</p>

    <p>Merakla bekleyen adama, Arın’la ilişkisinin kısacık bir özetini yaptı. Böyle anlatıldığında hikâyenin ne kadar basit ve sıradan olduğuna kendi de şaştı. “Her gençkızın başına gelir,” dedirtecek türden sıkıcı bir “bitmeyen aşk” ya da “aldatılmış ve terk edilmişlik” hikâyesi... Bildiği ve tahmin ettiği kadarıyla Arın Murat’ın devletteki konumunu, gizli görevleri olabileceğini, iki gün önceki basın konferansında bunun ipuçlarını verdiğini, resmî metnin çok dışına çıkarak devlet teröründen, Gladio paraleli örgütlerden, benzeri tabu konulardan söz ettiğini anlattı.</p>

    <p>Profesör, dün sabahki gazetelerde konferans haberini okumuş, ilgi çekici bulmuştu. Gece Arın Murat’la birlikte yemek yerlerken başka şeyler de söyleyip söylemediğini sordu.</p>

    <p>— Konuştuk tabii. Çok tedirgindi. Bir süredir izlendiğinden kuşkulanıyordu. Hemen ertesi gün istifasını verip görevden ayrılmayı, bulaştığına inandığı pisliklerden arınmayı, yeni bir yaşama başlamayı planlıyordu.</p>

    <p>Hayal ettiği yeni yaşama kendisiyle birlikte başlamak istediğinden, o gecenin Arın’ın kendisine dönüş gecesi olduğundan söz etmedi. Umut’un aslında Arın’ın oğlu olduğunu da söylemedi. Bunları paylaşmak istemiyordu, bir yararı da yoktu zaten.</p>

    <p>— Türkiye’de sık sık böyle cinayetler işleniyor ve katiller bulunmuyor değil mi, diye sordu adam. Birkaç yıl önce, önemli bir gazeteci öldürülmüştü, Fransız televizyonu bile vermişti cenaze törenini. Avrupa basını, hele de Fransızlar biraz abartıyorlar, biliyorum; ama Türkiye’nin doğusunda da sık sık benzer cinayetler oluyor sanırım.</p>

    <p>Ülkü “evet” anlamında başını salladı.</p>

    <p>— Bana sorarsan, Paris’in ortasında işlenen bu cinayet de aydınlatılamayacak. Oysa, olay hiç de karışık gelmiyor bana. Senin arkadaşın üstlendiği görevler gereği çok şey biliyordu. Devletin üst düzey bir ajanıydı diyelim.</p>

    <p>Ülkü ürperdiğini, içinin buz kestiğini hissetti. Tam tepki verecekken vazgeçti. Belki de ajan sözcüğünü farklı bir anlamda kullandı, diye düşündü. Fransızcası mükemmel değil, sık sık böyle yanlışlar yapıyor.</p>

    <p>Falin, erkeklerde az bulunan dikkati ve sezgisiyle kadının yüzündeki ifadeyi yakaladı.</p>

    <p>— Ajan derken, devlet görevlisini kastetmiştim, dedi. Sanırım devletin bazı uygulamalarını, dıştaki kabuğun gizlediği derindeki illegal yapıyı biliyordu. Devlet adına işlenmiş suçların ve cinayetlerin bilgisine sahipti. Bu bilgilerin ona ağır gelmeye başladığını, en önemlisi de yaptığı işe ve hizmet ettiği amaca güvenini yitirdiğini, Onlar adamın kendisinden bile önce fark etmişlerdir. Bilmediğimiz, yaşamadığımız şeyler değil bunlar. Sanma ki sadece Türkiye’de oluyor. Sizde belki biraz daha kaba, tıpkı bizde olduğu gibi.</p>

    <p>— Onlar kim Falin?</p>

    <p>— Örneğin, şu kapının yanındaki masaya gelip oturan evrak çantalı, koyu renk ceketli adam onların adamlarından biri olabilir. Ama hiç önemi yok, korkma. Onlar, burada eski bir Rus komünistiyle buluşmuş da olsan, senin cinayetle de, o türden gizli işlerle de ilgin olmadığını çok iyi biliyorlar. Onlar devletin ve iktidarın gerçek sahipleri ve tetikçileridir. Müthiş bir korunma refleksleri vardır ve içlerinden birinin değil ihanetini, yaptığı işlerden kuşkuya düşmesini bile affetmezler. Bilmediğin şeyler değil senin bunlar. Moskova’dayken, bir konferansta iktidar konusunu tartışmıştık. Sen can alıcı bir soru sormuştun. Ben ise bütün uzlaşmacılığımla soruyu savuşturmaya çalışmıştım. Hatırlıyor musun?</p>

    <p>Hatırlıyor. Kafasını iktidar olgusuna ve kavramına taktığı günlerdi. Devlet ve iktidar konusunu tartışırken “İktidar ütopyaya ihanet değil midir?” diye sormuştu Falin’e. Adamın asıl söylemek istediklerini söyleyemediğini, kıvrandığını fark etmiş, bundan da için için keyif almıştı.</p>

    <p>— Sosyalist iktidar ütopyaya doğru götüren bir yol, bir araçtır, demişti Profesör. Bir iktidar biçimi olarak proletarya diktatörlüğü de öyledir. Amacımıza varmak için araçlara ihtiyacımız var.</p>

    <p>— Her çeşit devletin ve siyasal iktidarın sönümleneceği, ortadan kalkacağı topluma, yani ütopyaya, buyurgan devlet ve bilinen iktidar mekanizmalarıyla nasıl varılır? Araç amaca uygun olmadığı zaman, amaç kayar, aracın uydusu olur, diye üstelemişti.</p>

    <p>— Hatırlıyorum. Böyle bir soru sorup seni zora soktuğum için üzülmüştüm sonra. Ama galiba haklıydım. Sistemin yıkılışı beni haklı çıkardı sanırım. Her neyse, dün sorgu yargıçlığından çağırıp morga teşhise götürdüler ve bilgi aldılar. Sonra kendimi o kadar çaresiz, o kadar kötü hissettim ki eve dönemedim. Daha doğrusu nedenini anlayamadığım bir korkuya kapıldım. Geceyi gazetede geçirdim. Sabah da, gazetelerde haberi gördüm. Eve yalnız gitmek istemiyorum. Senin için sakıncası yoksa, acaba birlikte gidebilir miyiz, diye soracaktım.</p>

    <p>— Beni hemen düşünmemene üzüldüm. Keşke dün hemen arasaydın ya da bana gelseydin. Birazdan, birlikte gideriz eve.</p>

    <p>“Sahi, neden hemen Falin gelmedi aklıma? Şu iki tuhaf gün boyunca neden onu hiç düşünmedim? Bir zamandır görüşmesek de, şu koca şehirde en yakın olduğum insan yine de o değil mi?”</p>

    <p>Eski bir evden bozma apartmanın dar ve loş ışıklı merdivenlerinden Falin önde, kendisi arkada çıkarken adamın hareketlerinin ağırlaşmış olduğunu, bir bacağının sanki aksadığını fark etti. İçi burkuldu. MR’ının ve kan değerlerinin iyi olduğu ne kadar doğru acaba?</p>

    <p>Anahtarı dairenin kilidine sokarken Falin’in koruyucu ve sakinleştirici varlığına rağmen elleri titredi. “Eskiden böyle korkmazdım,” diye düşündü. “O zamanlar korkuyu yenebilecek kadar inançlı ve umutluydum.”</p>

    <p>Öğleye kadar zaten hiç güneş almayan küçük daire, bu puslu eylül gününde, elektriği yakmaya ihtiyaç gösterecek kadar karanlıktı. Antredeki elektrik düğmesine bastı. Oturma odasının kapısı açıktı. Bitpazarından pek severek aldığı üstü ince çiçek işli yeşil cam fanusun hareli ışığında, çalışma masasının ve kitap rafının darmadağın olduğunu hemen fark etti.</p>

    <p>— Gelmişler, dedi fısıltıyla.</p>

    <p>— Ama çoktan gitmişlerdir, dedi adam yüksekçe bir sesle.</p>

    <p>Bir an susup evi dinlediler. Eskidiği için gürültüyle çalışan buzdolabının sesinden başka bir ses duyulmuyordu. Ağır bir koku geldi burunlarına. Naftalin, tütün, çiçek tozu karışımı tuhaf bir koku.</p>

    <p>— Seninkiler birşeyler çekmiş olmalılar, dedi Falin.</p>

    <p>— Nasıl bir şey yani?</p>

    <p>— Esrar gibi bir şey. Esrar böyle kokar. Ya da tuhaf bir yanık kokusu. Ocağın üstünde yemek bırakmadığından emin misin?</p>

    <p>— Bıraksaydım, iki gündür ev yanardı.</p>

    <p>Çalışma masasının bütün çekmeceleri açılmış, kâğıtlar, gazete kupürleri, bazı fotoğraflar etrafa yayılmıştı.</p>

    <p>— Buraları sen böyle dağınık bırakmadıysan, biraz çalışmışlar burada.</p>

    <p>— Tabii ki ben böyle bırakmadım. Masamın üstü her zaman topludur. Ben dağınıklıkta çalışamam. Demek ki boşuna korkmamışım. Sence ne aradılar?</p>

    <p>— Nereden bilebilirim? Öldürülen kişiyle ilişkinin derecesini gösterecek bir fotoğraf, bir mektup falan aramış olabilirler. Meraklarının doğrudan sana yöneldiğini sanmıyorum. Böyle olsa, bugüne kadar fark ederdin. Ortalığı böyle dağınık bıraktıklarına göre, geldiklerini belli etmek, biraz gözdağı vermek istemişler.</p>

    <p>— Fransızlar olamaz değil mi?</p>

    <p>— Fransız polisi bu vakayla yasal sınırlar içinde ilgilenir. Bildiğim kadarıyla bu türden yöntemlere başvurmaz. Şimdi vakit geçirmeden yapmamız gereken, polise haber vermek. Dün görüştüğün –sorguya çeken dememişti– sorgu yargıcını aramalısın. Geçmişle ilgili ayrıntılı bilgi vermen gerekmez bence. Zaten öldürülen adamla yıllardır hiç görüşmemişsiniz. Ancak, dün geceki yemekte konuştuklarınızı, izlenimlerini falan ayrıntılı anlatmalısın. Bana sorarsan, bu cinayeti olsa olsa Fransız polisi çözer; çözmek isterse tabii. Türk tarafının ise çözmesi gerekmiyor. Büyükelçiyi, legal kimlikli resmî görevlileri, diplomatları falan demiyorum, ama istihbarattakiler zaten biliyorlardır; en azından tahmin ediyorlardır. Ya kendi adamlarıdır tetikçi ya da birlikte çalıştıkları istihbarat örgütünün adamı.</p>

    <p>— Dünden beri Elçilik’ten de arıyorlarmış beni; gazeteden bildirdiler. Gidip görüşmeli miyim, bilmiyorum. Aslında yasal zorunluluğum yok. Fransız vatandaşıyım ben. Yine de...</p>

    <p>— Gitmende ne sakınca olabilir ki! Tabii gizli istihbarat sorgularına falan izin vermemek koşuluyla...</p>
    <hr />

    <p>Büyükelçi Türkiye’ye çağrılmış olduğundan yerine vekâlet eden diplomatın meraklı bakışlarını üzerinde hissedince, “Adam, karizmatik ve saygın Arın Murat’ın son gecesinde nasıl bir kadınla beraber olduğunu anlamaya çalışıyor,” diye geçirdi içinden. Birkaç dakika önce kendisini karşılayan ve bu odaya getiren görevlinin yüzünde de tıpatıp aynı ifade vardı.</p>

    <p>Makam masasından kalkıp Ülkü’yü büyük bir nezaketle köşedeki oturma gurubuna buyur eden, kendisi de oradaki rahat koltuklardan birine oturan diplomat, söze nasıl başlayacağını düşünüyor.</p>

    <p>— Üzücü, çok üzücü. Sayın Arın Murat sadece camiamızın mümtaz bir üyesi değil, yeri doldurulmaz bir devlet adamıydı. Gerçekten çok üzücü. İnanılmaz bir şey.</p>

    <p>Ülkü, nezaket icabı sigara içip içemeyeceğini soruyor ve adamın cevabını beklemeden çantasından çıkardığı Gauloise Light paketinden bir sigara alıp yakıyor.</p>

    <p>— Gazeteye gittiğimde, Elçilik’ten defalarca arandığımı söylediler, diyor sesine olabildiğince doğal, hatta ilgisiz bir tını vermeye çalışarak. Sorularınız olabileceğini düşünüyorum. Bunlara cevap vermek için buradayım. Sizin de belirttiğiniz gibi Sayın Arın Murat’ın suikasta kurban gitmesi gerçekten de çok üzücü.</p>

    <p>— Soruşturma bütün hızıyla sürüyor. Fransız makamlarıyla sıkı işbirliği içindeyiz. Suikast sözcüğünü kullandınız, ancak cinayetin siyasal yönünden çok, soygun, yanlış hedef, kaza kurşunu gibi ihtimaller ağır basmaya başladı sanırım.</p>

    <p>Bu adam ağzımı aramak için böyle konuşmuyorsa, işi bir an önce örtbas etmeye niyetliler demektir, diye düşünüyor.</p>

    <p>— Türk hükümetinin Sayın Murat’ın katillerinin bulunması için elinden geleni yapacağından hiç kuşkum yok, diyor alaylı olmasını engelleyemediği bir vurguyla. Size nasıl yardımcı olabileceğimi sormak isterdim.</p>

    <p>— Eldeki bilgilere göre, öldürüldüğü gece birlikte yemek yemişsiniz. Belki anlatacaklarınız vardır diye düşündük. Tabii Fransız vatandaşı olarak kendi isteğiniz dışında bilginize başvuramayız. Ama sanırım yardımcı olursunuz.</p>

    <p>— Bunun için buradayım. O gece Sayın Arın Murat’la yemek yememin nedeni, gazetemin kendisiyle özel bir söyleşi yapma görevi vermiş olmasıydı. Biliyorsunuz; yabancı basına yönelik bir konferans vermişti. Orada, resmî metnin dışına çıkan ilginç yorumları ve saptamaları oldu ve o âna kadar fazla önemsenmeyen bu brifing, birden basının dikkatini çekti. Seksiyon şefim bizim gazeteye özel, atlatma bir haber, bir söyleşi yapmamı istedi.</p>

    <p>— Ah evet, o yanlış anlaşılan ve Fransız basınına yanlış yansıyan talihsiz konuşmadan söz ediyorsunuz.</p>

    <p>Adamın Arın Murat’ın konferansının hatırlatılmış olmasından rahatsızlık duyduğunu ve konuyu kapatmaya çalıştığını seziyor.</p>

    <p>— Yanlış anlaşıldığını hiç sanmıyorum. Ben de oradaydım ve konuşmasını baştan sona izledim. Her neyse, Türk olduğum ve kendisiyle daha önce de birkaç kez karşılaştığım için, diğer muhabirlere göre avantajlı konumdaydım. Sayın Murat’ın vakti çok kısıtlıydı. Atak davrandım ve akşam yemeğini birlikte yemeği teklif ettim. O da kabul etti.</p>

    <p>— Daha önce birkaç kez karşılaştığınızı söylemiştiniz. Türkiye’de mi, yurtdışında mı?</p>

    <p>— Bu soru biraz sorgu kokuyor, ama bence sakıncası yok. 1992’de Türkiye’de makamında görüşmüştüm. Konu yine Türkiye’nin demokratik açılımlarıydı. Biliyorsunuz, Avrupa kamuoyu, özellikle de Fransız basını bu konuda duyarlılık gösteriyor. Yıllar önce de bir kez Türkiye’de karşılaşmışız; bir toplantıda. Bunu ikimiz de unutmuşuz. Gece yemekte, sohbet ederken ortaya çıktı.</p>

    <p>— İki gece önce yaptığınız söyleşiyi banda mı kaydetmiştiniz, yoksa not mu almıştınız? Belki de soruşturmanın derinleştirilmesine yarayacak ipuçları bulunabilir Sayın Murat’ın söylediklerinde.</p>

    <p>— Banda almıştım. Bandı da gazeteye, seksiyon şefine teslim ettim. Bizde âdet böyledir.</p>

    <p>André’nin, arkasında duracağına güvenerek yalan söylüyordu.</p>

    <p>— Bandı alabiliriz herhalde.</p>

    <p>— Bence hiçbir sakıncası yok. Verirlerse alabilirsiniz.</p>

    <p>Olmayan ses kaydını nasıl alacaklarını düşünüp içten içe keyifleniyor.</p>

    <p>— Bağışlayın. Size hiç de diplomatça olmayan bir soru sormak isterdim Ülkü Hanım. Çok özel bir soru. Ve inanın tamamen kişisel bir merak. Sayın Arın Murat’la, özel bir ilişkiniz var mıydı, eskiden olmuş muydu?</p>

    <p>— Gerçekten de hiç diplomatça bir soru değil. Anladığım kadarıyla bulvar gazetelerini iyi izliyorsunuz beyefendi. Benim de çok merak ettiğim bir konu var; benimki de tümüyle kişisel bir merak. Evime gizlice girip kâğıtlarımın, kayıt bantlarımın, fotoğrafların arasında ne arandığını; haa, bir de kendimin bile hatırlamadığım eski bir fotoğrafımın nereden bulunup gazetelere kimler tarafından gönderildiğini merak ediyorum.</p>

    <p>Ağır bir sessizlik oluyor.</p>

    <p>— Hassasiyetinizi anlıyorum, diyor adam. İsterseniz soruları sorulmamış sayalım. Sizin eklemek istediğiniz bir şey var mıydı?</p>

    <p>— Evet, var. Yemek ve söyleşi bitip de ayrılacağımız zaman, Sayın Murat, birlikte çıkmamızın doğru olmayacağını, eğer bir süredir paranoyak düşünceler geliştirmiyorsa, izlendiği kuşkusu taşıdığını söyledi.</p>

    <p>— Kim izliyormuş?</p>

    <p>— Bunu söylemedi. Belki bilmiyordu, belki de benim bilmemi istemiyordu. Haa, bir şey daha: Gece Elçilik’te kalacak, ertesi gün de havaalanından kızını karşılayacaktı.</p>

    <p>— Evet, anlıyorum. Not aldım. Kızı ve eşi dün Paris’e geldiler. İkisi de şoka uğramış durumda. Sizi asıl bu yüzden aramıştık. Sizin için çok zor olacağını biliyorum; ama sizinle, yani Arın Murat’ı son gören kişiyle görüşmek istiyorlardı.</p>

    <p>— Bu gerçekten onların istemi mi, yoksa resmî bir istek mi?</p>

    <p>— Bana inanın ki, onların, özellikle de eşinin ricası. Tamamen duygusal bir istek, ama anlamak mümkün.</p>

    <p>Ne yapacağını düşünmeye çalışırken zaman kazanmak için bir sigara daha yakıyor. Dolaylı bir sorgu tekniği olmasın bu! İşin içinde bir istihbarat puştluğu varsa... Olsa ne olur? Cinayeti benim işlemediğimi en iyi bunlar bilirler. Asıl öğrenmek istedikleri, Arın’ın bana neyi ne kadar söylediği. André ile konuşmalıyım. Yarın gazeteye, gece yemekte yaptığım sözde söyleşiyi yetiştirmeliyiz. Bu adamlar, hiçbirşey bilmediğime inanmalılar. André bu kadarını yapar mı acaba? Bir denemeli. Peki gazetecilik etiği ne olacak! Bu çirkefin içinde etikten söz etmenin ne anlamı var!</p>

    <p>— Anlamak mümkün tabii, diyor. Ne zaman isterlerse görüşmeye hazırım. Eğer onlara bir yardımı olacaksa...</p>

    <p>“Hazır mıyım? Evlendiği kadını, o kadar sevdiği kızının annesini görmeye hazır mıyım? Hele böyle bir günde, ölüsü –yoksa cenazesi mi demeliydim?– morgun buzluğunda kaskatı yatarken onu benden ayıran geçmişiyle yüzleşmeye hazır mıyım?”</p>

    <p>Hayatında birkaç kez, artık hiçbirşeyin onu etkileyemeyeceğini düşünmüştü. Bir keresinde, kucağında baygın kokulu mimozalarla, çok dalgalı bir denizde, çok sallanan bir Ada vapurunda; bir başka defa, o tuhaf ve korkunç kokulu yerde, soğuktan ve acıdan ürpererek oğlunun cesedini teşhis ederken; bir de şimdi, Arın’ın ölümü kötü bir rüya, bir kâbus olmaktan çıkıp yavaş yavaş bilincine yerleşirken...</p>

    <p>— Hiç vakitleri yok, diyor adam. Yarın cenazeyle birlikte Türkiye’ye dönecekler. Mümkünse, sizce bir sakıncası yoksa tabii, şimdi görüşebilir miydiniz?</p>

    <p>Evet, anlamında, belli belirsiz başını sallıyor. Bu da geçecek, bu da bitecek, diye düşünüyor. “Her zaman geçmedi mi? Sisyphos efsanesi gibi, hep yeniden başlamak üzere bunu da yaşayıp tüketeceğim, bununla da zenginleşeceğim. Kim söz ederdi acılarla, yenilgilerle zenginleşmekten? Ömer mi? Hayır, o değildi. Ömer yenilgilerin yıktığı, yoksullaştırdığı bir adamdır. Belki de yaşlı doktor söylerdi bunu. En azından, ona daha çok yakışıyor. Sahi öyle biri vardı. Çoktan ölmüş olmalı. Ölüme, zenginleşmiş gitmenin ne anlamı olabilir?”</p>

    <p>Kafası, çok içki içmişçesine dumanlı. Her şey birbirine karışıyor. Nedense Falin’in çıplak kafası ve elmacıkkemiklerine yapışmış derisiyle ince yüzü düşüyor aklına. Çok değil birkaç ay veya birkaç yıl sonra Falin de ölecek. Ölümü, içinde kanserli hücreler olarak taşıyor. “Ne kadar çok ölüm gördüm! Bir yaşama bu kadar ölü fazla. Ölümlerle zenginleşilmiyor.” O kötü baş ağrısı yeniden başlayacak gibi; şakaklarında ağrının habercisi bir zonklama. “Direnmeliyim, birkaç saat daha dayanmalıyım. Arın’ın karısıyla kızına ödemem gereken bir borç var; onlardan çaldığımı sandıkları bir gecenin –yoksa bütün bir ömür mü?– borcu.”</p>

    <p>Biri çok genç, biri orta yaşlı; birbirlerine çok benzeyen ve hiç benzemeyen iki kadın odaya girdiklerinde, yerinden kalkıyor. Huzursuzluğu her halinden belli olan ve bu işten bir an önce sıyırtmaya çabalayan diplomat, “Bayan Öztürk” diye tanıştırıyor. İpek’in uzattığı eli sıkıyor, gençkızın elini uzatmadığını fark ediyor, içi acıyor.</p>

    <p>— İzninizle sizi yalnız bırakacağım, diyor adam.</p>

    <p>Kapıda beliren beyaz ceketli, şık giyimli garsona, “hanımefendilerin bir emirleri olup olmadığını sormasını” emrediyor. Ülkü garsonu tanıdığı duygusuna kapılıyor. Bir yerde mutlaka gördüm bu adamı, ama nerede?</p>

    <p>Üçü de kahve istiyorlar. Garson odadan çıkınca, önce kaçınılmaz bir sessizlik oluyor. Üç kadın, birbirlerinin yüzüne bakmadan birbirlerini ölçmeye çalışıyorlar. Her biri ne yapması, nasıl davranması gerektiğini hesaplıyor ve hiçbiri söze nasıl başlayacağını bilemiyor.</p>

    <p>Gençliğin verdiği açık yüreklilik ve pervasızlıkla ilk konuşan Derin oluyor:</p>

    <p>— Annem sizi tanımak istedi.</p>

    <p>Sesi hiç dostça değil. Yüzü yorgun, besbelli uykusuz. Sürekli, bileğindeki ince altın zincirle oynuyor. Gözlerini kendi parmaklarına dikmiş, bakışlarını kaçırıyor.</p>

    <p>Ülkü, alabildiğine saydam, açık ve dost olmaya karar vermişken, birden vazgeçiyor. Belki birileri onları da kullanıyordur. Belki odanın bir yerine bir dinleme aygıtı yerleştirilmiştir. Garson kılıklı adam kapının hemen arkasında olabilir.</p>

    <p>— Anlıyorum, diyor. Siz de o gazeteleri okudunuz ve haklı olarak cinayetten birkaç saat önce babanızla veya eşinizle birlikte yemek yiyen kadını tanımak istediniz. O kadın benim, ama sadece görevimi yapıyordum. Sayın Arın Murat’la atlatma bir söyleşi yapmamı istemişlerdi gazeteden. Avantajlıydım, çünkü Türk asıllıyım ve daha önce de Sayın Murat’la birkaç toplantıda görüşmüştük. O gece de Türkiye’nin sorunlarını ve daha önce yabancı basına verdiği konferansta ileri sürdüğü çarpıcı görüşleri konuştuk.</p>

    <p>— Hangi çarpıcı görüşler?</p>

    <p>— Arın Bey devletin bazı politikalarına ve uygulamalarına ilişkin kimi gerçekleri dile getirdi. Bugüne kadar resmî bir görevlinin, hele de Arın Murat gibi üst düzey bir devlet görevlisinin ağzından duyulmaya hiç alışılmamış şeylerdi bunlar. Elçilik’te konuşmanın ses kaydı mutlaka vardır, isteyebilirsiniz. Olmazsa, bende, gazetede var; bir kopyasını verebilirim. Özetle, her devletin zaman zaman başvurduğu bazı hukuk dışı yolların, Türkiye’de bir dönem çok kaba, pervasız, cinayete kadar varacak biçimde kullanıldığını, sorumlu ve yetkili bir kişi olarak söylüyordu. Birlikte yediğimiz iş yemeğinde, ondan bu değerlendirmelerini açmasını istedim. İşin içindeki üst düzey bir sorumlu olarak bunları neden açıkladığını sordum.</p>

    <p>— Cevap aldınız mı?</p>

    <p>Soruyu soran, o zamana kadar suskun ve ilgisiz kalmış olan İpek. Belki de ilgiliymiş gibi görünmek istiyor, belki öğrenmek istediği bambaşka bir şey var.</p>

    <p>— Doğrusunu isterseniz, mesleki bir başarısızlığa uğradım sayılır. Konferansta söylediklerini aşan bir cevap alamadım. Sadece bir izlenim edindim; doğru mu bilmiyorum ama, resmî görevlerinin tümünden ayrılacak gibi geldi bana. Bir de soruşturmaya yardımcı olabilecek bir nokta var; onu da size aktarmalıyım. Sayın Murat, birilerinin kendisini izlediğinden kuşkulanıyordu.</p>

    <p>— Kim, niye izlesin ki babamı?</p>

    <p>İpek, konuya ilgisizliği ve saflığıyla lafa karışıyor:</p>

    <p>— Son yıllarda garip telefonlar geliyordu. Hep huzursuzduk. Bana yansıtmamaya çalışıyordu, ama huzursuz olduğunu seziyordum.</p>

    <p>— Bunlardan bana hiç söz etmedi. Özel hiçbirşey söylemedi zaten. Sadece yemek yediğimiz yerden ayrı ayrı çıkmamızın doğru olacağını, izlenebileceğini söyledi, o kadar. Size çok daha fazla ayrıntı vermek isterdim Hanımefendi. Acınızı çok iyi anlıyorum. Sizinkini de Derin.</p>

    <p>Kızın adını söyler söylemez hata yaptığını fark ediyor. Adını bildiğimi anlamamalıydı. Aceleyle düzeltmeye çalışıyor.</p>

    <p>— Babanız sizi çok özlemişti. Ertesi gün Paris’e geleceğinizi, sizi karşılamak için havaalanına gideceğini söyledi. Kaç yaşında olduğunuzu sordum. Sadece kadınca, annece bir merakla adınızı öğrenmek istedim. Benim de bir oğlum vardı.</p>

    <p>Gençkız başını kaldırıp gözlerinin içine bakıyor. İlk kez göz göze geliyorlar. Umut da çocukken böyle bakardı, diye düşünüyor. Aynı gözler değil, ama aynı bakışlar. Sonra birden o âna kadar hiç düşünmediği, hiç aklından geçmeyen gerçeği, bıçak yarası gibi keskin bir acıyla hatırlıyor: Onlar kardeşti.</p>

    <p>— Benim de bir oğlum vardı, diye tekrarlıyor. Sonra tuhaf bir intikam duygusuyla ekliyor: Öldü, öldürüldü.</p>

    <p>Tanıdık suratlı garson, aynı ifadesiz suratla ve ağır hareketlerle kahve servisi yapıyor. Üç kadın, bütün söylenmiş ve söylenmemiş sözleri içlerine gömüp susuyorlar. İpek’in saygın ve acılı dul görünümü için özenle seçtiği lacivert Chanel döpiyesini, gri mavi ipek bluzunu, parmağındaki elmas yüzüğü göz ucuyla inceliyor. “Bu sıkıcı işlerin bir an önce bitmesini, Arın Murat cinayeti dosyasının mümkün olduğunca çabuk kapanmasını, anlamsız hayatına ve içkisine bir an önce kavuşmayı istiyor bu kadın!”</p>

    <p>Anlattıklarının hiçbirine inanmadığını, kadınca sezgisiyle, Arın’la aralarında özel bir ilişki bulunduğunu kavradığını, kendisini bu yüzden görmek istediğini apaçık biliyor.</p>

    <p>— Ne zamandan beri Paris’tesiniz, diye soruyor İpek.</p>

    <p>Vakit doldurmak, sessizliği bozmak için sorulmuş gelişigüzel bir soru sanki.</p>

    <p>— On yıla yaklaştı. İlk gelişim 1987’deydi galiba Hanımefendi.</p>

    <p>Gözlerini kadının alaycı bakışlarından kaçırıyor. “İki-bir galip şimdilik,” diye düşünüyor. “Yalan söylemek, gözlerini kaçırmak zorunda kalan benim. Onun saklayacak bir şeyi yok. Yorgunluktan büsbütün solgun, neredeyse saydam görünen Bâkire Meryem suratına, ölçülü zarif tavırlarına yas yakışıyor. Kahve fincanına uzanırken parmaklarının tipik alkolik titremesi bile acısının derinliğine verilebilir. Nasıl sevişir, nasıl yatardı bu kadın acaba? Böyleleri yatakta ateşli olur derler. Arın’la ne zaman kopmuşlardı birbirlerinden? Ya da hiç tutkulu bir ilişki, gerçek bir aşk olmuş muydu aralarında?” Böyle bir anda bunları düşündüğü için kendine kızıyor. Bu da bir korunma mekanizması belki, olanları düşünmemenin bir yolu.</p>

    <p>— Türkiye’ye geliyor musunuz sık sık?</p>

    <p>Arın’la ilişkimin devam edip etmediğini, Türkiye’de de görüşüp görüşmediğimizi merak ediyor.</p>

    <p>— Hayır; 12 Eylül sonrasında uzun bir dönem Avrupa’nın çeşitli yerlerinde siyasal mülteci olarak yaşadım. 1991’de ceza yasasının bazı maddeleri kalkınca, bir çeşit af çıkmış oldu. Yıllar sonra 1992’de Türkiye’ye geldim. Oğlumu gömmeye.</p>

    <p>— Görmeye mi dediniz?</p>

    <p>— Hayır Hanımefendi, gömmeye. Galiba demin anlatmıştım; oğlum öldü.</p>

    <p>— Ne tuhaf, ben de yıllar sonra Paris’e geldim, eşimin cenazesini almaya. Kesişen trajik kaderlere sahibiz.</p>

    <p>Kadının yüzüne dikkatle bakıyor. “Kesişen” sözcüğünü bilerek mi, yoksa kötü aşk romanlarından alınmış basmakalıp bir sözcük olarak mı kullandığını ölçmeye çalışıyor. “Bu kadın sandığımdan daha kurnaz. Sessiz sedasız atıyor gollerini.” Ama işleri karıştırmayacak, soruşturmanın derinleştirilmesini istemeyecek. Öğrenmek istemediği şeyleri öğrenmekten korkuyor. Bir an önce bütün bu sıkıntılardan kurtulup şişesinin başına dönmek, öldürücü konforuna sığınmak istiyor.</p>

    <p>Ne zamandır susan, sessizce kahvesini içen Derin’in sesini duyunca irkiliyor. Umut’un çocukluk sesi bu. Neden ilk anda fark etmediğine şaşıyor:</p>

    <p>— Oğlunuz neden öldü?</p>

    <p>“Babanın da parçası olduğu iktidar çarkının dişlilerine kapıldı” dese, anlar mı? Ya da daha basit; “Öldürülmesinde dolaylı da olsa babanın payı vardı, Arın Murat’a da kan bulaşmıştı; bu kanın kokusunu kendisi de duyup tiksinmeye başladığında çarkın dışına çıkmaya, kaçmaya çalıştı ve kendi sonunu hazırladı,” dese, kanın kanı çağıracağını anlatsa ona...</p>

    <p>— Bir kazaydı, diyor. Sanırım yanlış bir ihbar veya yanlış bir adresti. Teröristlerin hücre evi diye, oğlumun da bulunduğu bir öğrenci evine ateş açmışlar. Gazetelere, “İçeridekiler silahlıydı, çatışma oldu,” diye yansıdı. Oysa içeriden tek bir kurşun bile atılmamıştı, silah da yoktu.</p>

    <p>— Ah, inanmıyorum.</p>

    <p>— İnanılır gibi değil, doğru. Ama ne yazık ki gerçek. Daha sonra açtığımız davada, yanlış hedefe ateş açıldığı veya birinin yanlış ihbarda bulunduğu anlaşıldı. Ama ölenler ölmüştü. Kimse ceza görmedi, olaya katılan görevliler delil yetersizliğinden beraat ettiler. Elebaşları bir süre sonra ortadan yok oldu. Ben buraya, Paris’e dönmüştüm, bu yüzden bana ulaşamadılar, ama ölen diğer iki gencin ailelerine, işin peşini bırakmazlarsa sonlarının kötü olacağı yolunda tehditler gelmiş bir süre.</p>

    <p>Gençkızın büyüyen gözbebeklerinde kuşku, şaşkınlık ve isyan karışımı bir ifade yakalıyor. Umut yaşasaydı, o da böyle bakacaktı yüzüme. Belki daha az şaşkınlık, daha fazla isyanla, ama aynı nemli kadife bakışlarla.</p>

    <p>— İnanmakta güçlük çektiğinizi anlıyorum Derin. Babanız, birkaç gün önce yabancı basına ve Fransız kamuoyuna yaptığı açıklamalarda bir bakıma bütün bunları anlattı. Türkiye’nin uygar bir ülke olması, gerçek demokrasiye kavuşması için bu korkunç olayları doğuran mekanizmanın aşılması gerektiğinden söz etti.</p>

    <p>— Bunun için mi peki?..</p>

    <p>— Evet, belki de bunun için... Belki de sandığımızdan ve düşündüğümüzden çok daha karanlık güçler var cinayetin arkasında. Eğer gerçek katil veya katiller bulunamazsa, bu teori güç kazanır. Cinayeti soruşturanlarla işletenler aynı odaklarsa, katiller bulunamaz.</p>

    <p>— Çok iyi kavramadım, diyor İpek. Arın’a kimler onu öldürecek kadar düşman olabilirler? Onu herkes sever sayardı.</p>

    <p>— Devlet işlerinin sevgiyle saygıyla fazla ilişkisi yoktur ne yazık ki. İktidar çarkı acımasızdır Hanımefendi. Böyle acılı bir gününüzde bunları söylemek hiç de hoş değil, ama benimle görüşmek istemenizin nedeni sanırım Sayın Arın Murat’ın öldürülmesiyle ilgili ipuçlarına ulaşmak umuduydu. Gördüğünüz gibi, bilgim yok, ama sezgilerim var. Onları sizinle paylaşmanın doğru olacağını düşündüm.</p>

    <p>“Sayın Arın Murat’ın öldürülmesiyle ilgili ipuçları umurumda bile değil,” diye düşünüyor İpek. “O öldü, artık yok. Gerisi beni hiç ilgilendirmiyor. Yirmi beş yıllık kocamın sevdiği kadını –tek kadını– tanımak istemiştim. Hepsi bu işte. Aslında o da bunun farkında. Sayın Arın Murat derken sesine ve yüzüne yerleşen alaycı ve hain ifade onu ele veriyor. Karşı karşıya geçmiş Arın dekoru önünde tuhaf bir komedi oynuyoruz.”</p>

    <p>— Güveniniz ve ilginiz için kızım ve kendi adıma teşekkür ederim, diyor. Çok yorucu ve üzüntülü bir gün geçirdik. İzninizle, ayrılmak istiyorum.</p>

    <p>Yerinden kalkıp İpek’in uzattığı eli sıkıyor. Kadının ellerinin titrediğini fark ediyor. Derin’in elini sıkarken göz göze geliyorlar. Kızın gözlerinin buğulandığını görüyor. “Umut da aynı böyle buğulu gözlerle bakardı bir şeye üzüldüğü zaman. Çocukluğunda, onu bırakıp gideceğimi anladığı gün de böyle bakmıştı.” Yüreğinin taa derinliklerinden gelen bir hıçkırığı bastırmaya çalışırken, gençkıza sarılıyor. İki kadının kirpiklerinde toplanmış utangaç yaşlar birbirine karışıyor.</p>

    <p>— Sizinle daha uzun konuşmak isterdim, belki bir gün buluşuruz, diyor Derin.</p>

    <p>— Ben de çok isterim. Kartımı vereyim, ne zaman isterseniz arayabilirsiniz.</p>
  </div>
</body>
</html>
