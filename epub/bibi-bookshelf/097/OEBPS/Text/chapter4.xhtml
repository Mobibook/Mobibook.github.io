<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sıcak Külleri Kaldı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Sen Hiroşima’da hiçbirşey görmedin...</h1>

    <p>Konferans salonu iyi hazırlanmıştı ve doluydu. Arın Murat, kalabalığın ne kadarının basın mensubu, yabancı misyon görevlisi ve sivil toplum kuruluşlarından gelen gerçekten ilgili ve işe yarar dinleyici kitlesi, ne kadarının “bindirilmiş kuvvet” olduğunu düşündü.</p>

    <p>Bunca yılın deneyimiyle, dinleyiciler arasına serpiştirilmiş Türk güvenlik görevlilerini; insan hakları savunucularıyla Kürt militanlardan gelmesi beklenen zorlu soruları cevaplandırmaya çalışırken, gereğinde şike sorular sorarak, gereğinde olay çıkararak yardımına koşması planlanan yandaş dinleyicileri hemen fark etti. Türkiyelilerle Fransızların oranını, göz kararı, şöyle bir tarttı. Yabancıların çoğunlukta olduğunu görüp memnun kaldı. “Bizimkiler canlarını dişlerine takmışlar bu defa,” diye düşündü. Türkiye’nin Avrupa Birliği’ne adaylığı gibi pamuk ipliğine bağlı, hassas bir konunun ateşli biçimde tartışıldığı bir dönemde, Avrupa’nın önemli merkezlerinde bir dizi konferans ve basın toplantısı yaparak bir taşla iki kuş vurma fikri kendine aitti. Böylece, bir yandan Türkiye’nin demokratikleşme sürecindeki konumu ve niyetleri konusunda Batı kamuoyuna yönelik bir propaganda yürütülürken, öte yandan o ülkelerdeki kendine bağlı birimlerin çalışmalarını denetleme olanağı doğuyordu. “Ya da ben denetlediğimi sanıyorum,” diye düşündü. Bir süredir, çok şeyin parmaklarının ucundan akıp gittiğini, birilerinin ve birşeylerin sabun gibi avcunun içinden kaydığını seziyordu.</p>

    <p>Konuşmaya başlayabilmek için ses düzeninin ayarlanmasını beklerken, en arka sıralarda, kapıya yakın bir yerde oturan Ülkü’yü gördü ve şaşırdı. Daha birkaç saat önce, toplantıyı gazetesi adına başka birinin izleyeceğini söylememiş miydi?</p>

    <p>Keşke gelmeseydi, diye düşündü. Ülkü’yü geceye, sadece kendine saklamıştı. Onun, yirmi beş yıl öncesinin bir Paris akşamından, bir başka zamandan, bir başka dünyadan çıkıp geleceğini, boynuna sarılacağını, uzun asi saçlarının yüzüne, omuzlarına dağılacağını, –Oysa onu son gördüğünde saçları kısacıktı. “Yirmi yıldır böyle kısa saçlarım. Sihirli tokamı da zaten kaybettim,” demişti. Ama olsun, onun Ülkü’sünün saçları hep uzun ve asidir– en azından bir akşam için, aradaki yirmi beş yılın hiç yaşanmamış gibi olacağını hayal etmişti.</p>

    <p>Karşısında, arka sıralardan birinde kapıya yakın oturan kadın kısacık saçlıydı, zayıf ve solgundu. Belki salonun kötü aydınlatması yüzünden öyle görünüyordu, belki de gözleri uzağı artık eskisi kadar iyi seçemiyordu. Konsolosluk görevlilerinin gazetecilere dağıttıkları Fransızca konuşma metnine dalmıştı, kendisine bakmıyordu.</p>

    <p>Burada bulunmasından duyduğu huzursuzluğun nedeninin, sadece kurduğu romantik bir hayalin yarıda kalması olmadığını kendi kendine itiraf etti. Asıl korktuğu, Ülkü’nün konuşmasını dinlemesi, söyleyeceklerini duymasıydı. Ne kadar inceltilmiş, ne kadar ikna edici olursa olsun, söylediklerini kabullenmeyeceğini, resmî söylemin şekere bulanmış bir türü, iktidarın borazanı olmasa da kavalı sayacağını, küçümseyeceğini, suçlayacağını, kendisinden uzaklaşacağını biliyordu. “Hele bir de soru sorarsa, ne cevap verebilirim ki ona!”</p>

    <p>Yapacağı konuşma, açıklayacağı konular, salonu dolduran çoğu akademisyen, aydın, diplomat ve gazetecilerden oluşan dinleyiciler, önündeki mikrofon, gözünün içine bakan korumalar ve görevliler, her şey, inanılmaz ölçüde anlamsız, saçma ve ürkütücü geldi birden. “Şimdi şuradan kaçsam, ‘Sizlere söyleyecek hiçbirşeyim yok, geldiğiniz için teşekkürler’ diyerek kalkıp gitsem.”</p>

    <p>Görevli, ses düzeninin hazır olduğunu bildirdi. Arın Murat önündeki kâğıtları dikkatle düzeltti ve masanın yanına koydu.</p>

    <p>— Elinizde konuşmanın bir özeti var, dedi. Bu metin geçerli kuşkusuz. Ama ben bugün sizlere önceden hazırlanmış metinde bulunmayan bazı noktaları da aktarmak istiyorum.</p>

    <p>Ülkü’ye baktı. Koltuğunda hafifçe kıpırdandığını ve elindeki yazıları okumayı bırakıp dikkatle kürsüye, kendisine bakmaya başladığını gördü. Mikrofondan gelen kendi sesini duydu.</p>

    <p>“Mesdames et messieurs... Türkiye’de demokrasi sürecinin güçlüklerini ve çıkmazını anlayabilmek için, biraz daha eskilere, en azından yirmi beş yıl öncesine gitmek gerekiyor. Tabii, devleti kutsallaştıran bin yıllık devlet geleneğimizi unutmamak koşuluyla... İzninizle, ilk kez resmî tarihin ve resmî siyasal söylemin dışına çıkmak istiyorum. Konuşmamın kişisel olduğunu ve sadece beni bağladığını da hatırlatmak isterim...”</p>

    <p>Yeni bir taktik, diye düşündü Ülkü. İşin özüne dokunmayan dozunda eleştiriler ve ne kadar “kişisel düşüncelerim” de dese, dinleyenlerin devlete, hükümete mal edeceği özeleştirilerle, demokrasiye doğru dolu dizgin yol alan bir Türkiye imajı vermeye çalışacak.</p>

    <p>Bir yandan, adamın siyasette ve diplomaside bu kadar ustalaşmış olmasını önüne geçemediği bir hayranlıkla izliyor, bir yandan da öfkeleniyordu.</p>

    <p>Arın, 12 Mart’tan söz etmeye başlamıştı: “12 Mart 1971’de, ordunun, emir komuta zinciri içinde gerçekleştirdiği darbe, devlet içinde günümüze kadar varlığını koruyan ve sonraki faşizan darbe ve müdahalelerde de çekirdek rolü oynayan paramiliter bir odağın güçlenmesinin ve gölge devlet niteliği kazanmasının başlangıcı sayılabilir...”</p>

    <p>Ülkü, mesleki alışkanlığıyla çantasındaki küçük ses alıcıyı aceleyle çıkardı ve düğmesine bastı. “Ne yapıyor bu adam! Niyeti nedir? Nasıl bağlayacak, nasıl çevirecek sözlerini!”</p>

    <p>12 Mart’tan, 12 Eylül’den, darbelerden, ara rejimlerden, asılanlardan, vurulanlardan, işkencelerden, kaybolanlardan; şimdi, adına demokrasiye geçiş denen şu yapış yapış, yalan dolu günlerden; ister “şehit oldu”, ister “ölü ele geçti” densin, bunca ölüden, faili meçhullerden ve faili belli olanlardan nasıl söz eder Arın Murat, nasıl anlatır!</p>

    <p><em>Hiroşima Sevgilim</em> filminde, harabeler, küller, anıtlar ve sakatlar arasında dolaştıktan sonra Hiroşima’da olanları bildiğini, anladığını sanan Fransız kadına, bir gecelik Japon sevgilisinin sevişirken söylediği o unutulmaz cümle: “Sen Hiroşima’da hiçbirşey görmedin... Sen Hiroşima’da hiçbirşey görmedin...”</p>

    <p>Ülkü koltuğunun içine büzüldü. Nedense birden üşümeye başlamıştı. “Sen Türkiye’de hiçbirşey görmedin Arın Murat,” diye geçirdi içinden. “Sen yönetenlerin tarafındaydın; devletin en sorumlu yerlerindeydin, suyun başındaydın. Belki şu anda hayatının en aşağılık rolünü oynuyorsun, belki de samimisin; ama sen Hiroşima’da hiçbirşey görmedin. 12 Mart dönemi mi dedin? Hatırlıyorum: 27 Nisan 1971 sabahı, kucağımda koca bir demet mimozayla bir vapurdaydım ben. Senden ve sıkıyönetim altındaki İstanbul’dan kaçıyordum.”</p>
    <hr />

    <p>Lodos şiddetlenmişti, vapur sallanıyordu. İskeledeki bayiden aldığı gazetenin manşeti sekiz sütun üstüne tek sözcükten ibaretti: Sıkıyönetim.</p>

    <p>Çay ocağına yakın bir yere oturup çay söyledi. Mide bulantısını bastırmak için kaşarlı tost ısmarladı. Vapurun Kadıköy’e uğrayıp uğramadığını sordu. Eğer lodos iskeleye yanaşmaya engel olmazsa, Kadıköy’e de uğruyordu. Haydarpaşa’ya geçip hiç oyalanmadan ilk bulduğu otobüsle Ankara’ya dönmeye karar verdi. Nedense aklına <em>Kıvılcım</em> dergisinin l2 Mart Muhtırası’ndan sonra çıkan sayısının başlığı geldi: “Ordu Kılıcını Attı.”</p>

    <p>Ömer Ulaş, daha birkaç gün önce, 12 Mart’ı sol darbe sanan ve reform bekleyen sosyalist aydınları, Millî Demokratik Devrimcileri, Kıvılcımcıları eleştirirken, “Ordu kılıcını çekti, doğru. Ama o kılıç yakında bütün solun kıçına saplanacak, o zaman anlayacaklar,” demişti. Onu da uyarmış, evde tehlikeli sayılabilecek yazı, kitap, belge bulundurmamasını; hatta bir süre evde kalmamasını söylemişti. Ömer’e göre, rejim hızla yarı-faşizmden faşizme kayıyordu. Deniz Gezmiş’in ve arkadaşlarının saklandığı sanılan semtte bulunduğu için daha önce de birkaç kez aranmış olan bu apartman hiç de güvenli bir yer değildi. Üstelik Ülkü’nün kendisini işlerin dışında sayması için de bir sebep yoktu. Dergide onun da yazıları, tercümeleri çıkıyor, sendikalarda yaptığı işçi eğitimi, iyi saatte olsunlar tarafından mutlaka izleniyordu.</p>

    <p>— Gizli örgüt militanı falan değilim ki, neden benim peşime düşsünler? Bayilerde satılan legal bir dergi çıkarıyoruz, legal bir partinin üyesiyim, üstelik oraya bile uğradığım yok ne zamandır. Silah-külah işlerine bulaşmadık, cuntalarla da ilişkimiz yok, diye itiraz etmeye kalkmıştı.</p>

    <p>— Galiba faşizm konusunda biraz daha çalışmamız gerek, demişti Ömer. Dimitrov’u okuduğumuzu sanırız. Sen makalelerinin bir bölümünü çevirdin de. Ama işin özünü hep kaçırıyoruz. Faşizmin, sermayenin en zalim, en kanlı diktası olduğu gerçeği devrimci edebiyattan ibaret değildir. Senin dediğin ayrımları yapmaz faşizm. Sermayenin sola yönelmiş topyekûn saldırısıdır.</p>

    <p>Evi basıp arayacak olurlarsa, zararlı birşeyler olup olmadığını düşünmeye çalıştı. Sadece kitaplar, birkaç afiş, işçi eğitimi notları, bir de duvarlarındaki şiirler, yazılar vardı. “Bunların hiçbirini kaldırmaya, saklamaya, yakmaya niyetim yok,” diye düşündü. “Bu da benim meydan okumam olsun.” Özel mektuplarını, aralarında Arın’ınkiler de olan fotoğrafları, –Paris’te Sen Nehri kenarında sonbahar renklerine bürünmüş ağaçlar altındaki o güzelim fotoğrafı örneğin– bir süre önce, içgüdüsel bir korunma duygusuyla İstanbul’a annesinin evine götürmüş olduğunu hatırlayıp sevindi.</p>

    <p>Vapur sallandıkça, oturduğu sıranın üzerine, hemen yanına koyduğu mimoza demeti, bankın üstünde bir o yana bir bu yana yuvarlanıyordu. Mimozaları kucağına alıp burnunu sapsarı demetin içine gömdü. Saçları, sarı çiçeklere karıştı. Saç tokamı düşürmüşüm, diye düşündü, Ada’daki köşkte düşmüş olmalı. Yatağa girince çıkarmıştım. Arın, saçlarımın çıplak vücuduna dağılmasını severdi. “Çırılçıplak da olsan, saçların topluyken giyiniksin,” derdi.</p>

    <p>Geceki sevişmenin ıslaklığı, teri, kokusu, çılgınlığı, tutkusu hâlâ vücudundaydı. Adı konmamış sonu yaşadıklarını, kılıcın onların üzerine de indiğini, Arın’ın artık başka bir dünyada, başka bir zamanda kaldığını seziyordu. “Koşullar ne kadar olgunlaşmış olursa olsun, devrimler için çoğu zaman bir dış müdahale gerekir,” derdi Ömer.</p>

    <p>“Bu ilişkinin bitmesinin koşulları çoktan olgunlaşmıştı. Dış müdahale de geldi işte.”</p>

    <p>Garajlarda, Ankara’ya öğleüzeri kalkacak bir otobüs ararken, gece yasağından önce evde olabileceğini hesapladı. Her zaman bindiği ucuz şirketlerin otobüslerinden biri yerine, bir saatten fazla beklemeyi göze alıp daha düzgün, pahalı bir şirket seçti. Ömer’in “Böyle dönemlerde rahat etmek veya gizlenmek istiyorsan iyi giyineceksin, takım elbise giyip kravat takacaksın, randevularını eskisi gibi kebapçılarda, muhallebicilerde değil lüks otellerin roof’larında, pahalı ve seçkin restoranlarda vereceksin. Bafra, Birinci içmekten vazgeçip filitreli içeceksin. Zenginler komünist olmaz sanılır,” demesini hatırlamıştı.</p>

    <p>Ankara’ya geldiklerinde gece bastırmıştı. Sokaklarda askerler devriye geziyordu. Aynı ânı daha önce yaşamış olma duygusuna kapıldı; tam ne olduğu hatırlanmadıkça huzursuzluk veren bir dejavu duygusu. Sonra birden hatırladı. On yıl kadar önceydi. 27 Mayıs’tan hemen sonra, silahlı askerler gelip sokaklarının başındaki evde oturan bir komşularını götürmüşlerdi. “Biri ihbar etmiş; Vatan Cephesi’ne adam kaydediyormuş. Hem de Demokrat Parti bucak başkanıymış,” demişti annesi. “Sen kızlarıyla pek sıkı fıkısındır. Bugünlerde dikkat et, fazla yakın durma,” diye de eklemişti. O günden sonra arkadaşının evine daha sık gittiğini, annesinden de biraz daha uzaklaştığını anımsadı.</p>

    <p>Çantasını karıştırıp anahtarını ararken apartmanın kapısında Ömer’le karşılaştı ve sevindi. İki gündür kapalı olan eve yalnız başına girmekten korktuğunu, en azından huzursuzluk duyduğunu kendi kendine itiraf etti.</p>

    <p>— Ne güzel rastlantı, dedi.</p>

    <p>— Elindeki çiçeklere bakılırsa, piknikteydin galiba. Haber vermeden çekip gidiyorsun. İki gündür meraktan kudurduk. Bir de sıkıyönetim ilanı... Haberin vardır herhalde. Bu gece saat 1.00’den sonra gece yasağı başlıyor.</p>

    <p>— Haberim var; bu yüzden bulduğum ilk otobüsle döndüm. İstanbul’daydım. Öyle birden karar verdim, önceki geceyarısı otobüse atlayıp gittim.</p>

    <p>Birlikte eve girerlerken içine bir hüzün çöktü. “Çivi çiviyi sökse de, sökülen çivinin yeri kalıyor.” Arın’ı bir daha göremeyeceğini düşündü. Sonra, buna inanmadığını, kendini kandırdığını anladı. Onu bir daha görmeyeceğine, her şeyin bittiğine gerçekten inansaydı, böyle sakin olamayacağını, ondan uzaklaşamayacağını biliyordu.</p>

    <p>Yaprakları pörsümüş, çiçekleri dökülmüş mimozaları büyük bir vazonun içine özenle yerleştirirken baygın kokularını duydu. Yol boyunca, çiçekleri elinden bırakmamış, göğsüne öyle sıkı bastırmıştı ki, kokuları üstüne sinmiş, kendi kokusu olmuştu.</p>

    <p>Birden, yavaş yavaş çökmeye başladığını; iki gündür, sanki rüyadaymışçasına yaşadığı saatlerin gerçeğe kavuşmak üzere olduğunu, çözüleceğini hissetti.</p>

    <p>— Mutfakta şarap var, lütfen bir şişe açar mısın Ömer, dedi. Çok yorgunum. Biraz gevşemeye ihtiyacım var. Sonra ne yapacağımızı, işlerin ne kadar ciddi olduğunu, bana, sana, bizim çevreye ne ölçüde bulaşacağını konuşuruz.</p>

    <p>Ömer, mimozaları nereden topladığını sormasaydı; Ada’dan topladığını söylediğinde Sait Faik hikâyelerindeki martıları, pul pul balıkları, yalnız adamın cebine saklanmış, cepteki simit kırıntılarını yiyen Hidayet’i, Panço’yu hatırlamasaydı; eski İstanbul bahçelerindeki yaseminlerden, kameriye güllerinden, eylül mehtabının güzelliğinden, Çiçek Pasajı’ndan, Asmalımescit’ten söz etmeseydi; ve Buzbağ şarabını o kadar hızlı ve ölçüsüz içmeseydi anlatmayacaktı ve belki de yaşamları bambaşka yollara gidecekti.</p>

    <p>Odanın ortasındaki alçak sehpanın önünde, yerde oturuyorlardı. Sehpa örtüsünde, beyaz üstüne siyah geyik, tavşan ve çiçek figürleri vardı. Kadehlerin altından sızan şarap, örtünün üstünde kırmızı daire biçimi lekeler bırakıyor; kimliksiz, kahramansız, zamana mekâna bağlı olmayan, gerçeklik duygusu vermeyen bir hikâyeyi, belki de bir şiiri, usul usul, sayıklar gibi anlatıyordu: tükenmeyen arzuyu, bitmeyen yalnızlığı, erguvanları, mimozaları, fıstıkların arkasından doğan beyaz ayı, yürek çırpıntılarıyla beklenen telefonları, İstanbul’a akşamın yumuşacık inişini, antika mobilyalarla dolu yüksek tavanlı, iç içe açılan kapılarla geçilen salonları, sedef kakmalı yatakları, Paris’teki tavan arasını, Sen boylarını, kitapçıları, Çiçek Pazarı’nda çiçeklerin arasındaki kafeslerde ötüşen kuşları, sabahları taze bagetlerin ve kruvasanların kokusunu, Hal’de içilen soğan çorbalarını, el örgüsü yün kazaklarını, tılsımlı saç tokasını, duvarlara yazdığı dizeleri, geceyarıları sokaklara fırlayıp tepelere doğru yürüdüğünü, sarhoşluğun yarı aydınlığında ilk otobüse atlayıp İstanbul’a gitmelerini, dolu dizgin sevişmelerini hatırlatan şu isyankâr saçlarını kestireceğini, saçlarını kazıtmış, kendilerini İsa’ya adamış rahibeleri, annesinin eski elbiselerinden bozma etekliklerini; ve ateşli sosyalizm tartışmalarının, dergi toplantılarının, devrimci eylemlerin ortasında kendini nasıl eğreti, yapayalnız hissettiğini... Yıllardır içinde birikmiş, ağırlığına dayanamadığı her şeyi...</p>

    <p>Gecenin ve sayıklamaya dönüşmüş masalın ilerlemiş bir ânında, Ömer bu çılgın anlatımın büyüsüne; anlattıkça değişen, güzelleşen kadının çağrısına daha fazla direnememiş, sehpanın karşı köşesinden kalkıp yanına gelmiş, genç kadını şefkatle kucaklamış, dudaklarını alnına değdirmişti.</p>

    <p>— Ateşin var, yanıyorsun.</p>

    <p>Ateşi vardı, yanıyordu. Alkolün etkisi vücuduna yayılıyor, masa örtüsünün üstündeki tavşanlar, geyikler, çiçekler, Arın’ın vücudu, Ömer’in yüzü birbirine karışıyordu. Vücudu kor gibiydi ve belki yüksek ateş, belki de bilincinin giderek bulanması yüzünden, öznesi ve nesnesi belirsiz bir cinsel istekle doluydu. Ömer’e arzuyla sarılıp, “Benimle yat,” diye fısıldarken, aslında cinsel doyum değil yaşama umudunun peşindeydi. En umutsuz olduğu anlarda, yalnızlığını yenmenin, gündeliğin, sıradanın dışında var olabilmenin bildiği tek yoluydu bu.</p>

    <p>— Benimle yat, diye tekrarladı.</p>

    <p>Ömer’in kucağında yatağa götürülürken, ateşin ve içkinin etkisiyle daldığı sislerin, bulutların arasından adamın insana güven veren sakin, yumuşak yüzünü gördü; içine, çocukluğunda ateşi yükselip de dalgın yattığı gecelerde, babasının kollarında yaşadığı ılık ve sonsuz mutluluk duygusu doldu.</p>

    <p>Ömer, kollarındaki güzel bedeni usulca yatağa bıraktı. Üstünü özenle örttü. Genç kadının saçları yastığa dağıldı. Bir bez ıslatıp alnına koydu, bileklerini kolonyayla ovmaya uğraştı.</p>

    <p>Gözlerini açtığında, sabah olmuştu. İçinde kötü bir duygu, ağzında kötü bir tat vardı. Dudaklarının kuruduğunu, çatladığını fark etti. Şakakları zonkluyordu ve ateşi hâlâ düşmemişti. Geceki her şey kafasının içinde karmakarışıktı, bulanıktı: mimozalar, şarap, geyikler, kuşlar, Ömer’in yüzü... “Benimle yat, diye yalvardığım kimdi? Arın mı, Ömer mi?” Yatakta doğrulmaya çalıştı. Yatağın hemen yanındaki sehpanın üstünde duran su bardağı devrildi.</p>

    <p>— Nihayet uyandın, ateşin biraz düşmüş olmalı. Dün gece korkuttun beni.</p>

    <p>Sesinde bir tutukluk, bir kararsızlık sezdi. Belki dün gece anlattıkları yüzünden, belki de, “Benimle yat,” dediği için.</p>

    <p>— Korkacak bir şey yok. İstanbul’da hava serindi, üşütmüş olmalıyım. Şarabı da çok hızlı içtim galiba. Her şey için teşekkürler. Seni işinden alıkoymayım. İyiyim, ateş düşürücü bir ilaç alırım, yarına bir şeyim kalmaz.</p>

    <p>Ömer karyolayı fazla sallamamaya çalışarak yatağın kenarına ilişti. Dudaklarını, hafifçe alnına değdirdi, sonra yanaklarına, gözlerine, kurumuş dudaklarını atlayarak çenesine, boynuna...</p>

    <p>“Dün gece, ‘benimle yat’ dedim ona,” diye hatırladı Ülkü. “Cinsel hazzın, etin ete değmesinden, sinirsel-beyinsel bir uyarıdan, hayvanca bir duygudan başka bir şey olmadığına, herkesle aynı coşkunun yaşanabileceğine kendimi inandırmak için, Arın saplantısından kurtulmak için kullanmak istedim onu.”</p>

    <p>Kendini suçlu ve borçlu hissetti. Üstünden kayan örtüyü çekip göğsünü kapatmaya çalıştı.</p>

    <p>Ömer, yumuşak, sevgi dolu bir hareketle, sıyrılmış olan örtüyü genç kadının üstüne çekti. Terden alnına yapışmış saçlarını okşadı.</p>

    <p>— Seni seviyorum, dedi. Dün gece anlattıkların olmasaydı, bunu sana asla söyleyemezdim. Utangaç biriyimdir aslında. Şimdi sus, bu konuda hiçbirşey söyleme, hiçbirşey duymak istemiyorum. Kendine biraz daha zaman tanımalısın. Yara daha çok taze, bak getirdiğin mimozalar bile solmadı daha. Zamana ihtiyacın var. Zamana ihtiyacımız var. İyileşeceksin. Hep iyileşilir, unutulur; hep yeniden başlar insan. Yeniden başlarız. Şimdi dinlen. Ben gidip yiyebileceğin birşeyler alayım. Portakal, hazır çorba falan.</p>

    <p>Bir süre sonra döndüğünde, elinde kocaman bir demet papatya da vardı.</p>

    <p>— Mimozalara karşı papatyalar, dedi. Ben papatyalara inanırım. Gösterişsiz ama dirençlidirler.</p>

    <p>O sevimli ve aydınlık tavşan gülüşüyle güldü.</p>
    <hr />

    <p>Ömer Ulaş, hayatının sonraki yıllarında, o günü hep hatırlayacaktı. Bir başka insana, bir başka dünyaya ait olduğunu sezdiği mimozalara karşı, nasıl papatyalarla savaşmaya çalıştığını; ikisinin de papatyaların gücüne nasıl da içtenlikle inanmak istediklerini, nasıl yıllarca inanmış gibi yaptıklarını ve nasıl yenildiklerini...</p>

    <p>Ne zamandır kafasını kurcalayan, içini huzursuz eden, önemli bir toplantının, bir tartışmanın, bir eylem hazırlığının ortasında dikkatini dağıtan şeyin, geçmişi hakkında fazla bir şey bilmediği, biraz da kuşku duyduğu bir kadının varlığı olduğunu, o güne kadar bilincine çıkarmamıştı. Sonra hiç beklemediği bir anda, tam bir rastlantıyla Ülkü çırılçıplak çıkıvermişti karşısına. Genç kadının, kırık dökük cümleler, sayıklamalar, şiirlerden dökülmüş dizeler, gerçekle hayalin birbirine karıştığı görüntülerle anlatmaya çalıştığının, tükenmediği halde bitmek zorunda kalmış bir gençlik aşkı olduğunu anlamış, tüm cinsdaşlarının içinde gizlenen pusudaki erkek kedi içgüdüsüyle, kendi gününün geldiğini sezmişti.</p>

    <p>Anısını gençlik yıllarında bıraktığı kısa sürmüş yanlış bir evlilik dışında, kadınlarla uzun süreli, ciddi bir ilişkisi olmamıştı. Üniversitedeki öğretim üyeliğini bile ek iş haline sokmuş olan yoğun siyasal çalışmalar –o “devrimci eylem” demekten kaçınır, bu türden söylemleri hazmedilmemiş toy devrimcilik, bir çeşit gençlik hastalığı sayardı– özel hayata, aşka, uğraş ve özen gerektiren duygulara zaman bırakmıyordu. Ülkü’yü tanıyana, çekimine kapılana kadar, bundan bir şikâyeti de yoktu. Ömer Hoca’nın düşünce tarihi derslerinde sınıfı dolduran, büyük bir hoşgörüyle izlediği tartışmalarda son sözü hep ondan bekleyen, Marksizmin, sosyalizmin sorunlarını anlattığı zaman ağzının içine bakan gençlerle geçirdiği saatler; bir çekirdek kadro oluşturmak için başlattığı, giderek genişleyen “İşçi Muhalefeti” grubu; yazılarının çoğunu kendisinin yazdığı bilinen dergi, hayatını bütünüyle dolduruyordu. İhtiyacı olan ruhsal doyumu ise, sol çevrelerde gördüğü saygıdan, hiç önem vermez göründüğü “hocalık” konumundan ve asıl, ilkgençliğinden beri kilitlendiği hedefe; sosyalist topluma varılacağı umudundan, “Biz görmesek bile çocuklarımız görecek,” dediği devrim inancından alıyordu.</p>

    <p>Eskişehir Cer Atölyesi’nde tesviyeci Müslim Usta’ dan duyduğu bir sözdü bu. “Ben görmem, çocukları bilmem, ama torunlarım mutlaka görecek,” derdi hiç çocuğu olmayan Müslim Usta. Sonra çevresine bir göz atar, kimsenin duymadığına kanaat getirince, “O, bir yerde bir tapu memurudur, bir yerde bir postacıdır, bir yerde asker, bir yerde vatmandır; burada tesviye ustasıdır, Zonguldak’ta toprağın altında ameledir, İstanbul’da Tekel tütün depolarında bir kadın işçidir...” diye fısıldardı. Müslim Usta’nın listesi böyle uzayıp gider, aralarında Ömer’in de olduğu birkaç genç çocuk, gizliliğin büyüsüne kapılmış, kocaman açılmış gözleri ve heyecandan çarpan yürekleriyle yaşlı adamın hikâyelerini nefeslerini tutarak dinlerlerdi. 1933’te, l Mayıs’ta ağaçlara parti bildirileri yapıştırdıklarını, trenle Ankara’ya giderken Eskişehir’de tomar tomar parti bildirisini nasıl gazetelerin içinde pencereden attığını, gizli polis takibinden nasıl kurtulduğunu, Çankırı Hapishanesi’nde Nâzım’ı ziyaret edişini, herkes kendisine biraz deli gözüyle baktığı için başının fazla belaya girmediğini, bir masal gibi anlatırdı.</p>

    <p>Cer’deki işçiler Komünist Müslim diye takıldıkları ve biraz kendi halinde, biraz üşütük saydıkları adamı ciddiye almasalar da, babalar oğullarına Müslim’le fazla görüşmemelerini tembihlerlerdi. Aman ha! Kafalarına devlet-millet düşmanı zararlı fikirler giriverirdi sonra.</p>

    <p>Ömer, Müslim Usta’nın ezberinden okuduğu Nâzım şiirlerini sarı yapraklı bir deftere kurşunkalemle yazmaya çalıştığı günlerde on altısındaydı. “Demir, / kömür ve şeker / ve kırmızı bakır / ve mensucat / ve sevda ve zulüm ve hayat / ve bilcümle sanayi kollarının / ve gökyüzü / ve kederli nehir yollarının, / sürülmüş toprağın ve nehirlerin bahtı / bir şafak vakti değişmiş olur, / onlar ağır ellerini toprağa basıp / doğruldukları zaman” diye yazdırmıştı Müslim Usta.</p>

    <p>— Bak, sadece sana yazdırıyorum bunları, demişti. Öteki çocuklara hikâyeler yeter, ama fazla güvenmeyeceksin. Senin kumaşın sağlam oğlum. Ne de olsa işçi çocuğusun sen. Defteri iyi sakla, ama fazla tutma elinde. Şiirleri ezberle, sonra defteri yok et. Bir de “Enternasyonal” var. Dünyanın bütün amelelerinin marşı. Ama onu sakın yazma, sadece ezberle: ‘Uyan artık uykudan uyan, / Uyan esirler dünyası!’</p>

    <p>Yaşlı adamın, “Enternasyonal”i kimseye duyurmadan kısık bir sesle ama coşkuyla söylemeye çalışmasında insanın içini acıtan bir keder vardı. Gencecik yüreğiyle bile fark ettiği kederin, imana dönüşmüş inancın gücüyle o inancı haykıramamaktan doğan çaresizlik arasındaki çelişkiden geldiğini sonraki yaşamında kendi deneyimleriyle de öğrenecekti.</p>

    <p>— Müslim Usta’ya gidip geliyormuşsun, demişti bir gün babası. Biraz üşütüktür ama iyi adamdır. Üstelik fabrikada ondan iyi tesviyeci ustası yoktur. Ama ne çare, adı komüniste çıkmış bir kere. Onunla fazla sıkı fıkı olursan fişlenirsin. Bak, ağabeylerin Çıraklık Okulu’ndan yetiştiler, Cer’e girip çalışmaya başladılar. Seni okutalım istedik. İşçi çocuğu işçi olur deyip, seni de Çıraklık Okulu’na gönderebilirdik pekâlâ. Ama, bu okusun, devletin bir dairesine müdür olsun, yüksek mektep bitirsin, ne bileyim ben, kaymakam olsun falan dedik. Şimdi Deli Müslim iki hikâye anlattı diye fişlenirsen, yakarsın kendini.</p>

    <p>Müslim Usta gibi babası da yıllardan beri Cer Atölyesi’nde işçiydi. İşletmenin bütün işçi aileleri gibi, Ulaşların hayatı da sanki fabrikayla bütünleşmişti. İşletmenin çıraklık okulunda okunur, okul bitince fabrikaya çırak girilir, ustalığa, ustabaşılığa yükselinir, işletmenin spor kulübünde, Demirspor’da top koşturulur, işletme erkânının, müdürlerin, mühendislerin, bir de yeni yeni palazlanmaya başlayan sendikacıların doldurduğu işletme konserlerine, sanat gösterilerine bir yolu bulunarak beleşten girilir, işletme lojmanlarında ya da yakın bir yerde oturulur, lokomotif ve demiryolu konuşulurdu.</p>

    <p>Ömer’in anlamadığı, onca yıllık işçi olan babasının neden kendini Müslim Usta’nın “işçi sınıfı” dediği o dev bütünün parçası olarak hissetmediği; neden sendikacıların bile Komünist Müslim’e biraz kuşku, biraz da acımayla baktıklarıydı.</p>

    <p>İlk büyük sarsıntı ve korkuyu, Müslim Usta ağzından burnundan kan gelmecesine dövüldüğü gün yaşamıştı. O gün, işletme lokalinde, Eskişehir Demiryolu İşçileri Sendikası’nın genel kurulu toplanmıştı. Babası, bu sendika işlerinden bir şey çıkmayacağını, işletme devletin olduğuna göre, zam mı, hak mı, her neyse, devletten istenmesi gerektiğini, sendikanın da aidat diye işçileri soyduğunu söylerdi hep. Müslim Usta’ya göre ise, sendika sınıfın kurtuluşunu sağlayamazdı tabii, ama yine de işçilere ortaklık duygusu, mücadele azmi, sınıf bilinci kazandırırdı. Ne var ki, Cer’deki sendikayı yönetenler gerçek işçi temsilcileri değil hükümetin ajanlarıydı. Bu yüzden işçilerin haklarını savunamıyorlardı. Sendika yönetimine bilinçli işçilerin geçmesi gerekiyordu.</p>

    <p>Bu fikirlerini, sendika kongresinin yaklaştığı günlerde, işyerinde, kahvede, uluorta söyleyip duruyordu. Aynı şeyleri genelkurulda da savunmaya kalkmış; orada yuhalamakla yetinenler, gece Porsuk kıyısında yalnız gezerken yakaladıklarında üstüne çullanmışlardı.</p>

    <p>Ömer haberi ertesi gün aldığında, Müslim Usta’yı görmeye gidip gitmemekte bir an ikircimlendi. Ya beni de döverlerse ya babamın dediği gibi hayatımı kaydırırlarsa korkusu. Sonra kendinden utandı, kimse düşündüklerini bilmediği halde, kötü bir iş yaparken yakalanmış gibi kulaklarına kadar kızardı. Soğuk ve yağmurlu bir 10 Kasım günüydü. Sabahtan okulda Atatürk’ü anma töreni yapılacaktı. Okula, bahçelerindeki sarı kasımpatılarından götürmesi gerekiyordu. Annesinin, küçücük bahçelerinde yetiştirdiği çiçeklerin –mevsimine göre lalelerin, sümbüllerin, nergislerin, sonbaharda yıldızların ve renk renk kasımpatılarının– ününü, herkes gibi, sabahları okula giderken evlerinin önünden geçen öğretmenler de duymuştu. Atatürk köşesinin süslenmesi için beyaz ve sarı kasımpatıları gerekiyordu. Çiçekleri erkenden götürüp öğretmenle birlikte köşeye yerleştirdikten sonra, kaşla göz arasında okuldan çıkmaya, bir koşu Müslim Usta’nın evine uğramaya karar verdi. Kimsenin nerede olduğunu fark etmeyeceği tek fırsat buydu. Soran olursa, evde bir şey unuttuğunu, hemen alıp derse yetişeceğini söyleyebilirdi.</p>

    <p>Müslim Usta, yalnız yaşadığı evinde, divanın üstünde yatıyordu. Çivit karıştırılmış kireç badanalı tek katlı küçücük evin penceresinden kapıyı kimin çaldığını görmek için başını uzatıp da çocuğu görünce, yüzü mutlulukla aydınlandı.</p>

    <p>— İçeri gel, dedi. Korkma, bir şeyim yok. Biraz yara bere, o kadar. Fena çullandılar üstüme. İki kişiydiler. Karanlıkta kim olduklarını fark edemedim. Karakola gittim, “Canını kurtardığına sevin, dilini de tut biraz,” dediler. Bence Demokratların bucak teşkilatından birileriydi. Bu işçi düşmanları, iktidara gelene kadar hür sendikacılık diye mangalda kül bırakmıyorlardı. İktidara geldiklerinden beri Halkçıları mumla aratıyorlar.</p>

    <p>— Geçmiş olsun demek istemiştim ustam, diye kekeledi. Bir şeye ihtiyacınız var mı, diye soracaktım. Annem çorba falan yapardı.</p>

    <p>— Sağ ol. Buraya böyle uzandığıma bakma. Aslında yatacak kadar kötü değilim. Ama, nasıl anlatayım, içim acıyor. Yıllardır içim acıyor oğul. Bunca işçi var bu fabrikada. Ben onların lafını konuşuyorum. Onların söylemesi gerekeni söylüyorum. Sonra gece, dere kenarında dayak yiyorum. Tesadüfen oralardan birileri geçmese, belki atacaklar Porsuk’a, geberip gideceğim. Arkamdan, “Deli Müslim ya da Komünist Müslim sarhoş dolaşırken dereye düşmüş,” diyecekler bunca yıldır birlikte çalıştığımız işçiler. Yattığım vücudumun acısından değil, içimin acısından. Hani vardır ya: Ört ki ölem, denir. İçim acıyor oğul.</p>

    <p>İhtiyar adamın gözünden süzülen bir damla yaşı gördü. Boğazına bir yumru tıkandı. Ne diyeceğini bilemedi.</p>

    <p>— Hani, “Biz görmesek, çocuklarımız görmese, torunlarımız mutlak görecek,” derdin ustam, diye kekeledi. İçin acımasın hiç. Hani şairin dediği gibi, “Ben yanmasam, sen yanmasan...”</p>

    <p>Adam genç çocuğu bağrına bastı.</p>

    <p>— O, bir yerde bir postacıdır, bir yerde bir bekçidir, bir yerde bir demiryolcudur, bir yerde bir terzidir, diye mırıldandı.</p>

    <p>— Bir yerde bir lise öğrencisidir, diye sonunu getirdi Ömer.</p>

    <p>Belki de bütün hayatını değiştirmiş olan yaşlı işçiyi yıllar sonra son bir defa daha görmüştü.</p>

    <p>1961’in Ekim ayı sonlarıydı. Üniversiteyi yeni bitirmiş, asistanlık sınavlarını başarıyla geçmiş, atama kararını beklerken Eskişehir’e, babaevine dönmüştü. Üstüne kat çıkılmış, arkaya oda ilave edilmiş evin ön bahçesinde, annesinin kasımpatılarını ve şarabi renkli yıldızçiçeklerini görünce içi ısınmıştı. İnsanı çocukluğuna, ilkgençliğine bağlayan anılarda büyülü birşeyler vardır.</p>

    <p>Çocukluğunun, ergenlik yıllarının, ilkgençliğinin ülkesi: Eskişehir... Kent dışında burçak ve buğday tarlaları arasından geçerken alabalıklar taşıyan, siğillere iyi gelen kurbağalar avlanan, söğüt dallarını ve suzambaklarını yalayıp geçen; kente girdi mi benzi sararan, bulanan, sular kabarınca rıhtımlarını yiyip seller bastıran Porsuk. Lüle taşından ağızlıklar, pipolar, kolyeler, bilezikler. Piyasaya çıkılan İstasyon, Fidanlık; “28 kısım tekmili birden” kovboy filmlerinin oynatıldığı yazlık sinemalar. Sonra bir başka dünya: havacıların orduevi; kızlara çeyiz yapmak için kiloyla eski paraşüt bezi alınan yer. Ve artık adı Eskişehir Demiryolu Fabrikası olan Cer Atölyesi, Şeker Fabrikası, kereste fabrikaları, hızar atölyeleri, un değirmenleri, Tatar mahallesi, asker lojmanları, işçi evleri...</p>

    <p>“Arif Oruç Eskişehirli miydi? Ya da KUTV’dan gelip Cer Atölyesi’nde üç beş işçi var diye kasabaya yerleşen, Müslim Usta gibilere ‘değen’ ilk öncü komünistler kimlerdi? Gerçekten yaşamışlar mıydı, yoksa sadece komünist resmî tarihlerimizin kahramanları mıydı?”</p>

    <p>— Baban fabrikada, demişti annesi. Bugün büyük gün. Cümle âlem fabrikada. Devrimleri bitirdiler. Bir cilası kalmış ağabeyinin dediğine göre.</p>

    <p>Devrimleri bitirdik, bir cilası kaldı, diye düşünmüş; alaycı alaycı gülmüştü. Çocukluğundan beri, atölyede yapılan her yeni lokomotife bir ad verilmesine, ürünün hemen bağımsız bir kişilik kazanmasına alışmıştı. “İşçi sınıfının yabancılaşmaya karşı psikolojik direniş mekanizmaları” konulu bir çalışma ne kadar da ilginç olurdu.</p>

    <p>— Devrim de nedir? Yeni bir lokomotif falan mı anne, diye sordu.</p>

    <p>— Ne lokomotifi? Daha büyük, daha büyük! İlk Türk otomobili. Yarın, 29 Ekim’de Ankara’da olacak. Gürsel Paşa’nın önünden geçecek. Baban, ağabeylerin, amcan, hepsi fabrikada.</p>

    <p>İşletmenin kapısından geçerken heyecanlandı. Kapıdaki bekçileri tanıyordu, çocukluk arkadaşlarıydı.</p>

    <p>— Herkes eski dökümhane binasında, dediler. Devrim otomobilleri tamamlandı. Baban, ağabeyingiller falan da ordadır. Yarın Ankara’ya, Cumhuriyet törenlerine yetiştiriyorlar.</p>

    <p>Eski dökümhanenin girişinde “1” yazılıydı. Sonra anlattılar: Devrim’den sonra, ilk Türk otomobilinin yapılması görevi Eskişehir Demiryolları Fabrikası’na verilmiş ve işin bitmesi için, 29 Ekim 1961 tarihi belirlenmişti. Cer işçilerinin önünde sadece dört buçuk ay vardı. Atölye olarak kullanılan eski dökümhanenin girişine, her sabah işin bitmesine kaç gün kaldığını gösteren bir karton levha asılıyordu. Ve işte o gün, iki küçük otomobilin teslimine sadece 1 gün kalmıştı.</p>

    <p>Atölyeye girdi. İçerisi, çalışmayı zorlaştıracak kadar kalabalıktı. Bir köşede babasını seçti. Kucaklaştılar.</p>

    <p>— Güzel günde geldin, dedi babası. Yüzümüzün akıyla çıktık. Ucu ucuna olsa da Devrim yetişecek. Ufak tefek boya, pasta, cila işleri bu gece trenle nakledilirken yolda hallolur. Olmaz, yapamazlar dediler, ama bak başardık işte.</p>

    <p>Neyi başarmış olduklarını kavramadığından heyecanlarına katılamıyordu.</p>

    <p>— İyi, dedi. Sevindim, başarmak güzel.</p>

    <p>O sırada, hangar gibi atölyenin uzak bir köşesinde Müslim Usta’yı gördü.</p>

    <p>— Müslim Usta da burdaymış, dedi sevinçle.</p>

    <p>— Kambersiz düğün olur mu! Çoktan emekli oldu ama, buralardan ayrılamaz o.</p>

    <p>Müslim Usta’ya doğru yürüdü. Kendi kendine gülümsedi: “Müslim Usta anlatır bana Devrim’i.”</p>

    <p>Yaşlı adamın önünde durup elini öptü.</p>

    <p>— Devrim olmuş diyorlar Ustam, sen ne dersin?</p>

    <p>Yaşlı adam, bir an boş gözlerle baktı sonra elleri ve çenesi titreyerek Ömer’e sarıldı.</p>

    <p>— Olacak, dedi. Bu oldu ya, asıl devrim de olacak.</p>

    <p>— Olacak ustam. Hani bir gün, “İçim acıyor,” demiştin ya. Hani yapayalnızdın şu Eskişehir’de. Ama artık yalnız değilsin, yalnız değiliz.</p>

    <p>— Yine de çok dikkatli ol oğul. Onlar çok kurnazdır. Şu otomobiller var ya! Emeğim yok ama, benim bile gözlerimi yaşartıyor. İşçi sınıfı istedi mi yapar. Bilesin ama, devrim bu değil. Askerler devrimin yolunu açtı 60’ta. Yürümesini bilirsen devrime varırsın.</p>

    <p>Adamın dupduru mantığına bir kez daha hayran kaldı. “Emekçinin us’u, işçinin sağduyusu denilen bu olmalı.”</p>

    <p>— Yürümesini bilmek için rehber gerek, diye anlatıyordu kısık bir sesle. Komutan gerek, ordu gerek. İstediği kadar cesur olsun, başıbozuk adam savaş kazanamaz. Rehberi ara oğul, O’nu ara; asıl Parti’yi ara. Yok deseler de, dağıldı deseler de Parti vardır. O’nu ara.</p>

    <p>Parti’yi aramış ve bulduğunu sanmıştı. Yıllar sonra, cevabından korkarak sorduğu soru ise, “Yürümesini bildik mi?” sorusuydu.</p>
    <hr />

    <p>Ülkü’yü ilk kez, 1970 sonbaharında, üniversite çevrelerinden bir arkadaşının evinde görmüştü. Bekâr evine kapanmayı göze alamadığı; İlçe’ye, Dergi’ye, Mülkiyeliler Birliği’ne gitmeyi de canının hiç istemediği bir akşam, vakit geçirmek için kapıdan uğradığında, “Gel otur, karımın eski bir okul arkadaşı var yemekte. Çok şeker bir kız, tanışırsınız,” demişti arkadaşı.</p>

    <p>Ülkü Fransa’dan yeni dönmüş, üniversitede Fransızca okutmanı olarak işe başlamıştı. Ankara’da bir akrabasının yanında kalıyor ve ev arıyordu. Ona, geçen gün önünden geçerken, üstünde “Kiralık” levhası gördüğü evi tarif etmiş, bir bakmasını önermişti.</p>

    <p>O gece daha çok, Meclis’teki son yasa değişikliklerinin sendikal hareketi ne ölçüde etkileyeceği; 15-16 Haziran olaylarının da gösterdiği gibi, kendiliğinden işçi hareketinin sol fraksiyonlar kadar DİSK’i de aştığı; Türkiye’deki CIA ajanlarının yeni bir listesinin ele geçirildiği gibi konular konuşulmuştu.</p>

    <p>— Biz yine yılan hikâyelerine döndük, demişti Ömer. Ülkü Hanım’ın canı sıkılacak. Fransa’dan, hele de Paris’ten yeni dönmüş biri için hiç de ilginç konular değil bunlar.</p>

    <p>— Kıza numara yapma. Sanki başka konumuz varmış gibi... Ayının on hikâyesinin onu da armut üstüneymiş. Bizim hikâyeler de öyle işte. Hele bu Ömer hepimizden beterdir Ülkü. Sakın ona kanayım deme, yoksa bütün gün tercüme yaptırır, yazı yazdırır sana.</p>

    <p>— Siz ona bakmayın. Ben sadece kendi halinde bir doçentim. Ama çeviriler için yardım ederseniz, tabii seviniriz. Marksist kaynakların çevirilerinin ne kadar içler acısı olduğunu bir bilseniz...</p>

    <p>Ülkü yumuşacık gülümsemişti;</p>

    <p>— Şu ev işini halledip yerleştikten sonra memnuniyetle yardım etmek isterim. Ayrıca, 68 Fransası’ndan geldiğimi de unutmayın. Konuların o kadar da dışında değilim.</p>

    <p>Bir gece dergilerin, kitapların arasına gömülmüş çalışırken, telefon çalıp da genç kadının sesini duyduğunda, kısacık bir süre kim olduğunu hatırlamakta güçlük çekti.</p>

    <p>— Sizinle birkaç gün önce bir arkadaşın evinde karşılaşmıştık, bana bir ev tarif etmiştiniz. O evi tuttum; size de teşekkür etmek istedim, diyordu telefondaki ses.</p>

    <p>— Çok sevindim Ülker Hanım. Ankara’da ev bulmak gerçekten de güç iştir.</p>

    <p>— Ülker değil, Ülkü’yüm. Ülker kardeşimin adı. İsterseniz şu “hanım”ı da kaldıralım.</p>

    <p>— Tamam, hemen kaldırırız Ülkü.</p>

    <p>Sonra, şaka yaptığını belli edecek bir ses tonuyla ekledi:</p>

    <p>— Ben çevirileri hazırlamaya başlayayım artık.</p>

    <p>— Aslında, ben biraz da bunun için aramıştım. O gece belki laf olsun diye söylediniz, ama yardımcı olmayı gerçekten isterdim. Paris’teyken, kendi konum dışında, bazı dersleri misafir öğrenci olarak izlemiştim. Marksist literatüre büsbütün yabancı sayılmam.</p>

    <p>Kızın sesindeki içtenlik ve ukalaca olmayan güven hoşuna gitti.</p>

    <p>— Siz daha yerleşememişsinizdir, benim bekâr evim de pek dağınık. İsterseniz yarın dışarıda bir yerde... yok en iyisi fakültede benim odamda buluşalım. Çeviriler konusunu da konuşurduk.</p>

    <p>Buluşma saatini kararlaştırıp telefonu kaparken, her zaman dikkatli olmak gerek, diye düşündü. Kız Fransa’ dan yeni dönmüş. Kimdir, nedir, gerçekten Fransa’da mıydı? Çeviri işinin üstüne neden böyle hemen atladı? En azından biraz daha iyi tanımaya, biraz soruşturmaya çalışmalıyım.</p>

    <p>Gençkız ertesi gün fakültedeki odasına geldiğinde, odada iki öğrencisiyle bir tez çalışmasını tartışıyorlardı. Ülkü kapıdan içeri süzülürken, güzel olduğunu o gece nasıl da fark etmemişim, diye şaştı. Koyu renk gür saçlarını, ancak yaşlı görünmekten korkmayan çok genç kadınların cesaret edebileceği şekilde sıkı bir topuz yapmış, başının arkasında toplamıştı. O günlerde pek moda olan, paçaları aşağı doğru bollaşan gülkurusu bir pantolon takım giymişti. Belki de uzun topuklu ayakkabıları yüzünden olduğundan daha ince ve uzun gösteriyordu. Gülümseyişi, yine o geceki gibi aydınlık ve dostçaydı.</p>

    <p>Öğrencilerin, birbirlerine bakıp hafifçe göz kırptıklarını gördü. Birinin sırtına dostça vurup oyuna katıldığını belli ederek,</p>

    <p>— Hadi bakalım, toplanın şimdi, başka bir zaman devam ederiz, dedi. Görüyorsunuz işim var. Montesquieu bekleyebilir ama Ülkü Hanım bekleyemez.</p>

    <p>Masasının üstündeki korkunç dağınıklığı toplamaya çalışırken, bir yandan da Montesquieu’nün önemini anlatıyordu.</p>

    <p>— Onlara klasikleri sevdirmek, düşünce tarihinin köşetaşlarını öğretmek o kadar zor ki. İyi öğrencilerin çoğu solcu. Onlar sadece Marx’ı, Engels’i öğrenmek istiyorlar. Hegel’i bile, “Marx’ın başaşağı çevirdiği diyalektiğin babası” salçasına batırıp yutturuyoruz. Adam Smith üzerine bir ödev yapmak zül sayılıyor. Kapitalizme karşıyız ya hani! Ülkü Ocaklılara, yani sağcı öğrencilere gelince; onların derdi geçer not alıp okulu bitirmek. Asıl mesaileri yurtlarda, sokaklarda arbede çıkartmak. Şu sıralar, esas olarak üniversitelerde, kampüslerde solcu avıyla, solcu şişlemekle uğraşıyorlar.</p>

    <p>— Fransa’da izlediğim derslerden birinde, profesör, Marksizmi içeriden eleştirenleri, örneğin Marcuse’yi, Frankfurt Okulu’nu falan anlamak için Marx’ı; Marx’ı anlamak için Hegel’i; Hegel’i anlamak için romantikleri, onları anlamak için ise Aydınlanma’yı, pozitivistleri anlamak gerektiğini söylemişti. Sanırım haklıydı. Ama, benim gördüğüm kadarıyla, Fransa’da da pek farklı değil durum. 68 Baharı’ndan beri üniversitelerde taşlar yerine oturmadı bir türlü.</p>

    <p>Fransa’dan gelmiş “şu okutman kız”ın kafasının çalışabileceğini, ağzının laf yapabileceğini düşünmemişti nedense. Güzel bir şaşkınlıkla, keyifle dinlediğini fark edince, içine yine kötü kuşkular üşüştü. “Kesinlikle boş değil bu kız. Tedbirli olmak gerek.”</p>

    <p>“Çeviri metinlerini hazırladınız mı?” diye sorduğunu duyunca, bir an, “Şimdilik elimde bir şey yok,” gibisinden bir mazeret uydurmak geçti aklından. Ama bu hem kaba kaçacak, hem de değerli bir yardımın önünü kapayacaktı.</p>

    <p>— Nasıl bir metin tercih ederdiniz, diye sordu.</p>

    <p>— Bilmem, fark etmez. Sizin neye ihtiyacınız varsa...</p>

    <p>— Daha önce bu tür çeviriler yaptınız mı Ülkü? Felsefe yazıları falan.</p>

    <p>“Marksist felsefe yazıları” diyecekken, son anda vazgeçmişti.</p>

    <p>— Epeyce çeviri yaptım. Aslında 1965’ten beri, liseyi bitirip üniversiteye başladığımdan beri ya Fransızca ders verdim ya da çeviri yaptım. Biraz para kazanmam gerekiyordu.</p>

    <p>Ömer’in içine bir gevşeme ve rahatlama duygusu yayıldı. Şu kalıpçılığından, önyargılarından bir türlü kurtulamadığını düşünüp kendine kızdı. Parislerde, Avrupalarda okutulan bir burjuva kızı olduğunu düşünmüştü nedense. Birden açık olmaya ve yekten sormaya karar verdi. Böyle anlarda yüzüne yapışan ürkek tavşan gülüşüyle güldü.</p>

    <p>— Galiba haksızlık ettim size, dedi. Ben... ben sanmıştım ki...</p>

    <p>— Baba parasıyla filoloji okuyan, Paris’te gezip tozan, hava basmak için de üniversitede çalışıyor gibi yapan zengin kızı sanmıştınız, değil mi? Hadi itiraf edin.</p>

    <p>— Evet, çabuk teslim oluyorum ve itiraf ediyorum.</p>

    <p>— Nedense, hep böyle sanılır. Galiba tipten kaybediyorum. Keşke doğru olsaydı, ama durum pek böyle değil. Öğretmen çocuğuyum ben. Çoğunlukla burslu okudum. Bilirsiniz, öğretmen maaşları çok düşüktür. Hele babam öldükten sonra, hep çalışmak zorunda kaldım. Paris’e de Fransız hükümetinin bir bursuyla gittim.</p>

    <p>— Özür dilerim, kabalık ettim galiba. Aslında, burjuva kızı olsanız ne fark ederdi ki. Zengin ailelerin çocukları arasında, şu son yıllarda sosyalist olmak moda. Hele Maocu gruplar, liderlerinden militanlarına kadar hep “iyi aile” çocuklarıdır. Zincirlerinden başka kaybedecek şeyleri olmayanlara gelince, ben işçi çevrelerinden geldim, onları çok iyi tanırım. Kaybedebileceğiniz tek şey zincirleriniz olunca zincirlerinizi bile kaybetmekten korkarsınız.</p>

    <p>— Bir ara büyük bir gazeteye tefrika romanlar çevirirdim. Hani bilirsiniz, aşk hikâyeleri falan. Şimdi yazarını bile hatırlamıyorum, tanınmış biri değildi sanırım. O romanların birinde İngiltere’de bir işçi ailesinin hayatı anlatılıyordu. Tabii sonunda, evin genç işçi kızı iyi kalpli fabrika sahibiyle evleniyor. Ama orada hiç unutmadığım bir bölüm vardı. Ailenin anarşistlere katılan oğlu, babasını işçilere ihanet etmekle suçladığı ve, “Zincirlerinden başka kaybedecek neyin var?” diye sorduğu zaman, yaşlı maden işçisi, “İşim ve gündeliğim,” cevabını veriyordu.</p>

    <p>— Birazdan bölüm toplantısı var. Gitmem gerekiyor. Bütün bunları konuşmak, tanışmamızı kutlamak için bu gece sizi bir yerde yemeğe davet edebilir miyim? Çevirilere de birlikte bakardık.</p>

    <p>— Memnuniyetle gelirim. Ankara’da sudan çıkmış balık gibiyim biraz. Piknik’le Yakamoz’dan başka yer bilmiyorum.</p>

    <p>Sonraki günlerde, Ülkü’nün çevreye çabucak uyum göstermesini; dergideki ve İşçi Muhalefeti grubundaki gençlerin, “Şu burjuva kadın da nereden çıktı?” yollu havalarını fark ettiği halde aldırmaz görünmeyi başarmasını; teorik bilgisini geliştirmek için verdiği kitapları dikkatle okumasını, çevirileri büyük bir disiplinle ve özenle yapmasını keyifle izledi. Ama genç kadının, çözemediği, anlayamadığı, saydam olmayan, elinden kaçan bir yanı vardı ki Ömer’i aşırı derecede rahatsız ediyordu. Sanki bütün yaptıklarını –çeviriler, okumalar, tartışmalar, işçi eğitimi hazırlıkları– bir tiyatro sahnesinde oynar gibiydi: Kendini bütünüyle vermeden, ama sanki bütün ruhuyla verirmiş gibi; sanki tam inanmadan, anlamlı bulmadan, ama inanırmış, anlamlı sayarmış gibi; içlerinden biriymiş gibi davranarak, ama başka bir gezegenden gelmiş gibi...</p>

    <p>Genç kadını saran, gerçek bir gizem mi yoksa rol mü, tam kavrayamadığı bu havadan hiç mi hiç hoşlanmıyor; ama böyle özel bir ilişkiyi harcamaya da kıyamıyordu. Ülkü’yü tanıması, sırrı çözmesi gerekiyordu.</p>

    <p>Legal alanda çalışanların evlerini deşifre etmemek gerektiğini bildiği halde, toplantılardan birinin Ülkü’nün evinde yapılmasını da bu yüzden önermişti. Evleri insanları ele verir. Küçük ayrıntılar çok şey anlatır.</p>

    <p>Ev küçüktü, temiz ve düzenliydi. Aynı zamanda çalışma odası olarak da kullandığı oturma odasının tabanındaki parlak renkli Yörük kilimi, geniş kare sehpanın üstündeki Kastamonu işi hayvan ve çiçek desenli örtü, kitap raflarına, kitapların önüne dizilmiş renk renk, çeşit çeşit biblolar: küçük kediler, tavşanlar, büyük boy bir Miki Fare, duvardaki 68 afişleri: O ünlü “Yasak Yasaktır” ve “Sokak Güzeldir” afişlerinin biraz da kıskandığı orijinalleri; karşı duvarda ise, iki film afişi: <em>Julies ve Jim</em> ve <em>Kazablanka</em>...</p>

    <p>Duvara renkli tebeşirlerle yazılmış dizeleri, afişleri keyifle incelerken gördü: Nâzım’ın, Edip Cansever’in, Cemal Süreya’nın şiirlerinden dizeler...</p>

    <p>— Evim biraz fazla süslü galiba, dedi Ülkü mahcup ve suçlu bir çocuk edasıyla.</p>

    <p>— Yok canım! Afişler ilgimi çekti de onları inceliyordum. Şu 68 afişleri orijinal sanırım, yani barikatlar kurulduğu sırada sokaklara yapıştırılanlardan.</p>

    <p>— Sanırım öyle. Bir Fransız arkadaşım hediye etmişti. Ben barikatlar kurulduğu sırada Paris’te değildim henüz, yine de rüzgârına yetiştim sayılır. Farklı bir havaydı; örneğin öğrenci hareketleri Türkiye’den çok farklıydı. Sadece kapitalist düzene, o düzenin ürünü olan metaya bağımlılaşmış insana, tüketim toplumuna isyan etmekle kalmıyorlardı. Donmuş katılaşmış teoriye, kurulu düzenin parçası olmuş işçi sınıfı partilerine, kurumsallaşmış her şeye isyan ediyorlardı. Mutlak ve tam özgürlüğün peşindeydiler. Sadece yasağın yasaklandığı bir toplumdu hayalleri. İşçileri devrime yönlendirebileceklerine inanıyorlardı. Ama en büyük darbeyi örgütlü işçi hareketinden yediler. Komünist Partisi ve sendikaların barikatı, devletinkinden bile daha güçlü çıktı.</p>

    <p>— Avrupa soluyla Türkiye solunun tarihsel kökenlerinin çok farklı olduğunu unutmamalısın. Fransız komünistlerinin, hatta geleneği ne kadar reddederlerse etsinler Fransız öğrenci hareketinin arkasında koskoca bir 1789 var, efsanevi Komün var. Almanya dersen, zaten teorinin de pratiğin de en sağlam kökleri orada. Bize gelince; kıçı kırık ve teslimiyetçi bir sözde tarihten, devletten icazetli milliyetçi Kemalist sol gelenekten beslenerek geldik bu günlere. 15-16 Haziran patlamasaydı, işçi sınıfının bırakalım öncülüğünü, varlığını bile hâlâ tartışıyor olacaktık biz.</p>

    <p>Toplantı için gelen gençlerin Ülkü’nün evinin havasından hoşlanmadıkları, biraz liberal, biraz züppe buldukları, Ülkü gibi evini de yeterince devrimci saymadıkları belliydi.</p>

    <p>“Bence hiçbir zararı yok,” diye düşündü Ömer. En fazla hapiste yatanın en sıkı devrimci, ayakları en fazla kokanın en saf proleter, en sekter olanın en keskin komünist sayılmasına hep itirazı olmuştu. <em>Proletkult</em>’u da sanat sayamamıştı hiç. Duyduğu huzursuzluk, Ülkü’nün evinden ve tercihlerinden değil, çevrede genç kadına karşı oluşan sinsi güvensizlik yüzündendi. Bu güvensizliği aşmanın da yine kendisine düşeceğini biliyordu.</p>

    <p>O gece dergi toplantısı bitip evden ayrılırken, Ülkü’ ye, gençlerin fark etmesine özen gösterdiği bir yakınlıkla veda etti. Kafasındaki sorular dağılmıştı. Ülkü’nün duvarlarına renkli tebeşirlerle yazdığı dizeler sırrını ele veriyordu: Duygusal bir sorunu, çözemediği bir çıkmazı olmalıydı. Kendini, hiç tanımadığı bir çevreye boylu boyunca atmasının, bir misyoner edasıyla hizmet sunmasının nedeni, yeni bir hayata başlamak, yepyeni bir ortamda eski sorunları aşabilmek umuduydu belki de.</p>

    <p>Yanılmadığını sonraki günlerde anlayacaktı.</p>
    <hr />

    <p>“27 Nisan 1971 unutulmaz bir tarihtir,” derdi Ömer. “Mimozalarla papatyaların meydan savaşı o gün başladı.” Sonra biraz hüzünlü, eklerdi: “O gün bugündür de sürüyor. Yüz yıl savaşları gibi...”</p>

    <p>O gece Ülkü ateşler içinde yatarken başlayan duygusal ilişkileri, her gün birilerinin tutuklandığı; partilerin, derneklerin, matbaaların ve evlerin basıldığı Mayıs günlerinde, heyecanlı ve tehlikeli bir kaçgöç içinde, sadece yirmi gün sürebilmişti.</p>

    <p>Sinemaya ayrı ayrı gelip ikisi de ikişer bilet alıyor, sonra salonun kapısında buluşup yan yana oturuyorlardı. Hayvanat Bahçesi’ne, Gençlik Parkı’na, Seyran Bağları kırlarına iki genç âşık gibi gidiyor, el ele dolaşıyorlardı. Merkezden ve tanıdıklardan uzak küçük restoranlarda baş başa yemek yiyip şarap içiyor, durmadan konuşuyorlardı.</p>

    <p>Ülkü bu kadar dikkat ve gizliliği gereksiz bulduğunu, kendilerini kimsenin aramadığını, rahatlıkla evde buluşabileceklerini söylese de, Ömer, “otlamaya” bırakıldıklarına, rejimin giderek sertleşeceğine, günü geldiğinde kendilerinin de içeri alınacağına inanıyordu. İşçi Muhalefeti grubunu tümüyle dağıtmış, bütün bağlarını koparmış, evini terk edip adresini kimseye bildirmediği “sağlam” bir eve çıkmış, bir aylık hastalık raporu alarak üniversiteye de uğramaz olmuştu. Ülkü ile buluşmayı gerçek bir devrimciye yakışmayan bir zaaf sayıyor, kendini suçluyor, eksikleniyor, ama vazgeçemiyordu.</p>

    <p>Ülkü de, ev sahibinin binada onarım yaptığı bahanesini uydurarak akrabasının evinde kalmaya başlamış, kendi evine birkaç günde bir uğrar olmuştu. Üniversitedeki derslerini aksatmıyor, onun dışında ortalarda fazla görünmemeye dikkat ediyordu. Öylesine tuhaf ve olağandışı günler yaşıyorlardı ki, ne Arın’ı ne de Ömer’le ilişkisini sağlıklı kafayla düşünebilecek hali vardı. Apaçık bildiği tek şey, Arın’ı içinde maraz bir tutku, onmaz bir hastalık gibi taşıyacağıydı. İçindeki Arın’ı tüketmekten, unutmaktan ölesiye korkuyordu. Ömer’e yönelişi, unutmayı değil yaşatmayı sağlamak içindi. Çiviyi çiviyle sökmek için değil sağlamlaştırmak içindi.</p>

    <p>Ömer, genç kadının duygularının ne kadarının farkındaydı?</p>

    <p>Bir aşk acısını teselli ederken yeni aşklar doğabileceğini bilmeyecek kadar toy değildi. Karşısındaki kadının sandığından daha derin örselenmiş olduğunu; sakin görünümü altında, ayrıntılarını bilmediği, bilmek de istemediği karmaşık, tutkulu ve fırtınalı bir duygu yumağına dolanıp debelendiğini fark etmişti. Bu yumağın çözülmesi zaman alacaktı, biliyordu. Beklemeye razıydı. Otuz dört yaşındaydı ve galiba ilk kez, hem de kendisinden on yaş küçük bir kadına, gerçekten âşık olmak üzereydi.</p>

    <p>Aşkların, arkadaşlıkların, insanların, yaşamların, gençliğin, umutların üzerinden, ezerek, parçalayarak buldozer gibi geçen 1971 günlerinde âşık olmak, biraz da devrimci romantizmin çekiciliğine kapılmak demekti. Gizli buluşmaların hazzı; başından epeyce macera geçmiş genç bir kadınla otuzunu aşmış bir adamın on altısındaki gençler gibi el ele tutuşmakla, ateşliden çok şefkatli öpüşmelerle yetinmeleri; kavuşamamanın ve belki de hiç kavuşamayacaklarını bilmenin yarattığı gizemli hava...</p>

    <p>Balyoz kafalara inip de, 12 Mart’ın rengini hâlâ tartışmakta olanlar bile acıyla uyandıklarında, “Böyle gelişeceğini biliyordum,” diye düşündü Ömer. “Ben, tepeden inmeciler ve Millîciler gibi, reformcu kanadın yapacağı söylenen darbeye, şu ünlü 8 Mart’a hiç inanmamıştım. Kötü günlerin geleceğini seziyordum. Yine de, zor günler yaşayacağımızı, rüzgârın bizi önüne katıp savuracağını bile bile Ülkü’ye âşık olmaktan kaçınmadım.”</p>

    <p>17 Mayıs’tı. İsrail Başkonsolosu Elrom kaçırılmış, Deniz Gezmişlere karşılık rehin alınmış ve öldürülmüştü. Ömer haberi duyduğunda, bir an bacaklarına inme indiğini, taş kesildiğini hissetti. Sunturlu bir küfür savurdu. “Bunlar kendilerini hangi devrimin hangi aşamasında sanıyorlar! Narodniklerin toplumsal temeli vardı, Denizlere ise kan bulaşmamıştı bari. Hangi güçle, hangi gelenekle, hangi gerilla! Sanırsın ki burası Latin Amerika, bunların her biri de bir Che Guevara. Şimdi ağzımıza sıçıldı işte. Sol bölük pörçük. Ben diyeyim kırk, sen de seksen fraksiyon. Hepsini toplasan kaç kelle eder? Daha düne kadar generallerin darbesini destekliyordu bunların çoğu. Şimdi akılları başlarına gelse ne yazar. İşçi sınıfı, işçi sınıfı diyenlerimizin gücü ne? Üç beş fabrika işgali, birkaç yasal olmayan grev, parçalanmış bir parti, bir de edebiyatını çok yaptığımız 15-16 Haziran’ın anısı, hepsi o kadar. Armut gibi toplayacaklar hepimizi.”</p>

    <p>Atatürkçü millîci darbe beklentisi içinde 12 Mart’ı alkışlamış olanlar başta, ne kadar aydın, yazar, gazeteci, politikacı, akademisyen varsa “armut gibi” toplamaları sadece iki gün sürdü. Balyoz Harekâtı balyoz gibi inmişti. Radyolarda uzun arananlar listeleri okunuyor ve “sayın muhbir vatandaşlar” arananların ve şüphelilerin yerlerini bildirmeye çağrılıyordu.</p>

    <p>Ömer radyodan Ankara Sıkıyönetim Komutanlığı’nın 18 Mayıs Bildirisi’ni dinledikten sonra, her şeyi göze alıp Ülkü’nün kaldığı eve gitti. Karanlık basmıştı; ılık, güzel bir bahar akşamıydı. İçi burkularak, bunun sevgilisini son görüşü olabileceğini düşündü. Geç kalmış bir aşk, geç kalmış bir mutluluk umudu... Kapıyı açan yaşlıca kadına, Ülkü’nün üniversiteden iş arkadaşı olduğunu, bir kitap almaya geldiğini söylerken, genç kadın konuşmaları duyup geldi. Ömer’i hiç beklemiyordu. Şaşırmış ve biraz da korkmuştu. Kapıda durmamasını, içeri gelmesini söyledi. Birlikte, Ülkü’nün kaldığı küçük odaya girdiler.</p>

    <p>— Radyoyu dinlemişsindir, haberin vardır, dedi Ömer.</p>

    <p>— Evet, ama senin adın yoktu.</p>

    <p>— Bu hiçbirşey ifade etmez. Daha kaç liste var, hangi adları, neden ilan ediyorlar, ilan etmedikleri adlarla ilgili hesapları nedir, bilmiyoruz. Dikkat ettiysen, bu ilk listede ağırlık Elrom’u kaçıran THKP-C militanlarında, bir de 8 Martçılarda, yani öteki cuntacılarda. Aralarında sözde 8 Mart kabinesi üyeleri de var. Ordu içinden de tutuklamalar olduğunu duyduk, ama ilan etmiyorlar. Bu ilk dalgayı sendika, parti, işçi çevrelerinden adlar izleyecektir.</p>

    <p>— Ne yapmayı düşünüyorsun?</p>

    <p>— Gidiyorum.</p>

    <p>Bunu genç kadının yüzüne bakmadan, gözlerini kaçırarak söylemişti.</p>

    <p>— Gidiyorum, diye tekrarladı. Bir ad ve bir adres vereceğim sana. Sakın yazma, hemen ezberle. Bu gerçek bir ad değil. Ama çok zorunlu kalırsan –çok zorunlu ama, diye tekrarladı– bu adresten bana haber ulaştırmayı deneyebilirsin. Sakın kendi adını verme, yengesiyim de. Ben senin izini bulurum Ülkü, ben sana her zaman bir yolla ulaşabilirim sanırım. Bir yerden “erkek kardeşinden” mektup, haber falan gelirse şaşırma.</p>

    <p>Söylediği adı ve adresi ezberlemeye çalışırken,</p>

    <p>— Merak etme, dedi. Ben başımın çaresine bakarım. Bana ulaşmak için kendini riske sokma sakın. Ne olur ne olmaz diye soruyorum. Eğer beni de alırlarsa, seni sorarlarsa ne söylemeliyim?</p>

    <p>— Dergiden tanıdığını söylersin. Bunu gizleyemeyiz. Fransızca bildiğin, Marksist felsefe konularına da meraklı olduğun için tercümeler yaptığını, benimle de bu nedenle tanıştığını söylersin. Belki senin evi gözetlemişlerdir. Bir-iki kere bile olsa, senin evde toplantı yapmak hataydı. Benim o eve gidip gelmem de yanlıştı. Tedbirli olmak gerek. Evi biliyorlarsa, dergi yazılarını tartışmak için bir veya iki defa, sen hasta olduğun sırada geldiğimizi söylersin. Seni daha fazla kurcalayacaklarını sanmıyorum. Ankara’da yeniydin daha, fazla tanımazlar seni.</p>

    <p>— Evet, haklısın. Ünlüler dışında listede birkaç yakından tanıdığım isim var; hepsi İstanbul’dan. Mehmet diye bir fakülte arkadaşım vardı. Aslında işçiydi. Şimdi düşünüyorum da, sanırım sosyalizme, Marksizme, hatta Parti’ye yakınlaşmamı Mehmet sağlamıştı. Daha o zamanlardan, bu iş böyle olmayacak, devrim kendiliğinden gelmez falan demeye, TİP’i oportünist bulmaya başlamıştı. Fikir Kulüpleri’nden gelip Dev-Genç’e ilk katılanlardandır. Onun da adı vardı listede.</p>

    <p>Ömer’in içine kötü bir hüzün yayıldı. Kendini yorgun ve bıkkın hissetti. “Oysa her şey yeni başlıyor,” diye düşündü. “Bu kadar büyük yanlışların, dağınıklığın, deneyimsizliğin sonuçları yaşanacak. Hepimizin payı var bunda. Parti içinde tepişip duran eski tüfekler, gencecik insanları amaçları için kullanan sol cunta peşindeki devrim ağaları, her köşe başında bir dergi çıkarıp birbirimizle dalaşan biz kalem efendileri... Kariyerizmimiz, hayallerimizi gerçek sanışımız, çok laf yaparak gizlemeye çalıştığımız pasifizmimiz ve boş sloganlarımız. Hangimiz günahsızsak, ilk taşı o atsın.”</p>

    <p>— Herkes bir yere savruldu, dedi. Artık cepheleri, ittifakları hapishanelerde yapacağız anlaşılan. Yanılgı, devrime hazırlanmakla kovboyculuk oyununu birbirine karıştırmaktı belki de. Devrimi bizim göremeyeceğimizi, belki çocuklarımızın bile göremeyeceğini unutmaktı. Yine de burası Türkiye. Koşullar hiç beklenmedik anda değişiverir. Ben artık gitmeliyim. Gece yasağı başlamadan yapacak çok işim var.</p>

    <p>Ülkü’nün elini tuttu.</p>

    <p>— Seni mutlaka bulurum. Şu fırtına bir geçsin hele. Yaşadıklarımızın saniyesini bile unutmadım, sen de papatyaların mimozalara karşı meydan savaşını unutma.</p>

    <p>Yüzündeki eğreti tavşan gülümsemesiyle, ne yapacağına karar veremeden, orada ayakta dikilmiş duruyordu. Bu ânı kısa kesmeliyim, daha da güçleşmeden, hava daha da ağırlaşmadan bitirmeliyim, diye düşündü Ülkü. Adamın boynuna sarıldı. Dudaklarını hafifçe dudaklarına değdirdi. Öylece kaldı. İçine yumuşacık bir sıcaklık yayıldı. Sevgi, güven, dostluk dolu güzel bir duygu. Yasak ilişki yaşanan bir erkek kardeşle öpüşür gibi...</p>

    <p>—Papatyalar alçakgönüllü ve dirençlidir, mutlaka yenerler, dedi.</p>
    <hr />

    <p>— Elinizdeki Fransızca metni, bir çerçeve metin kabul edebilirsiniz, diyordu Arın Murat. Ana çizgileriyle geçerli olan o metni açmaya ve derinleştirmeye çalışıyorum. Ancak resmî bir sıfatla konuşmadığımı, söyleyeceklerimin tümüyle benim şahsi fikirlerim olduğunu, Türkiye Cumhuriyeti hükümetini bağlamadığını bir kez daha hatırlatmak isterim. 12 Mart dönemini özetleyecek olursak...</p>

    <p>“12 Mart dönemini özetlemek mi?” diye düşündü Ülkü... “Sonra da 12 Eylül dönemini mi özetleyecek? Ya 1990 sonrası? Asılanlar, vurulanlar, ölüler, sürgünler, yıkılanlar, çözülenler, dönekler, kahramanlar nasıl özetlenir? Kaç sözcükle, kaç cümleyle? Oğlunun kurşunlarla delik deşik cesedini nasıl özetleyeceksin? Sosyalizmin yıkılan duvarlarının enkazı altında kalmış Ömer’in tükenişini, Mehmet’in yorulmuş, tekleyen kalbini, bir daha geri gelmeyecek gençliğimizi, umutlarımızı, inançlarımızı nasıl yitirdiğimizi... Sen Türkiye’de hiçbirşey görmedin Arın Murat. Gördünse de söylemedin. Üç maymunu oynadın hep. Ucundan, köşesinden sezdiklerini şimdi burada, bana günah çıkartırcasına söylemenin ne anlamı var? O kadar geç ki artık!”</p>

    <p>Dikkati dağılmış, kafasının içini sanki fazla alkol almış gibi bir sis bulutu kaplamıştı. Ses alma aygıtının çalışıp çalışmadığını bir kez daha kontrol etti. Haberi bant çözümlerinden yazmak daha sağlıklı olacaktı. Üstelik bu haberi mutlaka o yazmalıydı. “İyi ki son anda fikrimi değiştirip konferansı izlemeye kendim geldim!” İçindeki huzursuzluğun, kuşkunun, hatta korkunun nedeninin Arın’ı koruma içgüdüsü olduğunu biliyordu. Onu ne kadar çok sevdiğini düşündü. Hiçbir erkeği sevmediği kadar, bunca yıldır tüketemeyecek kadar, bütün inançlarına, bütün değerlerine ihanet edebilecek kadar çok... Ve artık ne kadar geç olduğunu düşündü. Hiçbirşeye yeniden başlayamayacak; yaşanmamışları yeniden yaşayamayacak, yaşanmışların güzelliğini yeniden tadamayacak kadar geç.</p>

    <p>“Ne yapmak istediğini, neden yaptığını bilmiyorum. Ama anlattığın hikâye, doğru da olsa bizim hikâyemiz değil Arın Murat. Anlattıkların bizim yaşadıklarımız değil. Sen planları, stratejileri, komploları, devlet çarkını, iktidarın kanını anlatıyorsun. İnsan yaşamlarının bir fiş, bir dosya, bir not, bir çarpı işareti olduğu kötü bir gölge oyununu anlatıyorsun. Oysa biz etten kemikten, duygudan, inançtan, coşkudan, sevdadan yapılmış gerçek insanlardık. Uzun bir yolun, başlangıçta güçlü, dirençli, umutlu; sonunda yorgun ve kederli yolcularıydık. Birarada aynı yöne doğru yürümeyi çoğunlukla başaramadık. Ayrıldık, dağıldık, yolumuzu kaybettik. Sadece yolumuzu mu; ya hedefimiz?</p>

    <p>Sen Hiroşima’da hiçbirşey görmedin Arın Murat.”</p>
    <hr />

    <p>Bir gece treni, loş bir kompartıman, bir kadın, bir adam, bir bebek. Çocukluğunda, küçük öğretmen ailesi, denklerini toplayıp Anadolu’nun bir şehrinden ötekine trenle göçerken yaptığı gibi, burnunu trenin camına yapıştırıyor. Ankara’dan Eskişehir’e doğru giden tren karanlık ovalardan, kar altındaki köylerden geçiyor. Hava soğuk, pencerenin kenarları buz tutmuş. Çocukluk günlerinde kardeşiyle oynadığı bir oyunu kendi başına oynamaya çalışıyor: “Kompartımana dışardan bak, ne görüyorsun anlat” oyunu. En çok şey gören, daha doğrusu en fazla hikâye anlatan kazanırdı. Anne ile baba, kim kazandı tartışmasına, “Berabere kaldınız,” diyerek nokta koyduktan sonra, kendi aralarında, kardeşinin hayal gücünün çok daha geniş olduğunu konuşurlardı.</p>

    <p>Trene dışarıdan bakıyor: Karlı, ıssız bozkırların ortasından geçen kederli bir tren. Bozkırın soğuk yalnız gecesi içindeki tek ses, tek hareket, tek umut. Trenler de olmasa, her şey ölü. Trenlerin durmadığı terk edilmiş istasyonların yalnızlığı çöküyor içine. Vagona dışarıdan bakıyor: Sarı loş ışıkta, çok solgun, yorgun ve hüzünlü bir kadın görüyor. Genç olmalı, ama yaşı belli değil. Güzel mi değil mi, anlaşılmıyor. Bebek, kalın bir battaniyeye sarılmış, adamın kucağında uyuyor. Çok küçük, sadece birkaç aylık. Kadın belki de bebek yüzünden bu kadar yorgun. Ama neden böyle kederli? Genç anneler yorgun olur ama kederli olmaz. Adam çocuğunu bağrına basmış bir baba değil, uyuyan bebeğe beşik görevi yapan bir eşya gibi. Oysa kompartımanda gülümseyen bir tek o var. Muzip bir tavşan gülüşüyle gülüyor. Kompartıman soğuk. Sigara ve kaşarlı sandviç kokuyor. Kadın burnunu camdan ayırıp çantasından yassı bir kanyak şişesi ve çikolata çıkarıyor. “Bir yudum al,” diyor adama. Adam şişeye uzanmak için öne doğru eğilince bebek yüzünü buruşturup dudağını büküyor, sonra yine uykuya dalıyor. “Artık uyudu, koltuğa bırakabilirsin, koltuğun önüne büyük valizi dayarız, düşmez,” diyor kadın. Adam kadının yanına geliyor, kolunu omzuna atıyor. Yanağını yanağına dayıyor. “Yanakların soğuk, üşümüşsün,” diyor. “Ama bebeğin elleri sıcacık, merak etme.” Merak etmiyor. Adam bebeğe, abartılı, biraz da yapay bir dikkat gösteriyor. İşini kaybetmek istemeyen, göze girmeye çalışan dadılar gibi.</p>

    <p>Çocuğu, Ömer’in tanıdığı “bizden” kadın doğumcunun çalıştığı özel klinikte doğurmuştu.</p>

    <p>Beyaz örtüler, beyaz duvarlar, beyaz insanlar, üzerine eğilmiş beyaz yüzler. “Biraz daha gayret ederseniz olacak, ıkının, evet böyle. Cesaret, bir kere daha, bir kere daha...” Bağırmamaya çalışıyor, ama avazı çıktığı kadar bağırıyor. “Dokuz ay önce, işkence odasında da böyle bağırmıştım.” Acı aynı dayanılmaz, yakıcı acı. Sanki keskin bir bıçakla karnını deşiyorlarmış gibi. Yine de her şey ne kadar farklı. O zaman korku, öfke, aşağılanma ve utanç vardı; şimdi sevgi, umut, sevinç var. “Biraz daha dayanabilirseniz çocuğu vakum kullanmadan alacağım, böylece bebeği hiçbir riske sokmamış olacağız,” diyor doktor. İniltiler arasında, “Dayanırım,” diye fısıldıyor. Sonra işkencedeyken bile yaşamadığı yoğunlukta bir acı bütün vücudunu dolanıyor. Son bir çığlık ve... o âna kadar hiç yaşamadığı olağanüstü bir rahatlama, dinginlik ve mutluluk duygusu.</p>

    <p>“Bir oğlunuz var!”</p>

    <p>“Bir oğlum var!”</p>

    <p>İçinden mavi bulutlar, beyaz kuşlar geçiyor. Deniz pırıl pırıl çakıl taşlarını yalıyor. Yeşil başaklar bahar rüzgârına kapılmış dalgalanıyor. Ilık bir meltem saçlarında dolaşıyor. Mutluluk denilen duygu bu olmalı. “Bir oğlum var! Umut Murat var!” Kendini bulutlara, dalgalara, rüzgârlara bırakıp uykuya dalıyor.</p>

    <p>“Hamilelik koşullarınız hesaba katılırsa, bu doğum tam bir mucize. Bu oğlan işkencelere bile direnmiş. Çekirdekten, ana karnından yetişme olacak,” demişti sevimli doktor.</p>

    <p>Umut çok küçük, cılız bir bebekti, ama normaldi. Üstelik müthiş oburdu. Meme emmeyi çabucak öğrenmiş, bir ay geçmeden olması gereken kiloya ulaşmıştı. Ömer’in sahte kimlikle –çok iyi yapılmış bir evlilik cüzdanı– kiraladığı kapıcı dairesinden bozma küçük bodrum katında sadece iki ay kalabilmişlerdi. Bir yerlerden bulunan küçük paralar suyunu çabuk çekiyordu. Ülkü’yü ve çocuğu sahiplenmek için dönmek zorunda kaldığı Ankara, Ömer’e giderek dar gelmeye başlamış, sokağa her çıkışında tanıdık birilerine rastladığı bu kent bir ıstakoz sepetine dönmüştü. Ülkü İstanbul’a gitmeyi, kardeşi evlendiğinden beri annesinin yalnız yaşadığı küçük eve yerleşmeyi önerdiğinde, mutluluktan havalara uçtu. İstanbul’da ikisi de çalışabilirdi, insan o koca şehirde, sudaki balıklardan biri olabilir, kolayca saklanıp barınabilir, kendine yeni bir hayat kurabilirdi. Üstelik devrimci merkez, işçi hareketinin kalbinin attığı İstanbul’daydı.</p>

    <p>Karın aydınlattığı bozkırın ortasından İstanbul’a doğru yol alan trenin soğuk kompartımanında, bir kez daha Ömer’in sıcaklığına sığındı. Onun en kötü koşullarda bile kendine ne kadar güvenli, ne kadar iyimser olduğunu düşündü. İçine yumuşacık bir huzur yayıldı. Kendini, uzun gerginlik anlarından sonra, sahibinin kucağında ön patilerini kavuşturarak gevşeyen bir kedi gibi hissetti. “İstanbul’a gidince bir kedi almalı hemen,” diye geçirdi içinden. “Kedi dinginlik ve yerleşiklik demektir.”</p>

    <p>Tren Eskişehir istasyonunda durdu. Helvacılar, salepçiler, lületaşından pipo, ağızlık, incik boncuk satan çocuklar vagon pencerelerinin altında toplaştılar.</p>

    <p>— Tren burada bir süre kalır, dedi Ömer. Bir şeye ihtiyacımız var mıydı? İnip hemen alabilirim.</p>

    <p>Önce “hayır” anlamında başını salladı. Sonra aklına geldi.</p>

    <p>— Bir paket Samsun alsan.</p>

    <p>— Hani artık sigara içmiyordun sen?</p>

    <p>— İçmiyorum, biliyorsun. Ama şimdi çok canım istedi. Kırk yılda bir içebilirim. Merak etme, vagonda içmem, dışarı koridora çıkarım, çocuğa dokunmaz.</p>

    <p>Karısının yanağını okşadı. “Ne çok seviyorum bu kadını,” diye düşündü. “Her geçen gün biraz daha fazla, biraz daha derinden.”</p>

    <p>— Ama sadece bir tane canım. Çocuğa olduğu kadar sana da zararlı bu meret.</p>

    <p>Gar binasının köşesindeki büfeye doğru yürürken üşüdü. İncecikten bir kar yağıyordu. Mart sonunda bu soğuk, bu kar! Böyledir Eskişehir’in havası. Kış gecikir, gecikir; tam bahar geldi artık derken, birden bastırıverir. Sonra kar yerden henüz kalkarken, bahar patlar. Hem de ne patlamak. Bir yandan Porsuk taşar, öte yandan bademler, yabanerikleri, sonra kirazlar ve elmalar. Porsuk çayının iki yanında pembe-beyaz-yeşil bir cümbüş... Yaz gelince kuraklık başlar. Toprak susuzluktan çatlar. Kırk ikindiler, şaşmadan kırk gün boyunca her öğleden sonra yağsa da, birkaç dakikalık bu tuhaf yağmurlar toprağı kandırmaz, gülsuyu serpilmiş gibi olur.</p>

    <p>Sarı badanalı küçük evin arka avlusundaki alttan musluklu tükenmez küpünü hatırladı. Yaz boyunca, bir kat meyve, bir kat şeker döşenir, üstünden su koyup kapatılırdı. Eylülden önce açmamak gerek, derdi babası. Üzümler, şeftaliler, armutlar ancak su bırakır. Ama bekleyen kim! Sıcak ağustos gecelerinde, çiçekli, ekoseli muşamba örtü serili masayı ve kırık dökük tahta iskemleleri avluya çıkardıklarında, “Hele bir bakalım tükenmez kıvamına gelmiş mi!” diyerek madenî kupayı musluğun altına ilk tutan yine baba olurdu. Ağustosta, misket üzümlerinin ve şeftalilerin biraz baygın tadı diğer meyveleri bastırır; ekimde muşmula, böğürtlen, armut öne çıkardı. “Tükenmezin tükenmemesi gerek. Üstten sürekli besleyeceksin; bir de öyle açgözlüler gibi bardak bardak içmeyeceksin.” İlk nefse hâkimiyet ve disiplin temrinleri.</p>

    <p>“Yine tükenmez kuruyorlar mıdır arka avluda? Dallarına yumurta kabukları asılmış teneke saksılardaki rengârenk kokulu karanfiller; el ve burun değerse buruşup kararıveren nazlı ve soylu beyaz ful çiçekleri; annemin yediveren gülleri, kasımpatıları, yıldızları...”</p>

    <p>Büfeden sigara ve küçük bir paket çikolata alıp trene doğru yürürken yolculara birşeyler satmaya çalışan çocuklar arasında kendini görüp tanıdı.</p>

    <p>İki yanından sıkı sıkıya tuttuğu bir tepsi dolusu kaymaklı kurabiyeyi dökmemeye çalışarak ağabeyinin arkasından vagondan vagona koşturuyor. Vakit gece yarısını çoktan geçmiş. Gara giren son posta treni kalkmak üzere. Kaymaklıların daha yarısı bile satılmamış. “Poğaçalar, un kurabiyeleri kapış giderdi eskiden,” diyor annesi. İkinci Dünya Savaşı yılları. Ekmek, tayın karneyle. Un kıtlığı var. Babasına fabrikadan her ay erzak veriliyor. “Devletteki işçilerin, bir de askerlerin durumu yine iyi. Bari erzak veriyorlar. Halk inliyor ama.” Artık unlu kurabiyeler, poğaçalar, çiğ börekler, tatar mantıları yapılamıyor. Kaymaklı kurabiyeye un gerekmez; yumurta akı, biraz da şeker yeter. Şeker fabrikası var Eskişehir’de. Dayısı Şeker’de çalışıyor. “Kaymaklııı! Taze taze, ev işi kaymaklı!” diye bağırıyor son bir umutla. Vagonlardan birinden bir baş uzanıyor. “Pek de küçükmüş bunlar. Sekiz on tane ver bakalım. Kaç kuruş? Tamam, tamam, üstü senin olsun.” Çocuk yüreği sevinçle çarpıyor. Paraları ağabeyine verirken, “Kaymaklııııııı!” diye bağırıyor yeniden. Sesi, ağır ağır hareket eden lokomotifin çıkardığı islim sesine karışıyor.</p>

    <p>“Yazın sıcağında, kışın ayazında umutla beklenen gece trenleri. Garın soluk sarı ışıkları altında, hepsi yorgun, uykulu, kederli görünen gece yolcuları. Lüle taşından çirkin biblolar, kaba ağızlıklar, ayran, limonata, salep, kaymaklı, çiğ börek. Babalarımızın ekmek kapısı Cer Atölyesi, Şeker Fabrikası; cennet bahçesi sandığım Fidanlık; memur çocuğu olmadığımızdan giremediğimiz, sinemasında oynayan filmleri –hem de renkli– asker çocuklarının sınıfta övüne şişine anlattıkları Orduevi; yüzmeyi öğrendiğimiz sarı bulanık su: Porsuk. Dünyaya, umutlara, geleceğe açılan kapı: İstasyon. Ortaokul birinci sınıfta hava yüzbaşısının kızı Ayla’ya duyduğum büyük aşk, Ayla’nın can arkadaşı, mal müdürünün kızı Semra’nın, Ayla’ya yazdığım mektubu bütün sınıfın ortasında okuyup ‘Ayla sana mı kaldı, işçi çocuğu, donsuz!’ diye alay edişi. Hırsımdan, utancımdan günlerce okula gitmemiştim. Eskişehir: memleketim, çocukluğum...”</p>

    <p>O günlere dönmek için hiçbir istek duymadığını; belki anası hariç, hiç kimseyi, hiçbirşeyi özlemediğini fark etti. “Müslim Usta’yı bile yeniden görmek istemezdim. Belki de ölmüştür zaten. Duygusuz muyum yoksa? İnsanlar memleketlerini özlerler, geçmişe özlem duyarlar. Nasıl denirdi psikolojide, ‘maziye tahassür’ mü?” Hayır; içindeki hüzün geçmişe özlemden, çocukluğunun istasyonunda olmaktan, hatırladıklarından ve hatırlamadıklarından kaynaklanmıyordu. Sarı solgun ışıklar yüzündendi belki; belki de soğuk bir kompartımanda, kırkı yeni çıkmış bir bebekle bekleyen, hep çok yakın ve hep çok uzak kadın yüzünden, ya da sadece uykusuz gece yolculuğu yüzündendi.</p>

    <p>Kompartımana girdiğinde yüzüne sıcak bir hava çarptı.</p>

    <p>— Nihayet kaloriferi yakabildiler, dedi Ülkü gülerek.</p>

    <p>Ömer elindeki küçük naylon torbadan bir kaymaklı çıkardı.</p>

    <p>— Sekiz-on yaşlarında bir çocuk satıyordu bunları, gece yarısı, bu soğukta. Dayanamadım birkaç tane aldım. Pek de güzel, ev kurabiyesi gibi.</p>

    <p>Yirmi yıl sonra o çocuk da bir gece treninde geçecek mi kurabiye sattığı istasyondan. Kim bilir, neden olmasın. Nâzım’ın, o en sevdiği dizesi geldi aklına: “Herhal, ilerdedir yaşanacak günlerin en güzelleri.” “Hayır, kesinlikle hayır. Duygusuz falan değilim ben. Duygusuz adam nasıl devrimci olur! Geçmişe değil, geleceğe dönüğüm, hepsi bu kadar.”</p>

    <p>Bebek uyanmış mızıldanıyordu.</p>

    <p>— Altı temiz, dedi Ülkü. Acıkmıştır. Hemen emzirirsem yine uyur.</p>

    <p>Çocuğu göğsüne bastırdı. Sol memesini çıkarıp ağzına verdi. Bebeğin, gözlerini bile açmadan, büyük bir iştahla memeyi sömürmesini keyifle izledi. Hamilelikte aldığı kiloları henüz vermemişti. Dolgun çıplak memesi, dağılmış saçları ve kucağındaki bebekle, her yanından kadınlık ve cinsellik fışkıran, günaha çağıran bir Meryem tasvirini andırıyordu. Ömer karısına büyük bir arzu duydu. Elini çıplak memesinin üstüne koydu. Hamilelik, doğum, lohusalık derken, o güne kadar hiç sevişmemişlerdi. Çocuğu ezmeden karısının dudaklarına uzanmaya çalışırken,</p>

    <p>— Seni istiyorum, dedi. Yeterince bekledik.</p>

    <p>Kompartımanı içeriden kilitledi, perdeleri çekti. Bebek yeniden uykuya dalmıştı. Ülkü’nün önünde diz çöktü. Sağ memesini de dışarı çıkardı. Hafifçe emmeye başladı. Ağzına süt doldu, başı döndü. Kadının, oturduğu yerde, alışık ve becerikli bir hareketle donunu çıkarıp bacaklarını açtığını, cinsel birleşmeye hazırlandığını fark etti. “Deneyimli,” diye düşündü. Bir an içi kötü oldu. “Gidi sıkı komünist, sıkı devrimci Ömer. Gidi tutarsız üçkâğıtçı seni! Hani Kadın Sorunu konferansları, kadının cinsel özgürlüğü falan filan! Karnı burnunda aldığın kadının Meryem olduğunu mu sanmıştın!” Dişlerinin arasından kendi kendine sunturlu bir küfür savurdu. Karısı ensesini, saçlarını okşuyordu. İsteği, şehveti yeniden kamçılandı. Kafasındaki bütün düşünceler silindi. Uzun, çok uzun bir açlık döneminin ardından, oburlukla, aceleyle, hesapsızca sarıldı karısına; ve çabucak –sonradan utanacağı ve eksikleneceği kadar çabuk– boşaldı.</p>

    <p>Pantolonunu toplayıp kendine çekidüzen verirken, bir yandan da karısını öpücüklere boğuyordu.</p>

    <p>— Özür dilerim, diye fısıldadı. Seni o kadar çok istemiştim ki, kendime hâkim olamadım. Burada, böyle olmasını istemezdim. Kızmadın, değil mi canım?</p>

    <p>Nereden bilsin ki, diye düşündü Ülkü. “Burada, böyle olması”nın hoşuma gittiğini, trende ırzıma geçilir gibi sevişmekten haz duyduğumu nasıl bilebilir?</p>

    <p>— Burada, başka yerde, hiç fark etmez. Geniş zamanlı sevişmeler için çok günler var önümüzde. Tuvalet meşgul değilse, gidip yıkanayım.</p>

    <p>Kocasını şefkatle öptü.</p>

    <p>Kompartımana döndüğünde pencereyi açtı.</p>

    <p>— Kalorifer yandığına göre cam açık kalabilir bir süre. Şimdi bir sigara hak ettim, değil mi?</p>

    <p>Ömer’in yakarak verdiği sigarayı dudaklarına götürürken bütün yüzünü aydınlatan açık yürekli güzel gülüşüyle güldü.</p>

    <p>— Bu gidişle birkaç çocuk daha doğururum ben. Gördüğün gibi, ağırbaşlı devrimci bacıdan çok hafifmeşrep sokak kızlarına daha yakınım. Ama laf aramızda, komünist momünist, her sağlıklı erkek de en sonunda yatılacak kadın arar.</p>

    <p>Karısının sesindeki alışılmadık titreşimin alay mı, hüzün mü, sevgi mi, öfke mi olduğunu anlayamadı. Ürperdi. Açık pencereden içeri kar tanecikleri doluyordu. Pencereyi kapadı.</p>
    <hr />

    <p>Mehmet çocukken şehrin öte yakasını bilmezdi. Zeytinburnu çocukları için öte yaka Karaköy’de başlardı. Banliyö trenine binip Sirkeci’ye gitmek, Eminönü’nden denizi seyretmek –hele o biri yanaşıp biri kalkan vapurlar– Yeni Cami’nin önündeki rengârenk, cıvıl cıvıl kalabalık, yem attığınız zaman ayaklarınızın dibine kadar gelen kumrular, güvercinler, kuşyemi satıcıları, küçücük kafeslerindeki tavşanlara niyet çektiren sihirbaz niyetçiler, camili, Kız Kuleli, denizkızlı fantastik dekorların önünde İstanbul hatırası fotoğraflar çeken şipşak fotoğrafçılar, işportacılar, simitçiler, okaliptüsçüler, çikletçiler; nedense hep büyülendiği, kokusuyla sarhoş olduğu Mısır Çarşısı, dükkânların işportalara, sokak satıcılarının ünlü mağazalara karıştığı Sultanhamamı; sonra, bir mal ve insan kalabalığını yara yara bir koşuda tırmanılan Mahmutpaşa ve tabii kuyumcuların altına kesmiş vitrinleriyle aydınlanan loş ve serin Kapalıçarşı... Bu renk ve ses cümbüşü, bu insan ve mal curcunası Kazlıçeşme-Zeytinburnu gecekondularının çocuklarına dünyanın sınırı gibi gelirdi. Galata Köprüsü’nün karşı yakası; cami kubbelerinin, minarelerin değil, Galata Kulesi’nin, görkemli yüzyıl başı binalarının ve başka kim bilir nelerin egemen olduğu Beyoğlu, biraz korku, biraz çekingenlik, bol bol merak ve heyecan yaratan yabancı kentin adıydı. Orada pırıl pırıl sinemalar, içki içilip kadın oynatılan gazinolar, pahalı lokantalar, zengin dükkânlar ve zengin insanlar vardı.</p>

    <p>Annesi, babası, kardeşleriyle ailecek eğlenmek için, ilkbaharda seyrek de olsa konu komşu toplanıp bir tanıdığın kamyonetiyle pikniğe giderlerdi. En çok da Küçük Çekmece Gölü’nün oralara, Florya ile Menekşe arasındaki deniz kenarına, Şenlikköy yolundaki koruluğa... Nakliyeci Necati Amca’nın yük kamyonunun arkasına çoluk çocuk doluşulur, dolmalar, köfteler, börekler, marul, domates, salatalık sepetlere yüklenir, çay bardakları, demlik, çaydanlık unutulmazdı. Bir kez Gülhane Parkı’ndaki bahar eğlencelerine de gitmişler, babası para vermiş, kukla seyretmişlerdi. Kuklayı sevmemişti Mehmet; artık yetişkin sayılan ablası yalnız gitmesin, it kopuk takılmasın diye yanına katılıp gittiği sinema varken kuklayı ne yapsın.</p>

    <p>Şehrin öte yakasıyla tanışması, Doktor’un Zeytinburnu’nda muayenehane açtığı yıl, 1964’te, Mehmet lise sondayken gerçekleşmişti. Babası, kısık kısık öksürmesinden kuşkulanmış, önce Samatya SSK’ya götürmüş, itile kakıla uzun beklemelerden sonra sigorta doktoru bir boğazına bakmış, bir sırtını dinlemiş, “Sigara içme delikanlı, bir bokun yok,” diyerek öksürük şurubu yazmıştı. Mehmet hayatında hiç sigara içmemişti oysa. Hastaneden çıkarken babası bir küfür sallamış,</p>

    <p>— İnsanın gomonist olacağı geliyor ulan buraları görünce, diye söylenmişti. İşçinin hastanesinde işçiye verilen değer bu işte!</p>

    <p>İşçi içgüdüsüyle, babası en çok veremden korkardı. Verem işçi hastalığı diye bilinirdi. Kansermiş, kuşpalazıymış, zatürreeymiş, kızılmış, kızamıkmış umurunda değildi, ama ille de verem.</p>

    <p>— Hadi bakalım, doğru bizim orada dükkân açan Doktor’a gidiyoruz, demişti eve bile uğramadan. Yok İşçi Partiliymiş, yok gomonistmiş, bir araba laf ediyorlar ama, şu hastanedekinden daha gomonist değildir ya bu adam! Üstelik işçilerden para da almıyormuş. Bir de o baksın.</p>

    <p>Yeni Doktor hakkında o da birşeyler duymuş, merak etmişti. Yıllar önce de buralarda çalıştığını, sonra uzun bir süre ortadan kaybolduğunu söylüyorlardı. Taa eskiden tanıyan yaşlılardan birkaç kişi, “Kendi halinde, iyilik sever biridir. Gomonistliği günahı boynuna, biz kötülüğünü duymadık,” demişlerdi. Babasına direnmedi.</p>

    <p>Dört katlı apartmana çevrilmiş eski bir gecekondunun zemin katındaki küçücük daire, bekâr Doktor’un hem evi, hem muayenehanesiydi. Kapıyı kendisi açtı.</p>

    <p>— Siz az biraz burada bekleyin, içeride bir hastam var, ona bakıp hemen geliyorum, dedi.</p>

    <p>Girdikleri odada, eski yüzlü bir kanepe ile iki koltuk; ortada, üstünde dergiler, gazeteler duran bir sehpa, duvardaki bir rafta çocuk bakımından, tıpla ilgili konulardan romanlara kadar her konuda, karmakarışık kitaplar vardı. Mehmet, babasının “Bırak, dokunma,” demesine aldırmadan dergileri karıştırıp içlerinden birini çekti: <em>Sosyal Adalet</em>.</p>

    <p>Hastasını geçirip yanlarına geldiğinde,</p>

    <p>— Delikanlı okumaya meraklı galiba, ne güzel, dedi doktor.</p>

    <p>Beklediğinden daha yaşlı, en az ellisinde, ufak tefek, güleç yüzlü bir adamdı.</p>

    <p>— Meraklıdır. Okulda da dersleri iyidir doktor bey.</p>

    <p>Babasının sesinde sevgi dolu bir övünme vardı.</p>

    <p>Doktor’un muayenehanesinden, kronik astım teşhisi ve ne olur ne olmaz diye, Çapa’da adını verdiği, bir de kart yazdığı tanıdık bir röntgen mütehassısında film çektirmeleri tavsiyesiyle çıkarlarken,</p>

    <p>— İnsan adam, demişti babası. O kadar ısrar ettim, para falan almadı. Bir dahaki sefere, dedi. Neyse, korktuğum gibi değilmiş, verem olmasın da astım idare edilir.</p>

    <p>Göğüs röntgenini çektirdikten sonra, filmlerini alıp ikinci kez gittiğinde muayenehanede doktorun birkaç arkadaşı vardı.</p>

    <p>— Gel otur, çekinme, dedi adam. Bir yandan sohbet ederken, bir yandan da senin filmlere bakarım.</p>

    <p>Delikanlıyı bekleme –veya oturma– odasına soktu.</p>

    <p>— Bu genç arkadaşın adı Mehmet, dedi. Pertevniyal’de okuyor. İyi okuyor ama. Ver önce şu filmlerini bir bakalım. Bak şu bey de doktordur. Doktor Esat. Onun yanında oturan felsefe öğretmeni, ama sizin lisede değil. Şu yaşlı amcayı sorarsan, o gazeteci, Ankara’dan misafirimiz.</p>

    <p>Camın önünde ışığa karşı incelediği filmleri öteki doktora uzattı.</p>

    <p>— Sen de bir bak Esat. Bana sorarsan ciğerler tertemiz. Delikanlımızın astımı var. Babası metalde işçi. Oğlan öksürünce korkmuş. İşçi veremden korkar. Otuz yıl önce de korkardı, şimdi de korkuyor. Baban kaç yıllık işçi Mehmet?</p>

    <p>— İstanbul’a geldikten sonra işçiliğe başladığına göre, on dört-on beş yıllık olmalı en az. Annem de tekstilde işçidir benim.</p>

    <p>Bu son sözleri, tuhaf bir sezgiyle, oradaki insanlar için ilginç olacağını düşünerek söylemişti.</p>

    <p>— Peki sana bir soru Mehmet: Baban, annen, bizim parti için, Türkiye İşçi Partisi için ne diyorlar?</p>

    <p>— Bilmiyorum. Bir şey dediklerini duymadım. Onlar belki bilmiyorlardır, ama ben kahvede konuşulurken işittim, komünistlerin partisiymiş.</p>

    <p>Söylediklerinden utandı, kulaklarına kadar kızardı.</p>

    <p>— Yani, ben demiyorum; böyle duydum.</p>

    <p>— Peki sen ne diyorsun Mehmet?</p>

    <p>Bu soruyu felsefe öğretmeni sormuştu.</p>

    <p>— Ben... ben ne diyebilirim? Bilmiyorum. Komünistlik nedir, onu da bilmiyorum. İşçilerle falan ilgili bir düşünce olmalı. Ama neden işçiler komünistlere karşı o zaman?</p>

    <p>— Bütün mesele de bu zaten Mehmet, dedi Doktor. Mesela ben komünistim.</p>

    <p>— Estağfurullah efendim.</p>

    <p>Odadakilerin hepsi sevecen ve içten kahkahalarla gülmeye başladılar.</p>

    <p>Mehmet yine kulaklarına kadar kızardı. Bu defa gururu da incinmişti.</p>

    <p>— Gülünecek bir şey mi söyledim?</p>

    <p>— Kızma delikanlı, ama evet, gülünecek laf söyledin. Mesela sen gelsen de bana, “Ben sınıfın en iyi öğrencisiyim,” desen, ben de, “Estağfurullah,” desem komik olmaz mıydı? İşte bunun gibi bir şey. Komünistlik kötü bir şey değil ki, estağfurullah densin. Üstelik, buradaki şu üç kendini bilmez adam var ya, sen gelmeden az önce benim komünistliğimi beğenmiyorlardı, sen estağfurullah deyince pek hoşlarına gitti.</p>

    <p>Mehmet büsbütün şaşırmıştı. Gülmeye çalıştı.</p>

    <p>— İyisi mi, sen öğren komünistliğin ne olduğunu. Üstelik aramızda işçi sınıfından gelen bir tek sen varsın. Bu senin işin. Öğrenmek istiyorsan, önümüzdeki günlerde gel, hem biraz konuşuruz, hem sana kitaplar veririm. Şimdi git evine, babana selam söyle, korkmasın; verem mikrobun falan yok. Ama kafana yerleştireceğim mikroplar için garanti veremem.</p>

    <p>Yine en içten gülüşüyle güldü.</p>

    <p>— Bu son söylediklerimi söyleme tabii, dedi göz kırparak.</p>

    <p>Bir yıl sonra, 1965 seçimleri arifesinde, Mehmet Doktor’un sağ kolu olmuş, dur durak bilmeden Türkiye İşçi Partisi için çalışıyordu. Doktor’un ve yaşlıların ilgisi gibi gençlik kollarındaki yerini de, bilgisine, deneyimine, ataklığına değil işçi çocuğu olmasına borçlu olduğunun farkındaydı. O güne kadar hep bir eksi olarak yaşadığı sınıfsal konumu –örneğin ilkokulda, en iyi şiir okuyan o olduğu halde müsamerelerde öğretmenin kızı ya da mal müdürünün oğluna okutulurdu şiirler ya da lisedeyken Field Service kanalıyla Amerika’ya gitmesi söz konusu olduğunda, kişisel başarısızlığı nedeniyle değil ailevi durumu yüzünden elendiğini açık açık söylemekten çekinmemişlerdi– burada, bu çevrede ilk kez artıya dönüşmüştü. İşçilik, eksiklenilecek, utanılacak, ezilip büzülecek bir durum olmaktan çıkmış, övünülecek bir durum, harekette yükselmenin anahtarı haline gelmişti.</p>

    <p>Asmalımescit’teki meyhanelere de ilk kez Doktor Selim götürmüştü Mehmet’i. Yine o heyecanlı, ateşli seçim hazırlığı günlerinde, “Gel biraz laf dinle. Her duyduğuna da inanma ama. Bir de içkide ölçüyü kaçırma,” demişti.</p>

    <p>Gittikleri meyhanede herkes birbirini tanıyor gibiydi. En arkada, tezgâha yakın yuvarlak masaya oturmuşlar; bir süre sonra masa dolmuştu. O gece, o masadaki konuşmaları Mehmet İliç hep hatırladı.</p>

    <p>Yüzünde bir yanık izi olan beyaz saçlı hukuk profesörü, parti içindeki muhalefete de parti yönetimine de ana avrat düz gidiyor; Marksizmin temel kavramlarını bilmediklerini iddia ediyor; rakıyı, hem de susuz, arka arkaya yuvarlarken, “Seçimlerde milletvekili çıkarsalar ne olacak! Parlamentarizmin batağına biraz daha saplanacaklar,” diye homurdanıyordu. “R” harflerini yutarak konuşan şair, güzel günlerin geleceği inancındaydı. Doktor’un, kulağına hukuk doçenti olduğunu fısıldadığı, sevimli yüzlü iriyarı adam parti yönetiminin çok iyi yolda olduğunu, provoke edilmemesi gerektiğini, eski TKP’lilerin işleri karıştırmaya çalıştıklarını söyleyip duruyordu. Hepsi bir ağızdan konuşuyorlar, ara sıra yan masalara da sataşıyorlar, tam kapışacaklarını, kavga çıkacağını sandığınız anda umulmadık bir kahkaha patlatıp yeni bir konuya geçiyorlardı.</p>

    <p>Mehmet büyülenmiş gibiydi. Bu önemli kişilerin konuştukları, tartıştıkları –çoğunu anlamadığı– konular müthiş ilgisini çekiyordu. Okuyacak, öğrenecek ne kadar çok şey olduğunu düşündü. Hemen ertesi gün, Doktor’dan okumak üzere daha derin kitaplar istemeye karar verdi. Çok az kırmızı şarap içmişti ama başı dönüyordu. Önündeki tabağa Doktor’un koyduğu fasulye pilakisi, midye dolması, beyazpeynir, neredeyse dokunulmadan duruyordu.</p>

    <p>— Biraz birşeyler ye, yoksa miden kötü olur, dedi Doktor Selim. Sen bakma bunların gürültüsüne; bunların hepsi aydın takımı. Siz işçiler yetiştiğinizde parti de, sosyalizm de bambaşka olacak.</p>

    <p>— Bok olacak, dedi muhalif profesör. Sovyetler’de ne olmuşsa elli yıldır, o olacak.</p>

    <p>— Ne olmuş? Kötü mü olmuş Sovyetler’de?</p>

    <p>— Söyletmeyin şimdi beni çoluk çocuğun yanında. Stalin mahkemelerinin yargıçları da işçiydi, Karaormanlar’da kesilen binlerce komünistin cellatları da! İşçi sınıfı yıkmaya yarar, yeniden inşaya gelince, orada duracaksın. Onu beceremez. Dışarıdan götürülen bilinç de el şeyiyle gerdeğe girmek gibi, o kadar işe yarar işte.</p>

    <p>— Seni duyunca, Mehmet tam girmeden çıkacak bu işten, dedi Doktor. Senin sırtında yumurta küfesi yok. Sen yıllar önce havlu atmışsın Profesör. Ama adın komüniste çıkmış bir kere; hem sana yazık, hem komünizme!</p>

    <p>Bu adamların, bu kadar sert konuştuktan sonra tekme tokat kavga etmemelerine pek hayret etmişti Mehmet. Ama işin içine girmeden çıkmayı, kaçmayı hiç düşünmemiş; aksine merakı, ilgisi, heyecanı artmıştı.</p>

    <p>Şimdi yıllar sonra, Beyoğlu’nun arka sokaklarından birindeki adresi ararken, yine Zeytinburnu çocuğunun şehrin öte yakasına karşı duyduğu tedirginlik vardı içinde.</p>

    <p>Emek Sineması’nın kalabalık sokağını arkasında bırakıp tenha arka sokaklara sapınca, çevresine dikkatlice bir göz attı. Görünürde izleyen kimse yoktu. Yaşlı ve pejmürde bir kadın, iki küçük çocuk geçti. Tarif edilen ara sokağa saptı. “Bir çıkmaz sokak,” demişlerdi. Eski, harap bir Beyoğlu apartmanından içeri girdi. Giriş karanlık ve rutubetliydi. Lağım ve rutubet kokuyordu. Dar merdivenlerden yukarı çıktı, ikinci katın kapısını çaldı. Yüreği çarpıyordu; korkudan değil, işçi arasındaki gizli çalışmanın beyni olduğu söylenen kişiyle buluşacağı için. Bu görevin kendisine verilmiş olmasından da içten içe gurur duyuyordu. “Doktor duymasın, kariyerist der sonra bana, diye düşündü. Övünülecek şişinilecek bir şey yok bunda. Zaten herkes ya içerde ya da arazi oldu.”</p>

    <p>Balyoz Harekâtı sırasında yayımlanan arananlar listelerinden birinde adı vardı; ama anlaşılan fazla üstünde durmamış, ciddiye almamışlardı ki, Zeytinburnu’ndaki gecekonduya bir kez gelmişler, “Burada kalmıyor uzun zamandır, evi terk etti,” cevabıyla yetinmişlerdi. Bir anda ortalıktan sır olan Doktor Selim, aracılarla haber göndermiş, “Aman çok dikkatli olsun. Belki de otlamaya bırakmışlardır,” demişti. Bir süre Balıkesir’deki dayısının köyüne gitmiş, dönüşte fazla ortada görünmeden eski ilişkileri yoklamış, yine fazla tantana yapmadan bildiği işçilerle gevşek ilişkiler sürdürmüş, en azından mutlak bir kopukluk ve dağılmanın önüne geçmeye çalışmıştı. Doktor’dan, ara sıra küçük bir pusula, bir haber, bir işaret ya da bugünkü buluşma için olduğu gibi bir talimat alıyordu.</p>

    <p>Kapıyı açan adam otuz beş-kırk yaşlarında gösteriyordu. Temiz giyinmişti.</p>

    <p>Kendisine bildirilen parolaya uygun olarak,</p>

    <p>— Tesisatçı istemiş miydiniz, diye sordu.</p>

    <p>— Evet, bekliyordum, ama bana elektrikçi gerekli, dedi adam.</p>

    <p>— Ben musluklarınıza bakacağım, diye üsteledi.</p>

    <p>— O zaman gel bak bakalım.</p>

    <p>Her şey yolunda gidiyordu. İçeri girdi. Sokağa bakan tek pencereli küçük bir odadaydılar. Eski duvar kâğıtları rutubetten halka halka lekelenmiş, kalkmıştı. Köşede, aynı zamanda yatak işlevi gören basma minderli bir divan, pencerenin önünde küçük bir masa ve iki sandalye vardı.</p>

    <p>— Bir dakika bekle, çay hazır, hemen alıp geliyorum, dedi adam.</p>

    <p>Ortadan yok oldu. Masanın üstünde günlük gazeteler, bir de Pitigrilli’nin bir romanı vardı: <em>Sarışın Bebek</em>. Üst kattan, bir kadınla bir erkeğin kavga sesleri geliyordu. Bir kedi, kapının önünde miyavlıyor, içeri girmek için kapıyı tırmalıyordu.</p>

    <p>Elinde iki çayla odaya girerken,</p>

    <p>— Yukardaki sermaye ile dostu hep kavga ederler, dedi. Kedi de benden önceki kiracılardan kalma. Ara sıra yiyecek veriyorum, içeri de alıyorum. Kedi iyidir, ortamı yumuşatıverir.</p>

    <p>Sadece çay kaşıklarının cam bardağa çarparken çıkardığı sesle bozulan uzunca bir sessizlik oldu. Mehmet, öğrendiği racona uygun olarak önce adamın konuşmasını bekledi.</p>

    <p>Adam pencereden dışarı, sokağın başına doğru baktı. Sonra kediyi içeri alma bahanesiyle kapıyı açtı. Çevrede kuşkulu bir şey yoktu.</p>

    <p>— Tedbirli olmak gerekir, dedi masanın başına otururken. Ben senin adını biliyorum. Gerçekte bu da yanlış tabii. Ama henüz illegaliteye alışık değiliz, yapı da tam kurulamadı. Sen bana Namık de. İşi de fazla abartma. Fikir Kulüpleri ayrışmasında Dev-Genç’e meyletmekten son anda kurtulan tek tük gençten biri olduğunu söylediler. Elrom’un kaçırılmasından önce, bir ara THKP’ye ilgi duymuşsun, ama sonra ayrılmışsın.</p>

    <p>— THKO’dan çok arkadaşım vardı. İnançlı, kahraman çocuklardı hepsi. Deniz’i tanımıştım. Deniz de partiliydi o zamanlar. Mahir hareketiyle, THKP ile ilişkim olmadı hiç. Ama, gerçeği isterseniz, onlara da büyük saygım var. Deniz olsun, Hüseyin, Yusuf, Mahir, Ulaş olsun, daha onlarcası, hepsine, bütün ölülerimize saygım var. Hepsi devrim için savaştı, devrim için öldü. Bana sorarsanız, bir yanda TİP pasifizmi, öte yanda MDD’cilerin, cuntacıların devrimi zinde güçlere ihale etme kuyrukçulukları olmasaydı, THKO da, THKP de, benzerleri de olmazdı.</p>

    <p>Sesindeki kendinden memnuniyet ve özgüven adamın dikkatini çekti.</p>

    <p>— Neden onlarla gitmedin peki?</p>

    <p>“Doktor Selim yüzünden,” diyecekti, vazgeçti. Yine Doktor’dan ödünç alınma bir cümle söyledi:</p>

    <p>— Belki de sınıfsal konumum yüzünden, ben hep işçi arasında çalışmayı yeğledim. Son beş yıldır, İstanbul’da nerede işçi eylemi varsa oradaydım. Derby işgali, Gıslaved, Demirdöküm, bildiklerinizin tümü. 15-16 Haziran’da, Anadolu yakası işçilerini fabrikalardan biz çıkarttık. İşçi çocuğuyum, işçi çevrelerinde yetiştim. Köylü devrimciliğine hiç kafam basmadı benim. Bu yüzden de olağanüstü kongreye kadar TİP çizgisinden ayrılmadım, Aybarcı da olmadım. İşçi sınıfının iktidarına, Sovyetler’e olan inancımı da yitirmedim kimileri gibi.</p>

    <p>— Yanlış anlama, seni sorguya çekmiyorum. Sadece merak etmiştim. O genç çocukların gerçek kahramanlar olduklarına ben de inanıyorum. Nasıl anlatmalı bilemiyorum, ama dönemin ruhu diye bir şey vardır. Belli bir dönemde, binlerce, yüz binlerce, hatta milyonlarca kişinin düşünceleri, inançları, atılımları birkaç kişide adeta cisimleşir. Deniz, Mahir, ötekiler, dönemin ruhuydular işte: Hatalarıyla, sevaplarıyla... Darağaçlarında, Nurhak’ ta, daha dün Kızıldere’de yitip gittiler. En iyi devrimcinin ölü devrimci olduğunu burjuva cellatları düşünür. Aslolan devrim için ölmek değil, devrimi gerçekleştirmek için yaşamaktır. Şimdi işimize bakalım. Demin sana, işi fazla abartma, dedim. Yine aynı şeyi tekrarlamak istiyorum. Acelecilik, işgüzarlık ayağımıza dolaşır. Şu günlerde yapılması gereken, bunca emekle kurulmuş işçi ilişkilerini kaybetmemek, dağıtmamak. Ama öyle sıkı illegal çalışmayla falan değil. Gevşek bir ilişkiler ağıyla, mümkün olduğu kadar legal platformlarda çalışarak. Seninle çok seyrek ve şimdilik burada buluşacağız. Sen Merter, Zeytinburnu, Bakırköy çevresindeki eski ve gerçekten sağlam ilişkilerini çok tedbirli şekilde yüzeyden yoklamaya başla. Ara sıra, başka semtlerdeki açık bahçelerde, kalabalık kahvehanelerde, pikniklerde falan buluşabilirsiniz. Evlerde buluşmaya, çok güvenmedikçe ve zorunlu kalmadıkça pek kalkışma.</p>

    <p>Cebinden bir tomar kâğıt çıkardı.</p>

    <p>— Bunları şimdi burada oku, iyice anla, sorun varsa sor ve bana geri ver. Gördüğün gibi, içinde bulunduğumuz durum ve yakın perspektiflerle ilgili kısa bir değerlendirme. Neye yarayacağını soracak olursan, insanlar hangi noktada bulunduklarını ve nereye doğru gittiklerini kavrarlarsa, daha sağlam direnir, daha inançlı mücadele ederler. Bir de, hiç ileri gitmeden, şu aşamada eşyanın adını tam koymaya kalkışmadan, yeni işçiler kazanmaya çalışmak gerek. Bunun ilk adımı da, onların sorular sormalarını sağlayabilmek. Aslında okuyacağın kâğıtlarda da özetle bunlar yazılı.</p>

    <p>Mehmet elindeki kâğıt tomarına göz atarken, adam ilgisiz ve telaşsız bir şekilde, kucağına çıkmış yalanan kediyi okşuyordu.</p>

    <p>Okumayı bitirip kâğıtları teslim ederken,</p>

    <p>— Okudum, anladım, tamam, dedi. İzninizle bir tek şey sormak isterdim. TİP muhalefeti adına mı çalışıyoruz?</p>

    <p>— Böyle söylemek yanlış olurdu. TİP dağıldı. Hapishanedeki yönetime bağlı olanlar da kendi aralarında gruplara ayrıştılar. Gelecekte, işçi sınıfına ve Marksizm-Leninizme inananları bağrında toplayacak ve Türkiye’yi devrime götürecek bir parti olacak. Geleneği ve geleceği birleştirecek bir parti. Gelmiş geçmiş hatalarımızın tümünden ders çıkartmış bir parti. Diyelim ki böyle bir parti için çalışıyoruz. Oldu mu?</p>

    <p>— Oldu, dedi gülerek. Oldu Namık Usta.</p>

    <p>Bu “usta” sözcüğünü nereden bulup çıkardığını kendisi de bilmiyordu. Adamın elini sıkıp merdivenleri hızla indi. Emek Sineması’nın önünden geçerken birden aklına esti, sinemaya daldı. Film yeni başlamıştı. Karanlıkta kendini güvenlikte hissetti. İzlenme olasılığına karşı bulduğu çare hiç fena sayılmazdı. Kendinden memnun kaldı.</p>
    <hr />

    <p>Ömer, Beyoğlu’nun arka sokaklarından birindeki o harap apartmanla Levent’teki ev arasında, iki farklı kimlikle ikili bir yaşamı 1974 başlarına kadar sürdürmüştü. Bir yandan gazetelere, kitabevlerine, resimli romanlara çeviriler yapıyor –Ne çok <em>Tom Miks</em>, <em>Süpermen</em>, <em>Red Kit</em> çevirmişti o dönemde–, bir yandan Mehmet’in ve başka birkaç gencin, giderek gevşeyen ve yumuşayan ortamdan yararlanarak başarıyla geliştirdikleri işçi ilişkilerini yönlendirmeye, işçi mahallelerinde, fabrikalarda oluşan ve Cumhuriyet Halk Partisi şemsiyesi altında görünen işçi yuvarlarına Marksist bir doğrultu kazandırmaya çalışıyordu. Ülkü evde çocuk bakıyor ve yine eskisi gibi Fransızca derse gidiyordu. Hayatından memnun bir hali vardı. Küçük oğlu, eşe dosta sık sık iş seyahatlerine çıktığını söylediği kocası, hâlâ öğretmenlik yapan annesiyle, mutlu bir aile tablosu çiziyorlardı.</p>

    <p>Rejim gevşemeye başlamıştı. En az on yıl sürecek bir faşizan dönemden söz eden kötümserlerin öngörüleri doğrulanmamış, 1973 baharından itibaren serbest seçimler ve demokrasiye dönüş havasına girilmişti. Ülke için için kaynıyordu. 12 Mart öncesinde ağaların topraklarını işgal eden, sulara el koyan, çapaları, çatalları, baltalarıyla yürüyen köylüler, küçük üreticiler; fabrika işgallerinden, uzun grevlerden, eylemlerden, 15-16 Haziran başkaldırısından çıkmış işçiler; işkenceye uğramış, vurulmuş, tutuklanmış, bölünmüş olsalar da isyan günlerinin heyecanını unutmamış gençler, aydınlar, bıraktıkları yerden yeniden başlamak için sabırsızlanıyorlardı. İki yıllık baskı dönemi, kitleleri sola itmiş, “Toprak işleyenin, su kullananındır”, “Tekelleri kuşatacağız”, “Akgünlere” sloganlarıyla, ak güvercinler uçurarak gelen Ecevit önderliğindeki CHP, umut bağlayacağı bir kahraman arayan halkın “Umudumuz Ecevit”, “Karaoğlan Ecevit” bağırışları arasında iktidara yürümeye başlamıştı.</p>

    <p>1973 yazı güzel bir yazdı, umut doluydu, geleceğe gebeydi. Hapishaneler dolu olsa da, sıkıyönetim davaları hâlâ devam etse de, genel af çıkarılacağına kesin gözüyle bakılıyordu. Darağaçlarının, ölülerin, kaybolup gidenlerin acısı henüz tazeydi, ama “kanlarının yerde kalmayacağına” inanılıyordu. Örgütler dağılmış, partiler kapatılmış, sağ ve serbest kalan militanlar dört bir yana saçılmıştı; ama yenilerini kurmak üzere oluşturulmuş çekirdekler, yeni ilişkiler çoktan filizlenmeye başlamıştı.</p>

    <p>Umut artık yürüyordu: Ne anneye ne babaya benzeyen, bir buçuk yaşında kocaman bir adam! Yüzünden eksik olmayan gülücüklere rağmen bal rengi gözleri hep mahzun bakan çocuk. “12 Mart çocukları ya Umut ya Deniz’dir,” derdi Ülkü. “Çocuklarımıza özlemlerimizin adını koyarız hep. 1940’ların çocukları da Barış’tı, Yıldız’dı, Atatürk’ün manevi kızı gibi Ülkü’ydü.”</p>

    <p>Bazen Ülkü ile oğlunu seyrederken, Ömer’in içine rahatsız edici bir duygu yayılırdı. Çocuğa gösterdiği ilgi ve sevginin yüreğinde karşılığı olmadığını, yapay bir babalık gösterisi olduğunu bilmenin verdiği huzursuzluktu bu. “Kendi öz oğlum olsaydı da bundan fazla benimsemeyecek, daha fazla sevmeyecektim; insanlara daha fazla bağlanmak yapımda yok,” diye kendini savunmaya ve avutmaya çalışırken karısına olan duygularını da düşünürdü. Kuşkusuz seviyordu karısını. Dünyada en çok sevdiği, kaybetmekten en çok korktuğu kişiydi o. Ama... Bu ama, Ömer Ulaş’ın kendisiyle gurur duyduğu, aynı zamanda da kendisini sevmediği, eksik bulduğu kıldan ince noktaydı. Yolunda yürümesine engel olduğunu hissederse, hedefine ulaşmasını geciktirecek olursa, Ülkü’yü bile feda edebileceğini biliyordu. “Proletarya iktidarı” ve “devrim” hedefi Ömer’in dışında değil, içindeydi, kendisindeydi. Yaşamıyla hedefini bir ve tek kılmayı bilinçli bir çabayla başarmış, bunun bedelini ödemeyi de baştan kabul etmişti.</p>

    <p>Sonbahar geldiğinde, umutlar doruktaydı. Birşeyler değişecekti; bunu herkes görüyordu.</p>

    <p>O sıcak ekim gününde, Taksim’e giden bütün yollar tıkalı, bütün araçlar dolu olduğu için Ülkü ile birlikte Levent’ten Beşiktaş’a doğru Barbaros Bulvarı’ndan el ele yürüyerek inerlerken, karısıyla yan yana, omuz omuza yürümekten aldığı hazzı düşündü. Yol ve dava arkadaşlığının verdiği, cinsel birleşmede bile böylesine erişemediği büyük doyum...</p>

    <p>Taksiler, dolmuşlar, “Ecevit’e, Ecevit’e!” bağırışları arasında, Taksim’deki mitinge bedava adam taşıyordu. Önlerinde duran bir arabaya, arka sırayı beşleyerek sığıştılar. Levent tarafından, Dolmabahçe’den, Beşiktaş’tan, Karaköy’den gelen araba ve insan seli, Gümüşsuyu yokuşundan Taksim’e doğru çıkıyordu.</p>

    <p>— 12 Mart gerçekte bugün sona eriyor bence, dedi Ülkü. Bu bir CHP seçim mitingi değil artık. Daha fazla bir şey: bir umut kabarışı. Üstelik, ilk kez halk kendiliğinden çıkıyor meydanlara.</p>

    <p>— Tabii bizim çocukların, 12 Mart boyunca CHP içindeki çalışmalarını da unutmamak gerek. Sosyalist sol, iki yıldır kadrolarının bir bölümünü CHP’ye ödünç vermişti. Şu ânın heyecanı içinde kimse bunu düşünmüyor, ama önümüzdeki günlerde herkes evine dönecek.</p>

    <p>— Yine de şu anda yaşadığımız olay hoş bir şey Ömer. Yıllar sonra da hatırlanacak günlerden biri. Küçük dükkâncılığa gerek yok. Nedenini bilmem ama, hak isteyen kitleler beni hep heyecanlandırır, gözlerimi yaşartır. Ne de olsa bir yandan “vatan-millet-Sakarya” edebiyatıyla, öte yandan <em>Ana, Çimento, Tütün, Ve Çeliğe Su Verildi</em> romanlarıyla yetişmiş bir kuşağız biz.</p>

    <p>Taksim’e vardıklarında alan doluydu. Mavi tulumları ve fabrikalarının amblemleriyle gelmiş işçileri görmek ikisini de heyecanlandırdı. Alanın İstiklal Caddesi’ne açılan yanında, Sıraselviler Caddesi’nin ağzında durdular. Aşağıdan, Kazancı Yokuşu’ndan hâlâ akın akın insanlar geliyordu. Birden Ülkü’nün yüreği hop etti. Küçük bir işçi grubunun arasında Mehmet’i görmüştü.</p>

    <p>— Mehmet, diye bağırdı. Buradayım Mehmet!</p>

    <p>Bir yandan da kırmızı eşarbını sallıyordu.</p>

    <p>Mehmet sesin geldiği yere hemen bakmadı. Kısa bir süre etrafındakilerle birşeyler konuşarak oyalandı. Sonra yine ağır ağır Ülkü ile Ömer’e doğru yürüdü.</p>

    <p>Ömer, bir an kalabalığa karışıp ortadan kaybolmayı düşündüyse de, vazgeçti; ne diyeceğini, nasıl davranacağını bilemeden duraladı. “Sen bir yıldır illegalite uğruna kırk takla at, sonra bir gün, ortalık yerde böyle kabak çiçeği gibi açıl! Hadi diyelim Ülkü’nün haberi yok, ya Mehmet’e ne oluyor, niye seğirtiyor hemen! Duymamış gibi davranıp kalabalığa karışabilirdi. Peki, madem böyle, öyle olsun. Zaten ortalık iyice gevşedi, herkes parti kurmaya bile hazırlanıyor. Üstelik bizim yaptığımız nedir? Üç beş işçi ile sohbet... Canı cehenneme illegalitenin. Zamanı gelmişti artık.”</p>

    <p>Ülkü ile Mehmet küçük sevinç çığlıkları atarak kucaklaşmışlardı bile.</p>

    <p>— Karım, dedi Ömer gülerek. Demek tanışıyordunuz.</p>

    <p>— Tabii tanışıyoruz. Beni bu kötü yollara düşüren Mehmet’tir. Üniversite koridorlarında ilk sosyalizm derslerini ondan aldım.</p>

    <p>Ömer’in kendini tanımaz gibi davranmadığını, açıklama yaptığını gören Mehmet de rahatlamıştı.</p>

    <p>— Aman Ustam, bu ne güzel rastlantı. Kırk yıl düşünsem aklıma gelmezdi. Nasılsın bacım, nerelerdesin bunca zamandır? En son nerede görüşmüştük?</p>

    <p>Ülkü hatırladı. 1969 yazıydı. Yeni mezun olmuştu. Burs işini halledip Paris’e, Arın’ın yanına gitmeye hazırlanıyordu. Öğrenciler boykottaydı, üniversiteler bir açılıp bir kapanıyordu. Boykotlar fakülte işgallerine dönüşmüş, Ülkücüler ve polisle çatışmalar sertleşmiş, ilk molotoflar patlamaya başlamıştı. Sıcak bir ilkyaz günü –belki de hazirandı– öğrencilerin denetimindeki Edebiyat Fakültesi’ne diploma sureti ve benzeri belgelerini almak için geldiğinde, kapıda duran tanımadığı gençler içeri girmesine izin vermeyince İşgal Komitesi ile görüşmek için diretmişti. Kırmızı pazubentli iki muhafızın arasında, üçüncü kata, tarih bölümüne çıkarlarken, olup bitenler çocukça bir oyun gibi görünmüştü Ülkü’ye.</p>

    <p>İşgal Komitesi’nin işgal ettiği oda sigara dumanı, ter ve acayip bir ilaç kokuyordu. Yerde gazoz şişeleri, konserve kutuları, teller ve sigara izmaritleri vardı. Köşede Mehmet’i gördü, sevindi, içi ferahladı. Derdini anlatabilecekti bari. Mehmet, elinde sallayarak hüner göstermeye çalıştığı kahveci tepsisinden isteyenlere çay dağıtıyordu. Sakalları uzamış, Doğulu esmer yüzü, belki uzamış sakalları, belki de uykusuzluk yüzünden büsbütün kararmıştı.</p>

    <p>Yanındaki pazubentli gençlere aldırmadan,</p>

    <p>— Bana da bir çay Mehmet arkadaş, dedi.</p>

    <p>— Vay bacım! Bak burada iktidar bende. Kızarsan kız, bacım diyicem işte!</p>

    <p>Beyaz dişlerini göstere göstere güldükçe yüzü aydınlanıyordu.</p>

    <p>— Ne dersen de, umurumda değil. Bana acele diploma suretim lazım. Sayenizde bütün işler durmuş, Sekreterlik falan kapalı.</p>

    <p>— Ben de, hangi rüzgâr attı, İşgal Komitesi’ne mi girecek bizim bacı demiştim.</p>

    <p>— Sen öğretmedin miydi oğlum! Ben öyle küçük burjuva öğrenci hareketine yüz vermem, işçi arasında çalışırım olsa olsa. Elinde fabrika işgalin varsa, oraya giderim bak.</p>

    <p>Odadaki gençler, iki arkadaşın dostça atışmalarını, konserve kutuları ve gazoz şişeleriyle Molotof kokteyli imalatına devam ederek keyifle izliyorlardı.</p>

    <p>— Önce gel bir molotof yap bakalım, çorbada tuzun bulunsun. Ne istiyordun? Diploma sureti mi? Yaptırırız hemen.</p>

    <p>Gençlerden birine, Ülkü’nün adını, soyadını, bölümünü yazdığı bir kâğıt parçası verdi.</p>

    <p>— Anahtarları da al, sekreterliğe git, şu diplomayı bul getir, dedi.</p>

    <p>Daha önce onda duymadığı ya da fark etmediği otoriter bir sesle konuşuyordu.</p>

    <p>— Gazetelerde okuyunca inanmamıştım. Demek gerçekten silahlısınız.</p>

    <p>— Hayır, silahlı değiliz, şimdilik molotofluyuz. Ama faşistler de, polis de silahlı. Bu gidişle biz de silahlanacağız.</p>

    <p>Ülkü, sadece Mehmet’in duyabileceği bir sesle fısıldadı:</p>

    <p>— Peki parti ne diyor bu işe? Bildiğim kadarıyla silah külah işlerine bulaşılması parti çizgisine uymuyor.</p>

    <p>— Parti yönetimi pasifizm batağında yüzüyor. Fransa’da da Komünist Partisi engel olmadı mı devrime? Silah külah işlerine bulaşmayın diyenlerin tuzu kuru. Düşman silahlı diyorum sana. Bırakalım da hepimizi öldürsünler mi?</p>

    <p>Mehmet’in birkaç ay içinde ne kadar değiştiğini düşündü. “Sesinin tonu bile değişmiş, ne tuhaf!” Bir yıldır solda olup bitenleri ilgiyle izliyor, devrim stratejisi tartışmalarının özünü kavramaya çalışıyordu. Daha bir yıl önce radikal olmak, devrimci olmak TİP’li olmak demekken şimdi pasifizm sayılmaya başlamıştı demek! Üstelik de partiye toz kondurmayan Mehmet söylüyordu bunları. Elinde, sekreterlikten nasıl aldıklarına bir türlü akıl erdiremediği diplomasıyla çıkarken kafası karışık, canı sıkkındı.</p>

    <p>— En son 1969 işgalinde görüşmüştük Mehmetçiğim, dedi. Hani İşgal Komitesi odasında çay ve emir dağıtıyordun etrafa. Sonra ben yurtdışına gittim zaten, daha sonra da Ankara’ya yerleştim. 12 Mart’ta tutuklandım falan, şimdi de İstanbul’dayız.</p>

    <p>— Tutuklandın ha bacım! Bunu duymamıştım. İnsan herkesi izleyemiyor. –Sesi ve yüzü kederlendi.– Bizim çocuklardan, senin de tanıdıklarından o kadar çok şehit verdik ki!</p>

    <p>O haziran günü, İşgal Komitesi odasında kuru ve paslı bir sesle söylediklerini yeniden hatırladı genç kadın: “Silah külah işlerine bulaşmayın diyenlerin tuzu kuru. Bırakalım da hepimizi öldürsünler mi?” O gün, orada her şey bir çocuk oyunu ya da kötü bir film sahnesi gibiydi. Gerçek yaşamdan kopuktu. Nereye doğru gittiklerini, yarınların neler getireceğini hiç hesaplamayan bir avuç çocuk, kocaman yüreklerini, hayata meydan okuyan pervasızlıklarını, soru sormayan cesaretlerini apaçık ortaya sermiş, bilinmeyen bir hedefe doğru dolu dizgin koşuyorlardı.</p>

    <p>— İlk Taylan, sonra Mehmet Cantekin, Mehmet Büyüksevinç, Battal, Necmettin...</p>

    <p>Telefon rehberinden okur gibi sayıp duruyordu adları.</p>

    <p>— Sonra 12 Mart’ta, devletin taşeron kullanmadan, sözde mahkemeler, darağaçları kurarak öldürdükleri: Deniz, Hüseyin, Yusuf; sonra Mahir, Ulaş, Cihan... Onlarca, belki de yüzlerce genç; daha birkaç ay önce İbrahim...</p>

    <p>— Bugün güzel bir gün, dedi Ömer. Yüreğimiz kararmasın. Ölenler boşuna ölmediler. Yeni bir dönem başlayacak; ölenlerin hatalarından da ders almayı öğreneceğimiz bir dönem. Bu meydanı komünistlerin, işçilerin, emekçi halkın dolduracağı; sahte umutlara bel bağlamayacağımız, kimseye payandalık yapmayacağımız bir dönem.</p>

    <p>Sesindeki kuruluk ve sevgisizlik Ülkü’nün içini ürpertti. Bazen o kadar yumuşak, o kadar sevecen, o kadar geniş görüşlü olan kocasının bazen ne kadar kuru, ne kadar soğuk ve sekter olabildiğine şaştı. Mehmet’in susuşunda, nedeni belirsiz bir boyun eğiş ve içten içe bir öfke sezer gibi oldu.</p>

    <p>Bir süre sonra, miting meydanından ayrılıp eve dönerlerken,</p>

    <p>— Mehmet’i tanıdığını nereden bilebilirdim, dedi Ömer. İyi çocuktur. Hani sana sözünü ettiğim, CHP’ye ödünç verdiklerimizden. İşçiler arasında seviliyor, ona güveniyorlar. Ama uçuk devrimciliği de bir türlü bırakmıyor elden. Ölenler kahramandı, tamam; ama bir o kadar da yanılgı içindeydiler. Kahramanlık devrimin bir parçası, devrimci romantizmi besleyen kaynak. Ama bence küçük bir parçası. Teori, hesap, soğukkanlılık, deneyim, merkezî yönetim, bir de arkanda uluslararası hareket olmadıkça, istediğin kadar kahraman ol, iktidara da zafere de ulaşamazsın.</p>

    <p>— Ölenlerin çoğu Mehmet’in arkadaşıydı. Bazılarını ben de tanıdım. Çevrendekilerin birer birer öldürüldüğünü, yok edildiğini görürsen, soğukkanlı olamazsın. Sevdiğin saydığın ölülerin haksızlığına inanmak dirilerin haksızlığına inanmaktan daha güç bence.</p>
    <hr />

    <p>— Sonraki gelişmeleri ve açık toplumun önündeki engelleri kavrayabilmek için, sadece iki buçuk yıl süren ve 1973 seçimleriyle ilk bakışta sona ermiş gibi görünen 12 Mart rejiminin neyin hazırlığı olduğunu görmekte yarar vardır, diye anlatıyordu Arın Murat.</p>

    <p>1970-1980 dönemi, Türkiye’de toplumsal sınıfların, özellikle işçi ve emekçi kesimlerin hareketlendiği; aslında emekleme dönemini yaşayan, kitlelere inememiş, deneyimsiz, bölük pörçük bir solun, hazır olmadığı iktidara –onların deyimiyle devrime– yürüdüğünü sandığı dönemdir. Buna izin verilmeyeceği açıktı. Soğuk savaş dönemi koşullarında, NATO ülkelerinin hemen hemen tümünde devlet içinde oluşturulmuş, 1990’lardan sonra sancılı veya sancısız biçimde pasifize edilmiş, dağıtılmış Gladio tipi gizli örgütlenme, bu dönemde Türkiye’de gerçek işlevini buldu. Devlet içindeki bu gizli nüvenin kendini saklamaya gerek duymadan ilk ortaya çıkışı, 12 Mart döneminde, “kontrgerilla” adı altında oldu. Soldaki örgüt ve kişilerden, daha çok ordu bağlantılı ve sol darbe eğilimli olanlar tutuklanıp işkenceyle sorgulanırken, çoğu tanınmış yazar, aydın, subay olan bu kişilere, gözleri bağlı götürüldükleri yerde “Burası Genelkurmay’a bağlı kontrgerilla merkezi. Buradan sağ çıkıp çıkmamanız bizim ve itiraf ederseniz tabii sizin elinizdedir,” deniyordu. Aslında yapılan, bir hesap hatasıydı. 12 Mart rejiminin bu kadar kısa süreceği, dünya ve Türkiye koşullarının demokrasiye dönüşü umulandan öne alacağı hesaplanmamıştı. Sonraları, varlığı dönemin tüm yetkilileri tarafından inkâr edilse de kontrgerilla, Gladio tipi örgütlenmeye verilen adlardan sadece bir tanesiydi.</p>

    <p>1973 seçimleriyle demokrasiye geçildikten sonra, devletin bu yapısına dokunulamadı, dokunulmak da istenmedi. Çünkü sol, giderek büyüyen bir tehlike olarak algılanıyordu. Bu dönemin kısa bir panoraması; kanlı eylemler, terör, anarşi, ayaklanma provaları, sınıf savaşı veren sendikalar, Gladio’nun tetikçi kadrolarını devşirdiği faşizan hareket, işçi hareketini denetimi altında tutar gibi görünen –ki bu sadece görünüşten ve devletin yanlış değerlendirmesinden ibaretti– yarı legal Komünist Partisi, sayıları kırkı aşan önemli önemsiz, irili ufaklı sosyalist parti ve gruplar, sadece ideolojik değil aynı zamanda silahlı mücadele vermeye çalışan, bir bölümü devlet içindeki gizli nüvenin kontrolündeki silahlı sol örgütlenmeler, derin bir istikrarsızlık ve güvensizlik ortamında çökmüş bir ekonomi ve şaşkın bir sermaye kesimi, iktidarsız iktidarlar, birbirini izleyen zayıf hükümetler olarak çizilebilir.</p>

    <p>Fena bir toparlama değil doğrusu, diye düşündü Ülkü. Bir an dalmış, Arın’ın anlattıklarını yabancı bir gazeteci gibi izlemişti. “Gerçekten fena değil, soğukkanlı bir değerlendirme. Üstelik bütün bunları devletin merceğinden, hatta kim bilir, belki o uğursuz Gladio çekirdeğine yakın bir yerlerden izlemiş birinin ağzından daha da büyük önem kazanıyor.”</p>

    <p>Ne yapmak istediğini hâlâ anlayabilmiş değildi. Avrupa kamuoyunu, Türkiye’nin yıkanıp paklandığına, gerçekten beyaz bir sayfa açtığına, Avrupa Birliği’ne girişe hazır olduğuna inandırmak için uyguladığı cesur bir taktik mi, yoksa bunca yıllık devlet hizmetinden sonra, kariyerinin en parlak dönemindeyken trajik bir siyasal intihar mı?</p>

    <p>Arın Murat sürdürüyordu:</p>

    <p>— 1976 yılında 1 Mayıs, Cumhuriyet tarihinde ilk kez yüz binlerce işçinin katılımıyla İşçi Bayramı olarak kutlandı. Hazırlıklar devletçe biliniyor, izleniyordu, ama böyle bir kalabalık ve coşku beklenmiyordu. Üstelik, işçi hareketine ve alana hâkim olan siyasal gücün, 1920’lerden beri gizli çalışan, varlığıyla yokluğu belli olmayan, 1930’lardan beri dağıldığı ve Türkiye dışına çıktığı sanılan, merkezi de kökü de dışarda olan Türkiye Komünist Partisi olduğu istihbaratı vardı. İşçi hareketi ilk kez gerçekten tehlikeli olma istidadı gösteriyordu ve ne pahasına olursa olsun bastırılması, geriletilmesi, pasifize edilmesi gerekmekteydi. Devletin cevabı bir yıl sonra, 1 Mayıs 1977’de geldi. Alanda toplanmış olanların üzerine, resmî söyleme göre “bilinmeyen”, gerçekte kontrterör, kontrgerilla, Gladio –adı önemli değil–, bu misyona yıllardan beri hazırlanan odak tarafından açılan ateş altında otuzdan fazla insan öldü, yüzlercesi yaralandı. Daha önce bu çapta bir kitle katliamı yaşamamış olan sol kesim açısından beklenmedik bir saldırıydı bu. Hemen bir hafta sonra ana muhalefet partisi liderine seçim mitinginde suikast yapılacağı ihbarı, hem de dönemin başbakanından geldi. İşçi hareketi yükseldikçe ve sola kayma belirtileri gösterdikçe terör artıyor, kontrterör örgütü, daha doğrusu mekanizması giderek güçleniyor, hatta bağımsızlaşıyordu. Devletin legal güçleri ve sorumluları da şaşkındı, ama müdahaleye güçleri ve niyetleri yoktu. 1970’lerin sonuna, 78’lere, 79’lara gelindiğinde, terör, anarşi ve kaos herkesin boyunu aşmış; özellikle demokrat aydınları, öncü işçileri, sendikaları hedef alan vahşi siyasal cinayetler, bir sağ-sol çatışması görünümü altında toplumu tümüyle destabilize etmişti.</p>

    <p>Geçmişe bir yolculuk; hem de inanılmaz bir şey, Arın Murat’ın rehberliğinde!.. Ülkü oturduğu koltuğa gömüldü. Hani bazen, tam uyanacağınıza yakın tuhaf bir rüya görürsünüz ve uyandığınızda hâlâ o rüyanın içinde yaşarsınız. Rüya mı gerçekti, uyanışınız mı rüya; uzun süre ayıramazsınız. İşte öyle bir duygu.</p>
    <hr />

    <p>Güneşli, sıcak bir gündü. Sıcakların erken bastırdığı pırıl pırıl bir mayıs günü: 1 Mayıs günü...</p>

    <p>İstanbul, sabahın erken saatlerinden beri dört koldan taşkınlarla gelen asi bir ırmak gibi akıyordu. Anadolu yakasından, Rumeli yakasından, şehrin dört başından ve otobüs otobüs çevre sanayi merkezlerinden, Anadolu kentlerinden, fabrikalardan, sendikalardan, gecekondu mahallelerinden, öğrenci yurtlarından, üniversitelerden çıkıp bayrakları pankartları, davulları zurnaları, ölülerin dev fotoğrafları, sıkılmış yumruklarıyla kol kol, akın akın Taksim Meydanı’na doğru yürüyorlardı.</p>

    <p>Ülkü yürüyüş kollarına Zincirlikuyu’da katıldı. Herkes kendi örgütünün bayrağı altında yürümeye çalışıyor, işçiler sendikalarının flamasının arkasında toplanıyor, gençler kendi derneklerinin, dergilerinin, gruplarının bayrağını seçmeye çalışıyor, aydınlar katılabilecekleri en uygun müfrezeyi araştırıyorlardı.</p>

    <p>Barbaros Bulvarı’ndan Beşiktaş’a doğru inerken, binlerce kez görmüş de olsa, her seferinde –adeta bilerek, isteyerek– kapıldığı yanılsamayı bir kez daha yaşadı. Üzerinde gidip gelen vapurlarla, gemilerle Marmara Denizi, sanki daha yukarıdaydı ve sanki Beşiktaş sahillerinden karaya akıverecekti. Barbaros Bulvarı’nın üstünde durup Yıldız Sarayı’nın hizasından bakınca, düz ve dik yokuştan akın akın inen insanlar, kendi üstlerine doğru gelen mavi sulara kavuşup yok olacak gibiydiler. Çocukken Levent’ten çıkar, yürüyerek buralara dut toplamaya, piknik yapmaya gelirlerdi. “Ağaçların altına çarşaf yayar silkelerdik. Her biri başparmak iriliğinde, bembeyaz, tatlı dutlardı. Ne bu bulvar ne sarayın önündeki park ne de bu yüksek apartmanlar vardı o zamanlar. 1 Mayıs’ı kutlamak için akın akın gelen işçiler de yoktu. Bahçeler, fidanlar, dutluklar vardı.”</p>

    <p>Barbaros’tan aşağı doğru yürürken, devrimci marşlar türkülere, oyun havaları sloganlara karışıyor: “1 Mayıs, 1 Mayıs! İşçinin emekçinin bayramı, devrimin şanlı yolunda ilerleyen halkın bayramı!”</p>

    <p>Beşiktaş kavşağında şölen kurulmuş. Davul zurna eşliğinde, kadınlı erkekli işçiler halay çekiyorlar. Davul zurnadan, hele de erkeklerin kalkıp oynamalarından, gürültücü gösterilerden hoşlanmadığını hatırlıyor. “Seçkinci aydın düşünceleri, derdi Ömer. Doğru, seçkinci eğilimlerim hep oldu. Törpülenmesi gereken eğilimler. Ama buraya davul zurna, halay, marş, slogan hepsi yakışıyor. Mehmet’in deyimiyle, ‘İşçi sınıfı neyler, neylerse güzel eyler.’”</p>

    <p>Hangi kolda yürümesi gerektiğine bir türlü karar veremiyor. En uygunu kadınlarla yürümek. Kaç gündür zaten onlarla birlikte çalışmış, atılacak sloganlardan pankartların üstünde yer alacak yazılara; söylenecek marşlardan, türkülerden, bir kargaşa olursa ne yapılacağına kadar yönlendirmişti. “Parti komiseri gibi davranma, akıllı, bilgili abla rolüne gir. Bırak dernek yöneticileri götürsünler işi ya da öyle sansınlar. Ama hiçbirşeyi kaçırma, her şeye hâkim ol, öner ve yönlendir,” demişti Ömer. Kocasının yaptığının da bu olduğunu biliyordu. Kitleler arasında, legal alanda parti çalışmasının esasları: Ders 1...</p>

    <p>Kadınlarla yürümekten vazgeçiyor. Tam yanında, kıpkızıl bayraklarla, sert devrim sloganlarıyla, sol yumrukları havada yürüyen gençlere bakıyor. “Hayır, bunlarla olmaz. Sosyalist partilerin birinin yürüyüş koluna da giremem. Bir tanıyan çıkarsa tatsızlık olur. Ömer Ulaş’ın kim olduğunu bu çevrelerde herkes biliyor. Karısı olduğumu da.”</p>

    <p>Böyle bir günde bile yenilemeyen örgütsel düşmanlıklar içini karartıyor. “Neyi paylaşamıyoruz, şimdilik uzak bir hayalden ibaret olan iktidarı mı?” Bu insan ve coşku selinin ortasında içine büyük bir yalnızlık ve hüzün doluyor. Arkasından biri sesleniyor: Mehmet İliç. Yüreği aydınlanıyor. “Dağılma, gel bizimle yürü,” diyor genç adam. Sendikasının dev flamasının bir ucundan tutmuş, işçilerin önünde yürüyor. Ülkü de aralarına katılıp içlerinde eriyor.</p>

    <p>Hepsi kızıl olsa da, ayrı bayrak, ayrı adlar taşıyan, ayrı marşlar söyleyip ayrı sloganlar haykıran gruplar, sele kapılmış, Dolmabahçe’den, ulu çınarların iki taraflı gölgelediği yoldan akıp geçerken yol kenarında, kaldırımda durup seyredenlerin arasında Doktor Selim’i seçiyor. İlk kez saçlarının beyazlaşmış olduğunu fark ediyor. Birkaç fedainin işçi semtlerine, fabrika kapılarına “beyanname” ler atıp kaçtıkları; 1 Mayıslardan bir gün önce, polis tarafından evlerinden toplanıp karakollarda, şubelerde geceledikleri; Bahar Bayramı’nda piknik yapmak bahanesiyle gidilen mesire yerlerinde, ormanın gizli köşelerinde alçak sesle “Enternasyonal” söyledikleri, o gizlice kutlanan 1 Mayıslardan çıkıp gelmiş bir hali var. Şimdi, yolun kenarındaki asırlık çınarların altında durmuş, İstanbul’un tepelerinden kopup, fabrikalardan, okullardan, evlerden çıkıp, Anadolu yollarından akıp, flamalarını, bayraklarını, yüreklerini, umutlarını kuşanıp Dolmabahçe’den ve daha birçok koldan Taksim’e doğru çıkan bu insan selini seyrederken ağlıyor. Beyaz saçlarını, yüzündeki derin çizgileri, gözlerindeki yorgun sevinci, bir an göz göze geldiklerinde, dudaklarında beliren biraz utangaç, biraz soluk, belli belirsiz gülümseyişi görüyor. Bu insan mahşerinin ortasında ben ne kadar yalnızsam, o da o kadar yalnız, diye düşünüyor. Kocasıyla birlikte yürümeyi özlüyor. “Onun yanında kendimi böyle hissetmezdim...”</p>

    <p>Ömer kaç gündür eve uğramamıştı. Kısacık telefonlarında işlerin yolunda gittiğini bildiriyordu sadece. Evden çıkmadan önce, “Bir duvarın altındayız,” demişti. “Ya duvar üzerimize yıkılacak ya da duvarı aşıp öte yana varacağız. Bu ülkede, 50 yıl sonra 1 Mayıs’ın ilk kez yasal olarak meydanlarda kutlanmasının anlamını bizim bildiğimiz kadar, onlar da biliyorlar. İki taraf da birbirini kolluyor şimdi. Tabii ki devrim provası değil bu, ama çok büyük sembolik anlamı var. Bakalım yüzümüze gözümüze bulaştırmadan çıkabilecek miyiz işin içinden!” Sonra karısını dudağının iki kenarından her zamankinden daha yoğun bir sevgiyle öpmüştü. “Sen yürüyüş koluna Beşiktaş’tan katıl. İstersen Umut’u da al yanına, çocukların da görünmesini istiyoruz.” Sonra bir an düşünmüş, söylediklerinden vazgeçmişti. “Öyle dedim ama, ne olur ne olmaz, bakarsın bir olay çıkar, Umut ayakbağı olur o zaman. İyisi mi yalnız gel. Meydanda seni göremem. Akşama evde buluşuruz.”</p>

    <p>“Güzel anlatıyorsun Arın Murat. Ama sen Hiroşima’da hiçbirşey görmedin. Sen 1 Mayıslara hiç katılmadın. Adını 1 Mayıs Meydanı olarak değiştireceğimize iman ettiğimiz Taksim Meydanı’nda, 1 Mayıs 1977’de ölmedin.”</p>

    <p>“Duvar üstümüze yıkılmamış, Ömer’in dediği olmuş, duvarın öte yanına geçmiştik; ya da biz öyle sanıyorduk. Ama senin dediğin gibi, ilk kez tehlikeli olma istidadı gösteren işçi hareketinin önünü daha başlangıçta kesmek, ne bahasına olursa olsun bastırmak gerekiyordu. Bunu tam başaramadınızsa da denediniz. Nasıl yapıldığını, hangi güçlerin, hangi erk, hangi iktidar adına yaptıklarını yirmi yıl sonra sen kendin anlatıyorsun işte. Bir yıl sonra, 1 Mayıs Meydanı’nda otuz dört ölü yatıyordu. Birkaçı kurşunla, çoğu ezilerek ölmüşlerdi.”</p>
    <hr />

    <p>Mehmet İliç sislerin arasından sıyrılıp bilincine kavuştuğunda, önce yattığı kaldırımın sivri köşesindeki kanı gördü. Hafifçe doğrulmaya çalıştı. Böğrüne dayanılmaz bir acı saplandı; yeniden olduğu yere, yırtılmış bir kızıl flamanın üstüne kapandı. Art arda birkaç el silah sesi duyduğunu, çevresindeki işçilere “Olduğunuz yere yatın!” diye bağırdığını hatırlıyordu. Sonra bağırışlar, uğultular, silah sesleri, koşuşturmalar, küfürler, çığlıklar; daha birkaç saniye önce kürsüden yükselen devrimci söylevlerin, şiirlerin, marşların, türkülerin yerini alan “Bu bir provokasyondur, paniğe kapılmayın, çocukları koruyun, aynı yöne koşmayın!” türünden çığlık gibi uyarılar...</p>

    <p>Birkaç saniye süren ilk şaşkınlık ve korku dağıldığında yerinden kalkmış, daha önce planlandığı gibi, kendi yönetimindeki işçi kolunu Kazancı Yokuşu’ndan alanın dışına çıkarabileceğini sanmıştı. Çevresine bakındığında, herkesin birbirini çiğneyerek kaçışmaya çalıştığını, pek çok kişinin yerde yattığını, ayaktakilerin ise bayrak direkleri, pankart sopaları, nereden çıktığı belli olmayan demir çubuklarla birbirlerine girmiş olduklarını gördü. Bayraklar, afişler, bildiriler, flamalar yerlerde sürünüyordu. Kürsü boşalmıştı, meydan tam bir savaş alanı görünümündeydi. Birden kafasına yediği bir darbeyle sendeledi, yere düştü; birilerinin sırtına, bacaklarına, kafasına basarak koştuklarını hissetti. Kendini kaybetti.</p>

    <p>Yattığı yerde yan dönüp nerede olduğunu anlamaya çalıştı. Taksim Anıtı’nın hemen önünde olmalıydı. Göğsü ve başı sancıyordu, ama vurulmuş olmadığını biliyordu. Kaldırımın kenarındaki kan, düşerken veya üstünden geçerlerken yarılan başından akıyordu. Bütün gücünü kullanarak doğrulmaya çalıştı yeniden. “Burada böyle kalırsam, ya kan kaybından ölürüm ya da polisler toplayıp götürürler.” Canını dişine takarak doğruldu. Tarzan filmlerindeki orangutanlar gibi kamburunu çıkarıp iki yana yalpalayarak Harbiye yönüne doğru yürümeyi başardı. Kadınlar, çocuklar, aydınlar daha çok bu tarafa yönelmişlerdi. Kendini bırakmamak, yere düşmemek için acıya direnmeye çalışırken bir ara miting meydanında Ülkü’yü gördüğünü hatırladı. “Allah vere de bu taraftan kaçıp kurtulmuş olsa!”</p>

    <p>Bu halde nereye gidebileceğini, nereye doğru yürüdüğünü bilmiyordu. İçini yakan acıya rağmen kendini mutlu ve hafiflemiş hissediyordu; hayattaydı ve polise falan yakalanmamıştı, özgürdü. Tabancasını yokladı; yerindeydi. Memnun oldu. Makineyi kaptırmaya gelmez. Üzerinden silah çıkarsa başının polisle olduğundan fazla parti ile derde gireceğini biliyordu. “Silah taşınmayacak, bizim yolumuz şu aşamada silahlı mücadeleden geçmiyor, demek kolay. Ömer Hoca’nın tuzu kuru. İllegalde kaldığın sürece başın Ülkücülerle, faşistlerle, goşistlerle fazla derde girmez. Patronun köpekleri de saldırmaz insana. Alana çıktın mı, hedefsin.”</p>

    <p>İlk silah seslerinin ne taraftan geldiğini düşündü. Anıt’ın önünde, yüzü Taksim Parkı’nın önündeki kürsüye dönük dururken arkadan bir yerlerden atılmış olmalıydı silah. Bir el mi, birkaç el mi, onu da hatırlamıyordu. Belki Sular İdaresi tarafından, belki de Inter-Continental’in üstünden. Sonraki günlerde poliste tanıklık yaparken, ifade verirken; sendikada, parti biriminde, fabrikalarda, mahallede tartışırken, başta kendi algılaması olmak üzere, söylenen her şeyden kuşku duymaya başlayacaktı. Herkesin farklı bir hikâyesi vardı ve herkes kendi “1 Mayıs 1977 katliamı”nı anlatıyordu. Parti’nin denetiminde olduğu bilinen sendika merkezlerinde, parti basınında, sempatizan çevresi ve yanörgütlerde, yaraların henüz taze olduğu, otuz dört ölünün hesabının sorulduğu ilk günlerde Maocuların provokasyonu olarak yansıtılmaya çalışılan olayın bir provokasyon olduğu açıktı, ama kendileri de alanda, hem de topluluğun silahla tarandığı yönde bulunan Maocu grupların böyle bir provokasyondan ne umdukları sorusunun cevabı yoktu. Sonraki günlerde, düşündüklerini Ömer Ulaş’a aktardığı zaman aldığı cevap da canını sıkmıştı: “Harekete verdikleri zararı, partinin gelişmesinin, hele de legale çıkmasının yolunu kesmeye nasıl çabaladıklarını hesaba katacak olursan, aksi ispatlanana kadar kitlelere, provokatörlerin onlar olduğunu söylememizde yarar var. Ajan provokatörlerin yuvalanması için en elverişli ortam onlarınki.”</p>

    <p>— Inter-Continental’in terasından, yüzleri maskeli profesyonellerin ateş ettiği de söyleniyor, diye itiraz etmiş, yine püskürtülmüştü.</p>

    <p>— Sence fazla komplo teorisi kokmuyor mu bu varsayım? Yani CIA, hani o filmlerde gördüğümüz ajanlara benzeyen ajanlarını yollamış, Taksim’i kana bulamış! İster CIA ajanı, ister Maocu ajan, bu günlerde ikisi de aynı kapıya çıkıyor zaten.</p>

    <p>Sislerin, bulutların üşüşmeye başladığı kafasının derin köşelerinden, bir kış günü Zeytinburnu’ndaki gecekondunun basık tavanlı, kireç badanalı oturma odasındaki üzeri Siirt battaniyesi örtülü divana ilişmiş çay içen Ülkü’nün hayali çıkıp geldi. “Ne garip rastlantılar bunlar! Biraz önce neşeyle, coşkuyla 1 Mayıs’ı kutluyordu. Şimdi nerede kim bilir! Çocukların ve kadınların bindirildiği; çiçeklerle, bayraklarla, 1 Mayıs afişleriyle süslenmiş araba sağ salim çıkabildi mi alanın dışına? Ne garip rastlantılar! Ülkü, Ömer Hoca’nın karısı. Ömer Ulaş, işçi hareketini katmış önüne götürüyor. Merkez biraz huzursuzsa da arkasında Büyük Ağabey var, deniyor. Bir yere dayanmasa bu kadar atak, bu kadar gözükara olamazdı. Merkezdekiler ipin ucunun ellerinden kaçacağından korkarlar.”</p>

    <p>Muayenehanesini kapayıp semtten ayrıldığından beri görmediği Doktor’la bir süre önce karşılaştıklarında, söz partiye gelmiş, her zaman büyük güven duyduğu Doktor’un görüşünü almak için,</p>

    <p>— İlerlemeciler hareketi alıp götürüyorlar, demişti.</p>

    <p>— Evet, öyle görünüyor, diye cevap vermişti yaşlı adam. Ama dikkatli olmak gerek. Yurtdışındakiler, iplerin ellerinden kaçacağını, harekete hâkim olamayacaklarını anlarlarsa, ne yapar yapar engel olmaya çalışırlar. Eskiden de böyleydi. Birkaç kişiyi polis ajanı ilan edersin, olur biter.</p>

    <p>— Bu defa farklı; hareket giderek kitleselleşiyor. Üç beş militanın konspiratif eylemi olmaktan çıkıyor. İşçiler akın akın geliyorlar abi.</p>

    <p>Yaşlı adam, kaybetmediği bilge gülüşüyle gülmüş,</p>

    <p>— Abartma, demişti. Görüyorum, sen de işin heyecanına kapılmışsın. Ama işçiler partiye değil, ilk kez hakları için kelle koltukta mücadele eden, ücret artışları sağlayan sendikaya geliyorlar. Bana sorarsan, işin gürültüsü aslından daha büyük. Her şey dönüyor dolaşıyor, insan malzemesine dayanıyor evlat. Orada, yukarıda da az pislik yoktur! Komünist partilerin iktidarda olduğu ülkeler var, ama komünist insan yaratılamadı daha. Kim bilir, belki daha bir yüz yıl geçmesi gerekecek.</p>

    <p>— Peki komünist insan nasıl yaratılacak Doktor? Önce komünist toplum kurulmadan komünist insan nasıl yaratılır?</p>

    <p>— Mesele de bu zaten. Bu düğüm çözülebilseydi, ütopya gerçek olurdu. Yeni insanın nasıl yaratılacağını bilmiyorum, ama nasıl yaratılamayacağını biliyorum. Belki eskiden söylediklerimden biraz farklı şeyler söyleyeceğim sana. Son zamanlarda çok düşündüm. Tek tek insanlar –ama şu sınıf, bu sınıf değil– tüm insanlar özgür olamadıkça, yaratıcılıklarını geliştiremedikçe; sınıfın iktidarı kişinin, yani senin, benim, Ayşe’nin, Fatma’nın özgürlüğü olarak ete kemiğe bürünmedikçe komünist insan yaratılamaz.</p>

    <p>— Ama bu proletarya diktatörlüğünün reddi anlamına gelmez mi? Proletarya diktatörlüğü kurulmadan nasıl kurulur komünizm?</p>

    <p>— Ben artık yaşımı başımı yeterince aldım. Deliler özgürlüğüm var benim. Evet, proletarya diktatörlüğünün reddi bu dediklerim. Bütün diktatörlükleri, en azından teoride reddetmeden özgürlüğe nasıl varabiliriz? Halkın yarısını kesip biçip öteki yarısının özgürlüğünü, mutluluğunu sağlayacaksak, yokum ben bu işte. Sizin yukarıdakiler anlamaz bütün bunları, buradakiler de anlamaz ya, neyse... Her şey iktidar için yapılıyor. Baba Marx’ın öngördüğü uygarlık çağına ise, iktidar kavramı, iktidar mücadelesi, iktidar tutkusu her alanda sona erdiğinde varacağız. Belki çok çok ileride...</p>

    <p>“Yaşlanınca böyle mi düşünüyor insan? Ben de böyle reddiyeci mi olacağım yaşlandığım zaman? Evet, Doktor hep biraz muhalifti, biraz orijinaldi ama, kim derdi proletarya diktatörlüğüne varana kadar her şeyi reddedeceğini! Post kavgası desem, hayır. Doktor hiçbirşeye aday değildi ki... Ya ne peki? Kitlelerin içinde, sınıfın içinde olmamak belki. Evet, kesinlikle bu.”</p>

    <p>Kafası kanıyor, içindeki acı yayılıyordu. Neredeyse yeniden bayılacakken hiçbirşey düşünmeden önüne ilk çıkan eczaneye daldı ve kapının hemen yanında ilk gördüğü iskemleye yığıldı.</p>
    <hr />

    <p>Ömer Ulaş, Talimhane’nin hemen başındaki apartman dairesinin geniş penceresinden, terk edilmiş bir savaş alanını andıran Taksim Meydanı’nı seyrederken, heyecanını bastırabilmek için bir çay bardağına doldurduğu Tekel konyağını yudumluyordu. Radyo açıktı, oynak bir halk türküsü çalıyordu. Anlaşılan, henüz olayların haberi radyolara ulaşmamış, yayına sokulamamıştı.</p>

    <p>Önceden planlandığı gibi, ilk silah sesi duyulduğunda, hiç vakit kaybetmeden ve polisin müdahalesini beklemeden bulunduğu yerden hızla ayrılmış; aylar önceden bu gibi olaylarda ve bazı gizli görüşmelerde kullanılmak üzere tutulmuş ve avukat yazıhanesi olarak düzenlenmiş bu daireye gelmişti. Meydanın hali, pencereden ancak sonlarını izleyebildiği arbede ve kargaşa, büyük sayıda ölü ve yaralı olabileceğini düşündürüyordu. Böyle bir saldırı beklemiyorlardı. Taksim’deki mitinge katılmaları engellenemeyen bazı silahlı sol grupların liderleriyle yapılan centilmenlik anlaşmalarına rağmen, üzerlerinde silah bulundurmalarının engellenemeyeceğini biliyordu. Üstelik, alanın ajan provokatör kaynadığından da emindi. Yine de, katliam demek olan böyle bir eyleme girişebileceklerini sanmamıştı.</p>

    <p>İlk silah sesi, ilk ateş ne taraftan gelmişti, çıkaramıyordu. Sular İdaresi’nin önünden mi, yoksa otelin üstünden mi? Sular İdaresi’nin önünde Arnavutçu ve Maocu gruplar vardı. Inter-Continental’in girişleri ise, aldıkları istihbarata göre günlerce önceden denetim altına alınmış ve ön cephedeki odaların tümü, bugün için kapatılmıştı. Kanlı sonuçlanacağı besbelli olan böyle bir eylemin amacı, işçi hareketinin, solun yükselişini ve kitleselleşmesini engellemek olduğu kadar illegal partinin güçlenmesinin ve legale çıkma adımlarının önünü kesmekti besbelli. Neresinden bakılırsa bakılsın yollar iki adrese çıkıyordu: kontgerilla ve antisovyetik Maocu goşist gruplar.</p>

    <p>Giderek iyice ustalaştığı soğukkanlı taktikçi yaklaşımıyla, kanlı olaydan amaçlarına hizmet edecek bir sonuç çıkarıp çıkaramayacağını hesaplamaya koyuldu. Bütün sorun, parti güdümündeki sendikaları, dolayısıyla partiyi barışçı bir gösterinin mağdur kanadı; partinin soldaki en önemli rakipleri ve düşmanları olan goşist ve Maocu hareketleri ise kontrgerillanın işbirlikçisi provokatörler olarak gösterebilmekti. Bu becerilebilirse, olaylar ve akan kan boşa gitmemiş olacak; parti ise, beklenenin aksine güç ve sempati kazanacaktı.</p>

    <p>Ülkü ve belki çocuğun da miting alanında olduğu neden sonra aklına geldi. İçi ürperdi. Ya başlarına bir şey geldiyse!.. Eli telefona gittiyse de vazgeçti. Bir süre evle doğrudan bağlantı kurmaktan kaçınması gerekiyordu. Daha sonra, bir telefon kulübesinden arayabilirdi.</p>

    <p>Karısını, uzun yıllardan beri görmediği eski bir sevgili gibi düşündü. Beş yıldan beri süren evlilikleri, sakin bir adaya benziyordu; karısının, fırtınalı, yorucu, yıpratıcı bir ilişkiyi ardında bırakıp sığındığı bir ıssız ada... “O, için için kaynayan bir yeraltı suyu gibidir. Ne kadar dayanabilir bu ıssızlığa? Peki ben, bu ıssızlığı bozmak için ne yapıyorum? Papatyalarla mimozaların savaşında bile, bir demet papatya almayı yıllardır unutup meydanı mimozalara terk etmedim mi?”</p>

    <p>Kadın erkek ilişkisi, –hele de evlilik– bir paylaşmaysa eğer, yıllardır paylaştıkları şey o adanın ıssızlığıydı. Evi, odaları, yatağı, mekânları paylaşıyorlardı. “Yatağı paylaşıyor muyuz? Aynı yatakta yatıyoruz demek daha doğru belki de.”</p>

    <p>Çoğunlukla yorgun argın, geç gelir, yatağa geç girerdi. Ülkü ya uyumuş ya da okuyor olurdu. İlişkilerini arzu ve cinselliğin yönlendirmediği açıktı. Pek de sık olmayan sevişmelerinden sonra, “Ara sıra bu da gerekir, ilişkinin devamına ve sağlığa yararlıdır,” düşüncesi saplanırdı kafasına. Karısının ne düşündüğünü ise anlayamazdı.</p>

    <p>Cinsellik ve tensel tutkular, hiçbir zaman Ömer Ulaş’ın yaşamının baskın duyguları olmamıştı. İlkgençliğinde, arkadaşlarıyla birlikte Eskişehir’in dış mahallesindeki geneleve gittiklerinde, içindeki duygu; merak ve erkekliğini arkadaşlarına olduğu kadar kendine de ispat isteğiydi. İriyarı, ablak yüzlü, hafif çekik gözlü, çıkık elmacıkkemikli Tatar asıllı kadının yanında çelimsiz bir küçük oğlan gibi kalmış, ellerinden başlayarak bütün vücudu buz kesmiş, kadının bütün çabalarına ve deneyimine rağmen işi becerememişti. “İlkinde hep böyle olur,” demişti kadın sevecen bir abla edasıyla. Karşısında çırılçıplak duruyor ve çocuğun organını okşuyordu. “Yarın, ya da ne zaman canın çekerse yine gel. Sana gencecik bir kız vereceğim. O daha çok hoşuna gider.”</p>

    <p>Sonraki yıllarda, ne zaman bir cinsel deney yaşasa Tatar genelev kadınını hatırlamıştı. “Sana gencecik bir kız vereceğim, o daha çok hoşuna gider,” derken sesindeki hüznü; hiç kıskançlık duymadan, meyve satan bir manav gibi, müşterinin beğeneceği meyveyi sunmasını; en önemlisi de, alay etmeden, küçümsemeden cesaretlendirişini...</p>

    <p>Geneleve bir daha gitmeyebilirdi. Ama birkaç gün sonra yine gitti. On altı yaşındaydı. Arkadaşlarının anlattığı müstehcen hikâyelerden aklında kalan tek şey, bazı erkeklerin iktidarsız olduğuydu. Asıl öğrenmek, denemek, ispatlamak istediği şey ise, iktidardı. Kadın sözünü tutmuş, pembe beyaz gencecik bir kız vermişti ona. “Bak bu iyiliği kimseye yapmam, bizim burada herkes kendine çalışır, ama sana içim ısındı,” demişti. Yarım saat sonra evden bir kuş kadar hafiflemiş çıkmıştı. İktidarsız değildi, üstelik zevk de almıştı.</p>

    <p>Tam altı yıl önce, bir kucak mimozayla ve içkiden çok duygularının yoğunluğunun verdiği sarhoşlukla, başka bir dünyadan gelmiş gibi kollarına atılan Ülkü’yü ilk öptüğünde de, içinde şehvetten çok daha derin bir duygu, sakin ve yumuşacık bir sevgi vardı.</p>

    <p>Karısıyla neleri ne kadar paylaştıklarını düşündü yeniden. “Ütopyamızı, dünya görüşümüzü, düşüncelerimizi, sosyalizm ve devrim savaşımını paylaşıyoruz.”</p>

    <p>Doğru muydu bu basmakalıp sözler? Paylaşıyorlar mıydı gerçekten? Ya da neyi, ne kadar paylaşıyorlardı? Ülkü’nün son yıllarda gerek teoride gerekse eylemde aldığı yol küçümsenecek gibi değildi. Ömer Ulaş’ın karısı olmasa, çok daha önemli yerlere gelebilirdi. Ama Ülkü bu durumdan hiç rahatsız görünmüyordu. “Benim inancım var, ama imanım yok; bir de canım, harekette yükselmek için önkoşul olan iktidar hırsım yok,” demişti bir gün.</p>

    <p>Biraz alınmış, burulmuştu. “Benim ve merkezdekilerin iktidar hırsı içinde olduğumuzu söylemek istiyor. Bunun küçük burjuva bir hırs değil, sınıf adına, sınıfın kurtuluşu için beslenen bir hırs olduğunu kavramıyor,” diye düşünmüştü.</p>

    <p>Şimdi, savaş alanına dönmüş Taksim Meydanı’nı seyrederken ve radyodan verilen ilk haberleri dinlerken –”Çok sayıda ölü ve yaralı olduğu tahmin ediliyor. Soruşturma sürüyor”– karısına bir an önce ulaşmaktan, Ülkü’nün sağ salim evi bulduğunu öğrenmekten başka bir şey istemiyordu. Günlerdir evinden, karısından, çocuktan ayrıydı, yorgundu, endişeliydi. Önünde çok daha zor günlerin olduğunu biliyordu. Şu birkaç gün kopacak fırtınanın şiddeti geçtikten sonra eve dönerken, ne yapıp yapıp karısına kocaman bir demet papatya götürmeye karar verdi.</p>
    <hr />

    <p>Arın Murat, 12 Eylül 1980 darbesinin ardındaki güçleri, darbeyi izleyen yılları, 80-90 arasını anlatmaya başlamıştı şimdi. Anlatımının odak noktası olaylar değil, 12 Eylül’de beş generalin darbesiyle başlayan süreç boyunca, devlet aygıtının içindeki, onun deyimiyle “çekirdek devlet”in nasıl güçlendiği ve görece bağımsızlık kazanmaya başladığıydı. Artık bütünüyle izleyemediği, dikkatinin dağılmaya başladığı konuşmanın havada yakaladığı bir cümlesi, kendisine yollanmış bir mesaj gibi geldi Ülkü’ye.</p>

    <p>— Tıpkı legal sol partilerin içindeki illegal merkez gibi, diyordu Arın. Bütün parti aygıtına egemen olan, partiyi yönlendiren aslında o merkezdir. Devletler için de aynı şey geçerlidir. Sadece Türk devletinde değil, diğerlerinde de. Bir örnek vermemi isterseniz, NATO ülkelerinin tümünde, ülkeye göre çeşitli adlar alan, son olarak İtalya’da Gladio, yani Kılıç adını taşıdığı ortaya çıkarılan ve şu sıralarda tasfiyesine uğraşılan gizli çekirdek gibi mesela. Demokratik geleneği zayıf ülkelerde, bu türden merkezlerin daha geniş eylem alanı bulduklarını, daha bağımsız ve vahşi davrandıklarını, siyasal cinayetlerden ülkelerarası barışı tehlikeye sokan provokasyonlara kadar bir dizi yasadışı işe karıştıklarını görüyoruz. Devlet, baskı politikalarını daha rahat uygulayabilmek için bu illegal yapıları kullanmaya çalışırken, kendinin bu yapılar tarafından kullanılmakta olduğunun bilincine çoğu zaman geç varıyor. Avrupa Birliği’ne aday üyelik sürecindeki Türkiye’de günümüzün sorununun, ekonomik gelişme yanında ve ondan daha fazla demokratik, saydam hukuk devletini yaratmak olduğunu düşünüyorum. Bunun güç olacağının, sözünü ettiğim yapıların direneceğinin, bu direnişin çok sert de olabileceğinin bilincindeyim. Ama halkımızın da özlemi olan laik demokratik Türkiye’yi yaratmaya kararlıyız.</p>

    <p>“Amaca kilitlenmek,” diye mırıldandı Ülkü kendi kendine. Arın Murat’ı dinlerken, anlattığı o geçmiş günlere dalıp Ömer’i anımsamıştı. İki erkeğin nasıl birbirlerinden bu kadar farklı ve birbirlerine bu kadar benzer olduklarını ilk kez o anda kavradı. İkisi de tutkuyla, hırsla, inançla, başka her şeyi feda etmeye her an hazır olarak amaca kilitlenmişlerdi. Amaç ister devrim, ister devlet olsun, gerçekte bir ve aynıydı: iktidar...</p>

    <p>Ve şimdi Arın Murat, karşısındaki yüksek sahnenin ortasında, şarap rengi bir örtüyle kaplı konuşma masasının arkasında –eğer işin içinde bir başka hesap, bir başka oyun yoksa– başladığı her yeni cümle, söylediği her yeni sözle amacına ihanet ediyordu. Tıpkı Ömer’in yaptığı gibi.</p>

    <p>Konuşmacı sustu. Konferans salonunda, soru dolu bir şaşkınlık dolaştı. Ön sıralarda oturan Elçilik mensupları ve istihbarat görevlileri şaşkındı. Sayıları umulandan fazla olan Fransız ve diğer yabancı basın mensuplarının sıralarında bir dalgalanma gözleniyordu. Kürsüye doğru yönelip yeni bir metin olup olmadığını; hükümetin, konuşmanın özüne ne ölçüde katılacağını, daha fazla açıklama yapıp yapmayacağını soruyorlardı.</p>

    <p>— Bayanlar baylar, konuşmam tümüyle kendi adımadır, bunu başta da belirtmiştim. Dağıtabileceğim yeni bir metin yok. Konuşmanın başında sizlere dağıtılan yazılı metin Türk devletinin resmî görüşünü yansıtmaktadır. Benim sözlerimi ek açıklamalar olarak kabul edin lütfen. İzninizle bitirmek istiyorum: Tüm soruların cevapları, konuşmamın içinde var. Daha fazla açıklama gereği duymadığımdan basın toplantısı yapılmayacaktır.</p>

    <p>Ülkü, adamın gözlerindeki bakışı, yüzünün ifadesini yakalamaya çalıştı. Dikkati çekmemek için kürsüden oldukça uzakta, arka sıralarda bir yere oturmuştu, ışık da kötüydü; hiçbir ayrıntı seçemiyordu. Ama Arın’ın da kendisine baktığını, gözlerini aradığını, söylediklerinin onayını gözlerinde görmek istediğini biliyordu. Bakışları buluştu. Birbirlerine, belli belirsiz gülümsediler.</p>
  </div>
</body>
</html>
