<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sıcak Külleri Kaldı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Erguvanlarla Sen Nehri arasında bir yerlerde</h1>

    <p>Kaç yıl geçmiş aradan sesini duymayalı?</p>

    <p>— Paris’teyim, diyor telefondaki ses.</p>

    <p>Yıllar öncesindeki gibi, yüreği yine ağzında.</p>

    <p>— Evet. Geleceğini biliyordum.</p>

    <p>— Toplantıyı sen mi izleyeceksin?</p>

    <p>— Hayır.</p>

    <p>Hayır derken, sadece toplantıyla sınırlı kalmayan bir buluşma umduğunu, bu buluşmayı zorlamaya çalıştığını fark ediyor.</p>

    <p>— Peki, bu gece buluşabilir miyiz?</p>

    <p>— Tabii. Kaçta, nerede?</p>
    <hr />

    <p>“Nerede? Nerelerde buluşurduk biz?</p>

    <p>Nisan sonuydu. Bir Boğaz vapurundaydık. Hava ılıktı ve incecikten bir yağmur yağıyordu. O yıl –o unutulmaz 1971 yılı– erguvanlar erken açmıştı. İstinye bayırlarından, Emirgân’dan Ortaköy’e; Anadoluhisarı sırtlarından Üsküdar’a kadar, sular bile erguvan rengine kesmişti.</p>

    <p>Bir öğle vaktiydi. Bakımsız, yaşlı vapurun güvertesinde, ince ince yağan ılık yağmurun altında sadece ikimiz vardık.”</p>

    <p>Çiseleyen yağmurun altında, yüzlerine erguvanların rengi vurmuş, birbirlerine sarılmış öylece duruyorlar. Konuşmuyorlar; konuşmaya ihtiyaçları yok. Birbirlerine söyleyecek sözleri de yok zaten: erguvanların ve soluk gri ışık altındaki yemyeşil tepelerin, donuk gri-mavi suların güzelliğinden başka...</p>

    <p>Söylenen her söz, dile getirilen her duygu, her düşünce, birleştireceğine ayıracak. İkisi de biliyor. Susuyorlar ve o ânı uzatmaya çalışıyorlar. Yeniköy’deki yalının önünden geçerken, ikisi de görmemiş gibi davranıyor. Sanki o yalının Boğaz’a bakan pencerelerinden denizi birlikte hiç seyretmemişler gibi; sanki haylaz küçük kardeşe Fransızca ve matematik çalıştırdıktan sonra, tam izin isteyip kalkacakken, Arın her defasında tesadüfen gelip, “Bir çay içip öyle gidin,” diyerek alıkoymamış, denize açılan geniş pencerenin önünde gevezelik ederek saatler geçirmemişler gibi...</p>

    <p>Yalı, ailenin Teşvikiye’ye taşındığı kış aylarında, gizlice buluştukları yerdi. Küçük kardeşin zaman zaman şantaja varan tehditkâr suç ortaklığının da yardımıyla, baş başa en güzel saatlerini orada geçirmişlerdi: konuşarak; ve genç vücutlarından taşan o gemlenmez, yakıcı arzuyla, tutkuyla, hırsla sevişerek.</p>

    <p>“Anneannem gelin yatağında seviştiğimizi bilse ne yapardı acaba?” diye gülerdi Arın. Yeniköy’deki yalı, anne tarafından mirastı. Müşir Ahmed Sabit Paşa’nın biricik torunu Esma Hanımefendi bu yalıda gerdeğe girmiş, kızını ve biricik oğlunu bu yatakta doğurmuştu. Ahmed Sabit Paşa’nın müşirliğinin aile tarafından sonradan yakıştırıldığını söylerdi Arın. Belki kendisini, Osmanlı sarayına yakın ana soyundan çok, millî iktisat yandaşı İttihatçı büyük dedesine, Cumhuriyet zengini dedesine ve dedesinin tabiriyle, “Evropa’da ulum-u siyasiye tahsilini yarım bırakıp” vatanına dönmüş babasına daha yakın hissettiği; belki de soyluluğu önemsemediğini, unvanlara falan aldırmadığını orta halli memur kızı, biraz da solcu sevgilisine göstermek istediği için...</p>

    <p>Yalının ikinci katında, misafir yatak odasındaki sedef kakmalı karyola ile aynalı konsol Esma Hanımefendi’nin çeyizinden kalmaydı. Küçük oğlana ders vermek için geldiğinde, bu kata hiç çıkmazlar; misafir yoksa denize bakan salonda; misafir varsa, çocuğun arka taraftaki odasında çalışırlardı. O gün Arın, elinden tutup “yukarı çıkalım” dediğinde, vücudunun her yanını ateş basmış, genzi kurumuş, başı dönmüş, bayılacağını sanmıştı.</p>

    <p>Rutubetli ve soğuk bir kış günüydü. Yaz sonunda, aile Teşvikiye’deki kışlık apartmana taşınırken eşyaların üstüne örtüler örtülmüş, perdeler sıkı sıkıya kapatılmış; ev, rıhtımı yalayan dalgaların ninnileri arasında, ilkbahara kadar sürecek uzun bir kış uykusuna terk edilmişti.</p>

    <p>“Buraya gelmeyi; onunla sevişmeyi, yatmayı, vücudumu sunmayı ben istemiştim. Şaşırdığı, yadırgadığı bir pervasızlık, belki de hayasızlıkla, vücudumun artık beynime itaat etmediğini, arzularımın taştığını, geceleri yatağımda ateşler içinde dönüp dururken onu düşünerek kendimi tatmin etme utancından kurtulmak istediğimi haykırmıştım.”</p>

    <p>Teşvikiye’deki apartmanın, dört yanı oymalı demir kafesli, aynalı asansöründeydiler. Duygularının ve vücudunun yangını gözlerine ulaşmış, hıçkıra hıçkıra ağlamaya başlamıştı. Gençkızı göğsüne bastırırken, “Ne kadar cesursun, ne kadar karşı konulmazsın, ne kadar güzelsin,” diye fısıldamıştı delikanlı. “Madem öyle istedin, öyle olsun.”</p>

    <p>O soğuk ve rutubetli kış gününde, bütün vücudu alev alev, eski ahşap yalının hafifçe gıcırdayan tahta merdivenlerini Arın’la el ele çıkarken, ilk tanıştıkları günü hatırlıyor. Onu, artık kendini korumayı, “burnu havada bir kız” olmayı düşünmeyecek kadar; bütün çekingenliklerinden, eziklikliğinden kurtulacak kadar; neyse, nasılsa öyle, “kendisi” olacak kadar çok sevdiğini anlıyor.</p>

    <p>Sedef kakmalı karyolanın üstündeki altın sırma işli, gülkurusu renkli ağır atlas yatak örtüsü; gülkurusu kadife perdelerden sızan yumuşak ışık; Arın’ın atlas örtüyü özenle toplayıp yatağın yanındaki kanepeye koyması, beyaz keten çarşafların soğuk nemi; kalın el örgüsü yün kazağını çıkarırken ayak parmaklarının ucundan kafasının en tepesine kadar ürperişi; bembeyaz memelerinin pembe uçlarının erguvan rengine dönüşü; çıplak, çırılçıplak vücudunun üstüne düşen gülkurusu ışınlar ve göbeğinin altında, iki bacağının arasında turuncu bir kasımpatı gibi görünen kıvırcık tüyler; ummadığı bir şehvet ve hoyratlıkla üzerine abanan adaleli, sıcak vücut...</p>

    <p>Elleri, dudakları bütün vücudunda geziniyor. Öpüyor, okşuyor, kavrıyor, sıkıyor, avuçluyor. Önüne cömertçe atılmış bir avı, açlıkla, oburlukla, şehvetle yoklayan, yemeye hazırlanan vahşi bir hayvan gibi doğal ve denetimsiz. Sevişmeyi biliyor. “İlk kadını değilim” duygusunun burukluğu ve sevinci. Acemi olmanın, ilk kez seviştiğinin anlaşılmasının mahcubiyeti, ezikliği.</p>

    <p>Sert, ıslak organının bacaklarının arasına girişini; şimdi yumuşacık, alabildiğine sevecen, usul, şefkatli hareketlerini, yatıştırıcı sevgi sözlerini yoğun duygularının sis perdesinin ardından algılıyor. Vücudu ayrılmış, başını alıp gitmiş, bağımsızlaşmış gibi. Acıyla zevkin karıştığı bir inilti arasında, içinde olduğunu, birleştiklerini, kadını olduğunu anlıyor. Hayır, bütün bunlar çok bilmiş kızların cinsel hazlar duyarak birbirlerine anlattıkları “ayıp” şeylere hiç benzemiyor. Annelerin özenle sakladıkları <em>Seksoloji Yıllığı</em> veya <em>Tenasül Hayatımız</em> gibi kitaplardaki kuru bilgilerle de bir ilişkisi yok. Bu başka bir şey, başka hayatlar doğuran hayatın özü; sevginin tutkuya, ilişkinin aşka dönüştüğü nokta.</p>

    <p>Neden sonra vücutları ayrılırken karnının üstündeki yapışkan ıslaklığı hissediyor. Arın, gençkızın karnını elindeki yumuşak havluyla silerken, “Dikkat ettim canım, içinde boşalmadım,” diyor. “İlk defa olduğunu söylememiştin bana. Ne kadar safsın, ne kadar temizsin, ilkbahar gibisin.” Sözleri, kötü filmlerin basmakalıp diyaloglarını andırıyor. Hani adamın, kızı evlenme vaadiyle kandırıp ırzına geçtikten sonra söylediği sözler...</p>

    <p>Yere atılmış fanila donundan, külotlu yün çoraplarından, el örgüsü kazağından, ıslak ve yapışkan havludan ve beyaz keten çarşafın ortasındaki pembe lekeden utanıyor. Yüzünü genç adamın göğsüne gömüyor.</p>

    <p>“On dokuz yaşındaydım. İlk sevişmemdi, ilk erkeğimdi.”</p>

    <p>Aile-okul-mahalle kıskacının ahlak anlayışı, “Ülkü’ yü istersen bir ordunun içine sal, orda bile namusunu korur” övgüsüyle, “eli erkek eline değmemiş”lerle, “kocaya sunulacak en değerli çeyiz kızlıktır” vecizesiyle özetlenirdi. Cinsellik, evliliğin “vecibesi”, kadının “vazife”siydi. Annesine göre, tek erkek tanınır; bir kez evlenilir; “Allah esirgesin” boşanılmaz, diş sıkılırdı. Bir gün, “Başka erkek tanımamışsan kocanı sevdiğini nasıl anlayacaksın? Karşılaştırma olanağın yok ki; ömür boyu hep aynı yemeği yiyip en sevdiğim yemek bu, demekten ne farkı var?” demişti annesine. Aldığı cevabı hiç unutmamıştı: “Ne sapık düşünceler bunlar.” Oysa, annesi, gencecik bir öğretmen olarak Sivas’ın Suşehri ilçesine atandığı günden bu yana, “muasır medeniyete ulaşma”nın ilk koşulunun, kadının toplumda erkeğin yanında yerini alması; çarşaftan, tesettürden soyunup açılıp saçılması, okuması, hayata karışması olduğunu tutkulu ve ödünsüz savunan Cumhuriyet kadınlarındandı.</p>

    <p>Arın’la ilişkisini öğrendiğinde, gençkızın bütün kaygılarını, korkularını boşa çıkarmıştı. Ülkü, cinsellikle uzaktan yakından ilişkili her konuda olduğu gibi azar işiteceğini, ahlak vaazları dinleyeceğini, hatta daha kötüsünü beklerken, kızını bağrına basmış, gözlerindeki yaşları gizlice silmeye çalışarak, “Pek sevindim. Artık belli bir yaşa geldin, zamanıdır,” demişti. Sonraki sözleri ise, kızın kanını dondurmuştu: “Şu evlerine derse gittiğin Murat ailesinin oğluysa, buna iyi bir evlilik yapmak derim ben. Hem köklü, hem de zengin bir aile. Yıllardır, o okulda okuman için yaptığımız fedakârlık da boşa gitmeyecek. Tam bir salon hanımı olabilirsin. Kim bilir, belki de bir büyükelçi karısı...”</p>

    <p class="double">Vapur, erguvanlı tepelerin arasından akan geniş mavi suyun üstünde, karşıda gri bir pusun ardından seçilen İstanbul siluetine doğru süzülüyor. İncecikten yağan yağmur dindi. Erguvan rengi güneş bulutları zorluyor. Burnu dönerken, yalı orada yokmuş, hiç olmamış, orada hiç buluşmamışlar, sevişmemişler gibi havadan sudan konuşarak anıları silmeye çalışıyorlar. “İlk seviştiğimizde, her şey bitip de giyinirken kendimi ne kadar yalnız hissettiysem, yine o kadar yalnızım.”</p>

    <p>— Ne güzel bir şehir bu, diyor sessizliği aralayabilmek için.</p>

    <p>— İstanbul gerçekten de güzeldir, ama Paris de güzeldir. Paris’i de çok severdin sen.</p>

    <p>— Paris görkemlidir, güzelliğine mağrurdur; insanı ezer. İstanbul ise, kendi güzelliğinin farkında bile değil sanki. Sen de Ankara’da yaşasaydın, İstanbul’a farklı gözlerle bakardın.</p>

    <p>— İstanbul işçi şehri, devrimin şehri, sosyalist Türkiye’nin başkenti hem de, değil mi?</p>

    <p>Sesindeki buz gibi alayı, uzaklığı, sevgisizliği, hatta hıncı hemen fark ediyor.</p>

    <p>— Paris de 68’in şehridir sevgilim. Barikatların, başkaldırının, ayaklanmanın, Komün’ün, devrimlerin şehridir. Belki de asıl bunun için güzeldir.</p>

    <p>Tehlikeli sularda gezinmeye başladıklarını ikisi de biliyor, ama geri çekilmeye ikisinin de niyeti yok. Vapur erguvanlı tepelerin arasından masmavi bir yoldan, sarayların, camilerin, masalların, binyılların İstanbulu’na doğru süzülürken, yapılabilecek başka şey yokmuş gibi, şehir yarıştırıyorlar.</p>

    <p>— Ne İstanbul’dan ne de Paris’ten vazgeçmek isterim, diyor. Nâzım’ın dediği gibi: nerede ölmek isterdim? Önce İstanbul’da, sonra Moskova’da, sonra Paris’te...</p>

    <p>— Moskova’ya hiç gitmedin. Yoksa gittin mi? Sizinkiler bu işleri iyi becerir, belki gizlice gitmişsindir.</p>

    <p>— Ah, evet; emir almaya ve devlet sırlarını vermeye gittim. Parolayı öğrendim. “Bir perşembede kaç pazartesi var?” diye soracaksın. Hemen Kremlin’e kabul ediliyorsun.</p>

    <p>— Hiç de komik değil. Komik olmadığını, işin şakası olmadığını bir süre sonra sen de anlarsın.</p>

    <p>Hep böyle olurdu. Yüreği öylesine taşkın bir sevgiyle dolu, vücudu öylesine tutuşarak koşardı ki ona, sanki bu defa aralarındaki her şey değişiverecekmiş, birbirlerini yeniden bulacaklarmış, Arın da aynı duyguları paylaşacakmış sanırdı. Sonra bir söz, bir hatırlatma, bir suskunluk... Büyü dağılır, herkes kendi köşesine, kendi hücresine döner; aralarındaki o camdan duvar biraz daha geçilmez olurdu.</p>

    <p>— Ankara’dan, sırf seni görmek için geldim. Ne olur kavga etmeyelim. Belki de yanlış yaptım, belki gelmemeliydim. Ama her zamanki gibi, yine dayanamadım işte. Artık hiçbir işe yaramayacağını biliyorum, yine de söylemek istiyorum: Seni seviyorum ben Arın. Tamam; istersen sevgi değil de, hastalık de, inat de, tensel tutku de buna. Ne dersen de, ama ben seni seviyorum. Hayır, Moskova’ya gitmedim. Hiçbir gizli örgütle de ilişkim yok. Sadece bu dünyanın değişmesini istiyorum. Zulüm, açlık, savaş olmasın; kimse kimseyi ezmesin, sömürmesin; senin, benim hakkımız olan şeylere herkesin de hakkı olsun istiyorum. Hepsi bu. Bunların bizi neden ayırdığını da bir türlü anlayamıyorum.</p>

    <p>Sesi alabildiğine yorgun, kederli ve çaresiz. Aralarındaki şeyin –uzaklık mı, soğukluk mu, boşluk mu?– daha derin bir yerde gizlendiğini seziyor.</p>

    <p>— Seni seviyorum Arın. Bunu söylemekten utanmıyorum, çekinmiyorum, kendimi küçülmüş, gururu çiğnenmiş hissetmiyorum. Ama bak, benim sevgim birlikte olmamıza yetmiyor. Eksik olan nedir bilmiyorum. Tek başıma çaresizim, üstesinden gelemiyorum.</p>

    <p>Genç adamın içine işleyen, yüreğini burkan da bu çaresizlik: ortak çaresizlikleri. Yapmaması, işleri güçleştirmemesi, uzatmaması gerektiğini biliyor, ama içinden yükselen arzuya karşı duramıyor.</p>

    <p>“Noktası bir türlü konulamayan, uzadıkça uzayan ve giderek anlaşılmaz olan bir cümleye benziyordu ilişkimiz. Hep baştan alınan, bir türlü ilerlemeyen ve bir türlü üstü çizilip iptal edilemeyen. Her ayrılıktan sonra küllendiği sanılan ve her defasında kendi küllerinden yeniden doğan...”</p>

    <p>Bulutlar dağılmaya başlıyor. Ufukta solgun bir gökkuşağı. Donuk erguvan rengi güneş birazdan parladı parlayacak. Yaşlı Boğaz vapuru henüz yapımı süren köprünün altından geçerken, kaçamak ve acele öpüşüyorlar. Çiseleyen yağmur çoktan durmuş, sular mavileşiyor.</p>
    <hr />

    <p>“Sahi, nerelerde buluşurduk biz?”</p>

    <p>Arın Murat, Paris’te buluşabilecekleri gözlerden uzak hoş bir yer düşünmeye çalıştı.</p>

    <p>İlk kez 60’ların sonlarında doktora yapmak için geldiği, sonraki yıllarda kısa veya uzun sürelerle defalarca gelip kaldığı, neredeyse İstanbul’dan daha iyi tanıdığı bu şehri severdi. Geçen zamanı, kendi tarihini, en iyi Paris’te yakalayabildiğini düşünürdü. Değiştikçe başkalaşan, kimliksizleşen İstanbul’a karşın Paris hep değişir ve mucizevi şekilde hep aynı kalırdı. Şehre yıllar sonra gittiğinizde, geçmiş zaman peşinde koştururken, bir de bakardınız ki zaman hiç geçmemiş, orada durmuş sizi bekliyor.</p>

    <p>“İlk geldiği günün gecesi, onu elinden tutup nehir kenarına indirmiştim. Adlarını hep duyduğu, Fransız romanlarında, hikâyelerinde okuduğu <em>clochard</em>’lar Ülkü şerefine bir gösteri sunarcasına rıhtımdaki ağaçların, köprülerin altında yerlerini almışlardı. O yıl erken dökülmeye başlamış sarı yapraklar, yürüdükçe ayaklarımızın altında eziliyordu. Uzun bir özlemin ardından uzandığım dudakları, sanki hiç bu kadar nemli, bu kadar istekli ve sıcak olmamıştı. Rüyada gibiydi, büyülenmişti. O ânı, o geceyi uzatmak için, sessizce belki de hiç konuşmadan nehir boyunca taa Eyfel’in karşısına, tarih filmlerinin dekorlarını andıran Trocadero’ya, Palais de <span class="ana-metin char-style-override-4" xml:lang="fr-FR">Chaillot</span>’ ya kadar kadar yürümüştük. Neredeyse çılgınlığın eşiğine vardıracak kadar yoğun duygularımız mı güzelleştirmişti kenti, yoksa kent mi duygularımızı dalga dalga kabartıp taşırmıştı, bilmiyorum.”</p>

    <p>“<em>Sous le Pont Mirabeau coulent la Seine et nos amours...</em>” (Mirabo Köprüsü’nün altından Sen Nehri ve aşklarımız akar.) Ülkü ne çok tekrarlardı bu dizeleri. Şimdi, yıllar sonra Paris’te, buluşabilecekleri bir yer düşünürken, belki de ilk kez, bilinçaltında kentin Ülkü ile özdeşleşmiş olduğunu fark ediyor. “Oysa, burada sadece bir yıl birlikte kalmıştık.”</p>

    <p>Rue des Ecoles’de, tavan arasındaki stüdyoyu hatırlıyor. “Çalışır ve sevişirdik. Hiç gelecek planı kurmadık; nereden geldiğimizi, nereye gittiğimizi hiç düşünmedik, konuşmadık. Ne kadar sürer, nerede biter bilmiyorduk, ilgilenmiyorduk da. İlişkimizin karşısında, iki tarafsız gözlemciydik sanki. Belki de korkuyorduk. Belki burada; geçici bir durak ya da sadece bizim gözümüze görünen bir serap olan bu şehirde yaşadıklarımızın, gerçek zamanda ve mekânda süremeyeceğini, büyünün bozulacağını hissediyorduk.”</p>

    <p>“Nerelerde buluşurduk Paris’te? Bahçelerde, sokaklarda, kafelerde, öğrenci kantinlerinde, nehir boylarında, müzelerde, evlerde, her yerde...”</p>

    <p>— Ile Saint-Louis’de sevdiğimiz bir yer vardı hani. Hatırlıyor musun, küçücük şık bir restoran. O duruyor mu hâlâ?</p>

    <p>Nasıl hatırlamaz. Umut’un ölümünden sonra gittiği Türkiye’den Paris’e döndüğünde, içinde korkunç bir keder ve belki de sadece “banal”, sıradan, hatta gülünç bulduğu için vazgeçtiği bir intihar duygusuyla sokaklarda amaçsız dolaşırken, kaç kez geçmişti oralardan.</p>

    <p>“Sevdiğimiz” dedi, diye düşünüyor. Arın ve ben: Biz... Yirmi beş yıldır “biz” olamamışken, bu birinci çoğul şahıs nereden çıktı böyle? Bir çağrı mı, bir pişmanlık mı, bir hatırlatma mı? “Biz”in üzerine basa basa cevap veriyor.</p>

    <p>— Bizim gittiğimiz küçük restoran değil, ama orada hâlâ hoş bir yer var. Adı: L’Ile.</p>

    <p>— Kalabalık değilse, sence de uygunsa orada buluşalım. Sen yer ayırtır mısın lütfen. Artık Parisli olan sensin.</p>

    <p>— Tabii yaparım. Saat sekiz iyi mi?</p>

    <p>— 20.30 diyelim de bekletmeyeyim. Toplantıdan sonra resmî bir görüşmem var; uzun sürebilir.</p>

    <p>Telefonu kaparken başı dönüyor. Otuz yıl önce de, yirmi beş yıl önce de, beş yıl önce de; ondan her haber aldığında, sesini her duyduğunda, her telefonda, her buluşmada aynı baş dönmesi, aynı yürek çarpıntısı, aynı güzel heyecan... Bu tuhaf duygu içinde böyle yaşayıp gittikçe sanki hiç yaşlanmıyor, sanki zamanı yeniyor. Maraz, umutsuz, yarınlara yönelmeyen; ne mutlu ne de mutsuz, hiçbir son amaçlamayan bu tutkuyu belki de bu yüzden yıllardır besleyip yaşatıyor. Başa dönüp yeniden yaşanamayacak bir ömrün, pişmanlık ya da suçluluk duyduğu yaşam parçalarının, artık çok geç kalmış olmanın kederini unutturan, paralel bir iç yaşam kurgusu, bir gölge yaşam...</p>
    <hr />

    <p>Bir yanının öteki yanına sürekli ihanet içinde olduğu o ikili, parçalanmış, yarılmış, “gece kurt-gündüz insan” yaşamı; önce belli belirsiz, sonraları gitgide derinleşerek, acıtarak, hasta ederek, tanışmalarından bir yıl sonra başlamıştı.</p>

    <p>Kış uykusuna terk edilmiş, soğuk ve rutubetli yalının üst katında, Esma Hanımefendi’nin sedef kakmalı gelin yatağında ilk kez seviştikleri günden sonra, hiçbirşey artık eskisi gibi olmadı. Bütün bir yaşam boyunca bir daha kimseyle tadılmayan olağanüstü bir cinsel uyum; yaşlarını çok aşan azgın, hayasız, sınır tanımaz bir istek; zevkle acının buluşup karıştığı, tenselliğin sevgiye, şefkate galip geldiği sevişmeler sonunda vardıkları eksiksiz doyum, bedenleri kadar kafalarını da tutsak etmişti.</p>

    <p>“Rahibe okulunun azgın kızına bak,” derdi Arın, “Paşazade iyi aile çocuğunun azgınlığına bak,” cevabını alırdı. Vücutları birbirine değdiği, elleri buluştuğu, göz göze geldikleri anda tutuşurlardı. Birbirlerinden ve birbirlerinin vücutlarından başka bir şeye ihtiyaçları yoktu. İki bedenden kurulmuş kapısız, kilitsiz bir hücredeydiler ve dışarı çıkmak istemiyorlardı.</p>

    <p>Taa ki, elleri pankartlı, yumrukları havada, yürekleri parmaklarının ucunda, tepeden tırnağa umuda ve inanca kesmiş çocuklar; kitapları, türküleri, marşları, karşı konulmaz söylevleri, alev alev umutları ve pervasız, küstah, ilkel cesaretleriyle hücrenin duvarlarına dayanıp yıkmaya çalışana kadar.</p>

    <p>Arın üniversiteyi bitirmiş, önceden –belki de doğduğu andan itibaren– çizilmiş hayat planı gereğince askere gitmişti. Aile dostu paşalar, hatırlı işadamları devreye girmiş, yedeksubaylığını İstanbul’a yakın bir yerde yapması sağlanmıştı. Gençkız küçük kardeşe ders vermeyi sürdürüyor, Teşvikiye’deki eve her gidişinde, orada Arın’ın izlerine rastlamaktan, bir kitap arama bahanesiyle odasına girip kokusunu duymaktan, ondan söz edildiğini işitmekten neredeyse cinsel bir haz alıyordu. Hafta sonları ya da Arın Murat olduğu için göz yumulan hafta içi kaçamakları sırasında buluşuyorlar, kaldıkları yerden devam ediyorlardı.</p>

    <p>O gün derse gittiğinde, Erim okuldan henüz gelmemişti. Her zamanki gibi sehpanın üzerindeki günlük gazeteleri ve dergileri karıştırarak salonda bekliyordu. Önce, içeri girenin çay getiren Sultan Hanım olduğunu sandı. Hanımefendi’yi, –hizmetçi, anneye böyle derdi– Sultan Hanım’a teşekkür etmek için başını kaldırdığı zaman gördü. Çok seyrek karşılaşırlardı. Buraya ilk geldiği günden beri, –neredeyse iki yıldır– fazla fazla dört-beş kez görüşmüşler, çocuğun durumunu, kaydettiği gelişmeyi konuşmuş, karşılıklı nezaket sözcükleriyle yetinmişlerdi.</p>

    <p>— Ne kadar iyi oldu. Sizi ne zamandır görmek istiyordum, ama bir türlü yakalayamıyordum, dedi kadın.</p>

    <p>— Evet efendim, çoktandır görüşemedik. İşler yolunda gittiği, bir sorun olmadığı için ben de sizi özel olarak rahatsız etmek istemedim. Arın da durumu takip ediyor zaten.</p>

    <p>Arın’ın adını söyler söylemez kulaklarına kadar kızardığını hissetti.</p>

    <p>— Ben de tam bu konuda konuşmak istiyordum sizinle.</p>

    <p>Çay getirmekte olan hizmetçiye döndü:</p>

    <p>— Çay servisini yaptıktan sonra bizi biraz yalnız bırakır mısınız Sultan Hanım?</p>

    <p>Kadının sesi her zamanki gibi yumuşak ve kendinden emindi. Yine de nahoş şeyler olacağını hissetti.</p>

    <p>— Yanlış anlamayın; sizden çok memnunuz Ülkü Hanım. Erim’in dersleri yoluna girdi, sizi de çok seviyor. Bu evde herkes sizi seviyor zaten. Sorun da bu. Kısa ve net söylemek istiyorum; Arın’la ilişkinizin farkındayım ve bu ilişkinin dönülmez bir noktaya gelmeden bitmesini istiyorum. İkinizin de iyiliği için.</p>

    <p>Birden, o âna kadar Arın’la bu evi hiç ilişkilendirmediğini; sevgilisinin bir çevresi, bir ailesi var mı yok mu hiç düşünmediğini; sanki koskoca dünyada sadece ikisi varmış gibi davrandıklarını, ilişkilerini dünyadan, çevreden, insanlardan soyutladıklarını hayretle fark etti. Belki de bu yüzden; tüm çevreden, ailelerden, arkadaşlardan, toplumdan soyutlanmış olduğu için bu kadar yoğun, kendi içine dönük, tensel ve tutkuluydu bu ilişki.</p>

    <p>— İkimizin iyiliğinden ya da dönülmez nokta’dan ne kastediyorsunuz, diye sordu, doğal çıkmasına çalıştığı bir sesle.</p>

    <p>— Sadece, Arın’la sizin ortak bir geleceğiniz olamayacağını; bir evliliğin düşünülemeyeceğini.</p>

    <p>“Ağlamamalıyım, sesim titrememeli. Ne derdi Mer Magdelena? ‘Matmazel Oztürk, işte böyle, burnu havada bir kız!’ Asıl şimdi havada tutmalıyım burnumu.”</p>

    <p>— Arın’la evlenmeyi hiç düşünmedim, onun da düşündüğünü sanmam. Böyle bir konumuz hiç olmadı bizim Hanımefendi. İlişkimizin sürüp sürmeyeceğine gelince; oğlunuzun da bu konuda söyleyecek bir sözü vardır, diye düşünüyorum.</p>

    <p>— Sizi incitmek istememiştim. Ama gençlikte bazen öyle dönülmez ve yanlış adımlar atılır ki, insanın bütün geleceği etkilenir. Arın’a parlak bir gelecek hazırlamaya çalıştık. Takdir edersiniz ki böyle bir gelecek için gerekli bütün donanıma sahip, daha da olacak.</p>

    <p>— İlişkimizde bu parlak geleceği karartacak, engelleyecek ne var sizce?</p>

    <p>— Zeki ve iyi yetişmiş bir gençkızsınız. Bunu anlayacağınızı sanıyorum. Aile çevresi, içtimai mevkii, içinde yaşanan muhit, bilhassa da yapılan evlilik, genç bir erkeğin kariyeri için fevkalade önemlidir. Arın’ın önünde daha doktorası var. Doktorasını yurtdışında Sorbonne’ da yapacak. Aile geleneğimiz böyledir. Sonra Hariciye’ye intisabını istiyoruz. Hariciye bambaşka bir âlemdir. Yükselmesi için eşinin çevresinin desteğine de ihtiyaç duyabilir. Oysa, açık konuşalım, sizin yetiştiğiniz ortam...</p>

    <p>“Benim yetiştiğim ortam: üç gözlü, küçücük, odun sobalı evimiz; bahçemizdeki turplar, maydanozlar, yeşil soğanlar, çuhaçiçekleri ve hanımelleri; okula taşıdığım sefertaslarım, Cağaloğlu-Levent otobüslerinde sürüklediğim kendimden büyük torbalar; geceler boyunca, annemle birlikte ayaklı lambanın altında işlediğimiz balgümeci robalı çocuk elbiseleri, yakalara, göğüslere teyellediğimiz telalar; ay sonlarına doğru, günde en az bir öğün yediğimiz bol salçalı, ama peynirsiz makarnalar; lüks otellerin, pahalı restoranların kapısında duyduğum çekingenlik; annemin eski elbiselerinden bozma, ama son modaya göre evde özenle dikilmiş giysilerim...”</p>

    <p>Kadının sözlerinin sonunu dinlemeden, sakin görünmeye çalışarak yerinden ağır ağır kalktı.</p>

    <p>— Haklı olabilirsiniz, ama Arın’la da konuşmalısınız. Ben ona bu konuda hiçbirşey söyleyemem. Utanırım zaten. Sizin adınıza da utanırım. Küçük oğlunuza ders vermeye gelince; bir daha aynı tehlikeyle karşılaşmamak için “içtimai mevkii” daha yüksek birini bulmanız gerekecek sanırım.</p>

    <p>Hızlıca yürüyerek antreye çıktı. Sultan Hanım’ın soru dolu, endişeli bakışlarıyla karşılaşmamak için kadına hiç bakmadan vestiyere asılı ceketini aldı.</p>

    <p>— Allahaısmarladık Sultan Hanım.</p>

    <p>— Güle güle efendim. Bir aksilik yok ya?</p>

    <p>— Hayır, hiçbir aksilik yok.</p>

    <p>Asansörün gelmesini beklemeden merdivenleri koşarak indi.</p>

    <p>Sonraki buluşmalarında Arın’a hiçbirşey söylemedi. O da, neden derse gelmediğini bile sormadı. Olup bitenler, herkesin suç ortağı olduğu bir suskunlukla, olmamış sayıldı. İlişkilerinin sürebilmesinin tek koşulunun suskunluk olduğunu ikisi de biliyordu. Suskunluğun, için için büyüyen bir kanser uru gibi, ölüme sürüklediğini de...</p>
    <hr />

    <p>O güne kadar hiç düşünmemişti. Onları üniversitede, bazen bildiri dağıtırken, bazen dergi satarken, bazen tartışırken, bazen örgütlerine bağış toplarken görmüş; bir anda toplanıp birşeyleri protesto edişlerini, taşıdıkları beyaz kartonlar üzerine yazdıkları masum sloganları, hep bir ağızdan gırtlaklarını patlata patlata haykırarak yürüyüşlerini, üniversitenin bahçesinde, fakülte koridorlarında, yumruklar havada marş söyleyişlerini uzaktan, tiyatro izler gibi izlemişti.</p>

    <p>Bir defasında Taksim’den geçerken, kalabalık bir mitingin ortasına düşmüştü. 1965’in Ekim başları olmalıydı. Gümüşsuyu’nda, ders vermeye yeni başladığı bir evden çıkmış Taksim’e doğru yürüyordu. Meydan o güne değin görmediği kadar kalabalıktı. Bulunduğu noktadan, Taksim Gezisi’nin merdivenleri üstüne kurulmuş kürsüde konuşan adamı görebiliyordu. Meydanı dolduran kalabalığın taşıdığı pankartlardan, kürsünün etrafına asılmış bayraklardan, yerde uçuşan bildirilerden, o olaylı partinin seçim mitingi olduğunu anladı.</p>

    <p>Geçenlerde misafirliğe gelen, annesinin eski bir öğretmen arkadaşının heyecanlı konuşmasını hatırladı. Kadın annesinden, seçimlerde oyunu bu yeni partiye vermesini istiyordu.</p>

    <p>— Yepyeni bir parti bu: Türkiye İşçi Partisi. Radyodaki seçim konuşmalarını hele bir dinle. Bugüne kadar ne gördük öteki partilerden?</p>

    <p>Misafirin isteği üzerine radyoyu açmışlar, seçim konuşmalarını dinlemişlerdi. Tok bir ses, “İşçiler, köylüler, ırgatlar, marabalar, dar gelirli memurlar...” diye sesleniyordu. Gerçekten de farklı birşeyler vardı söylediklerinde. İnsanı yüreğinden yakalayan, heyecanlandıran bir şey. Ezilmişlikten, sömürüden, zincirlerden söz ediyor; “Kalk, kendi kaderine hâkim ol, değiştir,” diyordu.</p>

    <p>Annesi, o çok iyi tanıdığı soğuk, mesafeli, bilgiç öğretmen hanım edasıyla,</p>

    <p>— Bizim aile, kendimizi bildik bileli Halk Partiliyiz, demişti. Atatürk’ün partisinden bugüne kadar şaşmadık. Demokratları hatırla; o zaman da senin gibi gelip, yeni partiye oy verin, hürriyet getirecekler, diyenler çoktu. Sonra ne oldu? Ayaklar baş oldu. 27 Mayıs’ta asker gelip de hadlerini bildirmeseydi şimdi kim bilir ne haldeydik. Beğenmediğiniz İnönü, İkinci Harp’te ülkeyi savaşa sokmadı bari. Demokrasiyi getiren kim peki bu memlekete? Yine İnönü değil mi?</p>

    <p>Arkadaşı gittikten sonra da bir süre kendi kendine söylenmişti:</p>

    <p>— İşçi Partisi’ne oy verecekmişim! Bana ne işçiden, ırgattan, marabadan. Zaten Nermin’in kocası Köy Enstitüsü çıkışlıdır. Ne de olsa komünizm bulaşmıştır kanlarına.</p>

    <p>Kürsüdeki adamın konuşması, radyoda dinlediği seçim konuşmasına benziyordu. Sadece kullandığı sözcükler, “işçiler, köylüler” demesi değil, sesindeki heyecan ve inanç... evet, inanç: Söylediklerinin hepsinin mutlaka gerçekleşeceğine inananların, yürekten gelen sesleri.</p>

    <p>Hemen yanında duran bıyıklı gence konuşanın kim olduğunu sordu.</p>

    <p>— Tanımıyor musunuz? Çetin Altan, hani şu ünlü yazar.</p>

    <p>Sonra avuçlarını patlatırcasına alkışlamaya başladı.</p>

    <p>— Nerede yazıyor?</p>

    <p>Bıyıklı genç, dünyadan habersiz gençkıza biraz küçümseyerek baktı.</p>

    <p>— Eskiden <em>Milliyet</em>’teydi, şimdi <em>Akşam</em>’da. Çok güzel yazar, okuyun.</p>

    <p>Otobüs duraklarının yanındaki gazeteciden bir <em>Akşam</em> gazetesi aldı, kıvırıp çantasına soktu.</p>

    <p>— Biz niye <em>Akşam</em> gazetesi almıyoruz anne, diye sordu eve geldiğinde.</p>

    <p>— <em>Akşam</em> da nereden çıktı! Biz oldum olası ya <em>Cumhuriyet</em> alırız ya <em>Hürriyet</em>. Hem <em>Hürriyet</em>’te takip ettiğim tefrikalar var.</p>
    <hr />

    <p>Kendini sokağa atıp Teşvikiye’den yukarı, Nişantaşı’ na doğru yürürken sert bir rüzgâr çıktı. Kaldırım köşelerine birikmiş kuru yapraklar dört bir yana dağıldılar. İliklere işleyen rutubetli soğuğa rağmen, ateşler içinde yanıyordu: “İçtimai mevkii”, “aile çevresi”, “yapılan evlilik”...</p>

    <p>Fakülte koridorlarındaki bitmez tükenmez sohbetlerde, “sınıf mücadelesi” derdi Mehmet.</p>

    <p>“İlk zamanlar onlara pek takılmazdım, tartıştıkları konular ilgilendirmezdi beni. Onlar da beni ciddiye almazlardı: Gözü burjuva sevgilisinden başka bir şey görmeyen şık giyimli, makyajlı, ilgisiz kızdım onların gözünde.”</p>

    <p>Yukarı doğru yürümekten vazgeçip geri döndü; ara sokaklardan birine saptı; Maçka’ya, Taşlık’a doğru yürüdü. Bir İstanbul sonbaharıydı. Hava serin ve rutubetliydi. Kızkulesi’nden Ayasofya’ya, Sultanahmet’e, ileride Adalar’a kadar İstanbul, gri-mavi bir ışık içinde uzanıyordu. Sonbahar yapraklarını ayaklarıyla savura savura parka doğru yürüdü. Hep aynı ezgiyi çalan bozuk, cızırtılı bir plak gibi, beyninin içinde aynı dizeler dönüp duruyordu: “Ne vakit Maçka’dan geçsem / Limanda hep gemiler olurdu / Ağaçlar kuş gibi gülerdi / Sen kalkıp ona giderdin...” Ne zaman Maçka’dan geçsem, hep bu dizeleri hatırlayacağım, diye düşündü. Şiir ne tuhaf şey; insanın içine giriyor, parçası oluyor...</p>

    <p>Gümüşsuyu’ndan Dolmabahçe’ye doğru inen yokuşta bir kalabalık gördü. Birileri aşağı doğru koşuyor, gazoz şişelerinin kapaklarına benzeyen beyaz kaskları yüzünden öğrencilerin fruko dedikleri polisler, kaçanları kovalıyordu.</p>

    <p>Teknik Üniversite’de yine olay çıktı herhalde, diye düşündü. Gün geçmiyor ki öğrenciler birbirlerine girmesin! Kim haklı, kim haksız? Mehmet’in “bizimkiler” dedikleri dayak yiyor hep.</p>

    <p>İTÜ’de, Yüksek Tekniker Okulu’nda, bir yerlerde daha boykot olduğunu hatırladı. Fakülte koridorunda, iki ders arasında vakit öldürürken Mehmet’e “Neden bunlar yine boykottalar?” diye sorduğunda, genç çocuk, bu koridora nasılsa düşmüş, dünyadan habersiz kızı biraz küçümseyerek, “Paralı eğitim protesto ediliyor,” demişti. “Her yerde özel yüksek okullar açılmaya başladı, eğitimde fırsat eşitliğinin son kırıntılarını da yok etmeye çalışıyorlar.”</p>

    <p>İçinde garip bir huzursuzlukla Arın’ın öğrenci olaylarına tepkisini düşündü.</p>

    <p>— Öğrencilikle falan ilgileri yok bunların. Bir sürü işsiz güçsüz serseri –hayır, serseri dememişti–, bir sürü işsiz güçsüz genç. Ülke ekonomisi güçlense, sanayi gelişebilse, işsizlik azalsa, fabrikalara girer işçi olurlardı. Ama şimdi her liseyi bitiren üniversitede. Hakkâri’deki derslerin boş geçtiği liseyi nasılsa bitiren de, sen de, ben de aynı potada eritilmeye çalışıyoruz. Bunun adı da fırsat eşitliği oluyor. Kaybeden bizleriz aslında. Onların kaybedecek neleri var ki!</p>

    <p>— Ama herkesin okumaya hakkı var. Sen de, ben de Hakkâri’de doğabilirdik, kimse ailesini seçemiyor.</p>

    <p>— O zaman, bütün gün yürüyüş, miting, boykot yapacaklarına, devletin onlara sağladığı okuma imkânından yararlanmaya bakmalılar. Zaten bu çocuklarda değil kabahat, onları kışkırtanlarda. Baksana Meclis’e bile on beş milletvekiliyle girdiler, o günden bu yana Meclis’in de memleketin de huzuru kaçtı.</p>

    <p>Demokrat Parti döneminin, karısının ailesi yüzünden Halkçı diye tanınan ama Demokratlarla içli dışlı olan ünlü işadamlarından Mümtaz Şevki Murat’ın oğlu Ahmed Arın Murat, 27 Mayıs’tan sonra bir süre Yassıada’da kalan, Menderes’in idamından sonra salıverilen koyu Demokrat amcasından duyduklarını tekrarlarken, sevgilisinin içinin üşüdüğünü fark etmiyordu bile.</p>

    <p>Dolmabahçe yokuşundan aşağı doğru koşan gençler ve onları izleyenler İnönü Stadyumu’nun arkasında kayboldular. Bugün “Özel Okullar Devletleştirilmeli” yürüyüşü vardı, diye hatırladı. Üniversitenin önünde, yürüyüşe çağrı bildirileri dağıtılıyordu. Herhalde ortalık yine bu yüzden karıştı.</p>

    <p>“Neden orada, onların yanında değilim de buradayım? Neden, Mehmet fakülte koridorunun çıkışında bildiri dağıtırken gözümün içine baktığında, hiç oralı olmadım, ilgilenmedim?”</p>

    <p>Birden, nasıl olup da parçaları o güne kadar birleştiremediğine şaştı.</p>

    <p>“Evde dikilmiş, kumaşı farklı, kesimi farklı, üstümden akan üniformalarım; içindeki köftelerin hep kötü kokular yaydığı sefertaslarım; ‘dersleriniz çok iyi ama, hal ve gidişiniz zayıf olursa bursunuz kesilir’ tehditlerinin örselediği çocuk yüreğim; kapılarından girerken yanlış yaparım, küçümsenirim diye korktuğum lüks ve pahalı yerler... Yapmacık bir kibarlıkla, zarf içinde verilen ders ücretleri; kendi halinde bir ailenin iyi okullarda okumuş kızı... ‘Herkes dengi dengine değil mi şekerim?’, ‘Arın’la ilişkinizin dönülmez bir noktaya gelmeden bitmesini istiyorum’, ‘Kariyerinde yükselmesi için iyi bir evlilik yapması gerek’... İçtimai mevki ve toplumsal sınıflar; yetiştiğim ortam, kendi halinde bir öğretmen ailesi... Özel okullar devletleştirilmeli yürüyüşü; beyaz kartonlara eğri büğrü harflerle yazılmış ‘sömürüye hayır’, ‘sosyal adalet’, ‘NATO’ya hayır’, ‘Bağımsız Türkiye’ sloganları... Öğrenci kahvelerinden, amfilerden, fakülte koridorlarından taştığı için duymadan, dinlemeden geçemediğim, tok seslerle söylenen ‘Ferman padişahın, dağlar bizimdir’ler... Çaresiz bir küfür, bir isyan haykırışı gibi bağırılan ‘İşçinin alınterini soyanın da anasını’ veya ‘Arkasından baltasını biledi’ler... ‘Burjuva piçleri’ ve ‘komünist veletler’; ‘Kahrolsun ABD emperyalizmi’, ‘NATO’ya hayır’ ve ‘Komünistler Moskova’ya’ feryatları... Derya içinde, deryayı bilmeyen balıklar gibiydim. Gözlerini, kulaklarını, ağzını kapamış üç maymun gibiydim.”</p>

    <p>Gümüşsuyu’ndan Dolmabahçe’ye inen yokuşun başını polis kesmiş, trafik tıkanmıştı. Sivil giyimli iki adam bir genci kollarından tutmuş sürüklüyordu. Uzaklardan, tam neresi olduğunu çıkaramadığı bir yerden marş gibi söylenen yanık bir türkü yankılanıyordu. Öğrenciler Teknik Üniversite’nin avlusunda toplanmış olmalıydılar. Belki de korkularını yenmek için, onlar türkü söylüyorlardı.</p>

    <p>İçini tuhaf bir huzursuzluk ve suçluluk duygusu kapladı. Orada, onların yanında olmayı, o türküye katılmayı, kapıda durup Mehmet’le, diğerleriyle el ele tutuşup polislerin almaya geldikleri arkadaşlarına kendini siper etmeyi istedi bir an.</p>

    <p>1967 sonbaharıydı. Yirmi yaşındaydı. Şaşkındı. Köpüren, kaynayan, kıpır kıpır bir suyun orta yerinde durmuş kafasını toplamaya, parçaları biraraya getirmeye, yerini bulmaya çalışıyordu.</p>
    <hr />

    <p>“Filolojilerin kızları, Hollywood yıldızları!”</p>

    <p>Sosyoloji-Felsefe koridorunun başındaki basamaklara oturmuş yukardan inen şık ve bakımlı kızları seyrediyorlardı. “Aşağı katlar”ın halk çocukları için; çoğu kolej veya yabancı okul mezunu, kendilerine güvenli, güzel giyimli, mini etekli, alımlı gençkızlar, hem arzulanan hem de küçümsenen yaratıklardı.</p>

    <p>Kimisi gündüz çalışıp üniversitede o yıl başlayan gece derslerine devam eden, kimisi gece işi yapan, kimisi binbir fedakârlıkla okutulmuş, ama doğru düzgün meslek edinebileceği bir bölümü kazanamayıp boşta gezmemek için gelişigüzel bir yere kayıt yaptırmış delikanlılar, derslerden, yürüyüşlerden, derneklerden arta kalan zamanlarını fakülte koridorlarında oyalanarak, kantinde kız tavlamaya çalışarak geçirirlerdi.</p>

    <p>Mehmet İliç, merdivenlerden koşarak inen Ülkü’nün mini eteğinin açıkta bıraktığı düzgün bacaklarına kaçamak bir bakış fırlattı. O kendini beğenmiş kıl oğlana koşuyordur yine, diye düşündü.</p>

    <p>— Yine yukarıdakilere takılıyorsun, dedi Yusuf.</p>

    <p>— Bir yere takıldığım yok. Şu merdivenden inen kız ne zamandır ilgimi çekiyor. Fakültede fazla görünmüyor. Ders biter bitmez, aceleyle çıkıp gidiyor. Bir oğlan var. Her halinden belli, burjuva piçi. Birkaç kere onunla gördüm. Sanki yanlış yere düşmüş gibi bir hali var her zaman.</p>

    <p>— İyi incelemişsin maşallah.</p>

    <p>— Devrimci dediğin çevresini iyi inceleyecek, değil mi Hocam!</p>

    <p>Güldüler.</p>

    <p>— Boşver! Yukarı katlar bize göre değil. Biz bu taraflara takılalım. Haa, becerebilirsek orta kat da fena değildir. Oradan kız almak sevap sayılır Hocam. Kızı devrime kazandırır, dine imana getiririz.</p>

    <p>Felsefe-Sosyoloji solcuların, orta kattaki Türkoloji ve Tarih bölümleri sağcıların, en üst kattaki filolojiler de “Ne sağcıyım ne solcu, futbolcuyum, futbolcu” tekerlemesiyle anılan ilgisizlerindi.</p>

    <p>— Sandığın gibi değil. Ben demin giden kızla başka türlü ilgileniyorum. Tamam, onun kendi sınıfının savaşı değil bu savaş. Ama Sovyet devriminde de, en önde gidenler arasında tuzu kuru aydınlar olduğunu unutma. Kimliğimizi yitirmeden, içlerinde erimeden o çevrelere açılmamız gerekiyor. Olanaklarının ne kadar fazla olabileceğini düşünüyor musun? Biz topumuz biraraya gelsek, dernek için bir yer bile tutamıyoruz. Parti’nin ilçe binasının kirasını ödeyemediğimizden yakında eşyalar kapıya konacak.</p>

    <p>Mehmet İliç’in Ülkü ile tanışması, sandığından kolay olmuştu. Sonradan düşündüğünde, ilk kez doğrudan konuşup tanışmaları tam bir rastlantı da olsa, fırsatı yaratanın aslında Ülkü olduğunu anlayacaktı.</p>

    <p>Fakülteye, koltuğunun altında bir tomar <em>Ant</em> ve <em>Sosyal Adalet</em> dergisiyle geldiği bir gün, merdivenden her zamanki gibi koşarak inen gençkızla çarpışınca, dergiler etrafa dağılmış, Ülkü mahcup bir şekilde, “Kusura bakmayın, aceleden önümü göremedim,” demiş, dergileri toplamaya yardım etmişti.</p>

    <p>Belki de gönül almak için,</p>

    <p>— Hazır paket açılmışken, bari hemen birer tane alayım dergilerinizden, diyerek çantasında para aramaya başlamış, telaşından bu defa da kendi çantasını düşürmüş; kitapları, notları, cüzdanı, ruju basamaklara yayılmıştı.</p>

    <p>— İyi bir günümde değilim bugün, derken yüzündeki suçlu çocuk ifadesi Mehmet’in hoşuna gitti, içini ısıttı.</p>

    <p>— Para ödemeniz gerekmiyor, okuyun yeter. Beğenirseniz abone yaparım sizi.</p>

    <p>Bunları söylerken gerçekten de okumasını, beğenmesini istediğini fark etti.</p>

    <p>Ülkü ertesi gün, Mehmetlerin grubunun dersten çıkmasını bekledi. Koridorun başındaki amfinin kapısında karşılaştıklarında,</p>

    <p>— Dergilerdeki yazıların çoğunu okudum, dedi.</p>

    <p>— Nasıl buldun peki? “Sen” diyelim birbirimize, olur mu bacım. Biz kibarlığa fazla alışık değilizdir de.</p>

    <p>— Ben de pek değilimdir. Görünüşe aldanma. Sen ve arkadaşların ne sanıyorsunuz beni? Çıtkırıldım burjuva kızı... Öyle değil mi?</p>

    <p>Mehmet gülümsemeye çalışırken gözlerini yere indirdi. Biraz utanmıştı, ama alttan almaya hiç niyeti yoktu.</p>

    <p>— Öyle değil misin?</p>

    <p>— Olsam da ayıp bir tarafı yok, ama değilim. Öğretmen çocuğuyum ben. Harçlığımı da ders vererek kazanıyorum.</p>

    <p>— Yazılar konusunda konuşmak ister miydin? Bak yanlış anlama. Sana iki yazı okutup hemen örgütlemeye çalışıyorum falan diye düşünme. Yani, eğer ilgini çektiyse demek istiyorum.</p>

    <p>— Tabii konuşalım. Toplumsal sorunlar her zaman ilgimi çeker benim.</p>

    <p>— İstersen, karşıya Beyazsaray’ın oraya gidip oturalım. Ama yok, olmaz. Orası şimdi faşist kaynıyordur. Bakarsın bir terslik olur. Laf maf atarlar. Geçen gün silah bile çektiler. İyisi mi Çınaraltı’na gidelim. Oraya daha çok bizim çocuklar takılır.</p>

    <p>Çıkıp Beyazıt’a doğru yürüdüler.</p>

    <p>— Şu meydanın haline bak, dedi Mehmet. Delik deşik, bölük pörçük. Eskiden böyle değilmiş. Geniş bir meydan varmış burada. 27 Mayıs’tan önce, Menderes zamanında Demokratlar halk toplanmasın diye burayı böyle dağıtmışlar.</p>

    <p>— Evet, doğru. Çocuktum, ama ben de hatırlıyorum. Annemle Mahmutpaşa’ya ucuzcu Karakaş’tan ayakkabı almaya geldiğimizde, Kapalıçarşı’nın Beyazıt kapısından çıkar, meydandan dolmuşa binerdik. Gerçekten geniş ve güzel bir meydandı o zamanlar. Ama senin söylediğin hiç aklıma gelmemişti.</p>

    <p>— Sen İstanbullu musun?</p>

    <p>— Öyle sayılır. Babam İstanbulludur. Annem de babam da öğretmen oldukları için çocukluğumda, kasaba, köy, birçok yer dolaştık. Ama on yaşından sonra hep İstanbul’da kaldım. Ya sen, sen nerelisin?</p>

    <p>— Bizimkiler doğudan, Erzincan’dan göçmüşler. 1940’larda Zeytinburnu’ndaki ilk gecekonduları kuranlardan bir amcam vardı. Galiba 1950’de falan onun yanına gelmişiz. Sonra biz de bir gecekondu yapıp o tarafa yerleşmişiz. Hayal meyal hatırlıyorum o ilk gecekonduyu.</p>

    <p>Ülkü, delikanlının konuşmasındaki belli belirsiz Doğulu şiveyi daha önce fark etmediğini düşündü.</p>

    <p>Çınarların altında bir masaya oturdular. O yıl bahar gecikmişti, hava serindi. Üstündeki uzun pardösüye rağmen, mini eteğinin altından bacakları üşüyordu.</p>

    <p>— Bırrr, hava oldukça soğuk. Sıcak bir çay iyi gelecek.</p>

    <p>— Evet, soğuk. Senin de eteklerin biraz kısa, o yüzden daha fazla üşüyorsun.</p>

    <p>Genç kız içinden güldü. “Solcu molcu, ama namus meselesine geldi mi Doğulu damarı kabarıveriyor.” Birden içi sıkıldı. Bu devrimci efe tavırlı yontulmamış oğlanla neden burada oturduğunu sordu kendi kendine. Ona, yani aşağıdakilere, onları küçümsemediğini, sandıkları gibi şımarık burjuva kızı olmadığını göstermek istemişti belki; belki de bildiri dağıtan, yürüyüşler yapan, fabrikalara işçi örgütlemeye giden, durmadan tartışan, Marx’ın Lenin’in kötü tercüme edilmiş kitaplarından alıntı cümlelerle konuşan bu çocukları merak etmişti. Ama şimdi, soğukta oturmuş titreyerek çayını yudumlarken, sıkılıyordu işte.</p>

    <p>— Neden Sosyoloji’ye girdin, diye sordu laf olsun diye.</p>

    <p>— Seçeneğim yoktu. Bir yandan okurken bir yandan da fabrikada çalışmam gerekiyordu. O sırada gündüz vardiyasında çalışıyordum. Sosyoloji’de gece bölümü açılınca buraya kaydoldum. Sonra işi bıraktım, gündüz eğitimine geçtim. Ama pişman değilim. Eğer devrimci olacaksam, sosyalist mücadeleye katılacaksam, yine de kötü bir tercih değil Sosyoloji.</p>

    <p>— Devrimcilik meslek değildir ki.</p>

    <p>— Senin anladığın anlamda değil, ama bence meslek. Sınıf mücadelesi de bir meslektir. Bolşevik Devrimi’ ni yapan profesyonel devrimcileri düşün.</p>

    <p>— Bu konularda, gazetelerde okuduklarım dışında fazla fikrim yok. Senin verdiğin dergilere gelince; okuduğum bazı yazılar hoşuma gitti. Ama anladığım kadarıyla sizin aranızda da kıran kırana bir tartışma var. Paylaşılamayan yorganın ne olduğunu pek anlayamadım.</p>

    <p>— Hemen anlayamazsın. Mesele, eski tüfeklerle, “Bu iş bizden sorulur,” diyen bazı Parti yöneticileri arasındaki görüş farkları. Ama neyse. Bence sen önce öğretici yazıları, bir de <em>Marksizm-Leninizmin Temel İlkeleri</em>’ni falan okumalısın. İşçi sınıfı, köylüler, emekçi halk kendi sınıf güdüsüyle, çok şeyi metinleri okumadan da anlayabilir, devrimci kavgaya sınıfının sorunu olarak katılabilir; ama küçük burjuvalar, aydınlar falan o bilinci edinmek zorundalar. Onların zincirlerinden başka kaybedecek şeyleri de var çünkü.</p>

    <p>Önündeki bir kitaptan bölümler okur gibiydi. Ezberlenmiş cümleler, ezberlenmiş kavramlar... Ülkü’nün ilgisini çeken, çocuğun bunları gerçek bir heyecan ve inançla söylemesiydi.</p>

    <p>— Sen kendini işçi sınıfından mı sayıyorsun Mehmet, diye sordu.</p>

    <p>— Evet, tabii. İkinci kuşak işçiyim ben. Babam dökümcü, annem tekstilde çalışıyordu; hastalandı, işi bırakmak zorunda kaldı. Kız kardeşim de on dördünden beri konfeksiyonda. Tenezzüh edersen, bir gün gel bize. Annem sana çay yapar.</p>

    <p>“Tenezzül” demek istedi, diye düşündü. Ama düzeltmedi. Nedense çok sevdiği o şiir geldi aklına. “Yukarı çıkalım, hadi çıkalım, annem çay pişirir size...”</p>

    <p>— Ne dedin, diye sordu Mehmet.</p>

    <p>— Hiç, hiçbirşey... Bir şiir geldi de aklıma.</p>

    <p>Sonraki günlerde, orta kata daha fazla takılmaya, Mehmet’in grubuyla Çınaraltı’na, Yenikapı’ya deniz kenarına, Kumkapı’ya gitmeye başladı. Artık fakülteden ders biter bitmez, koşa koşa çıkmıyor; Arın’la buluşmayacağı zamanlar, Mehmet’in arkadaşlarının konuşmalarına, tartışmalarına katılmaktan hoşlanıyordu.</p>

    <p>Bir keresinde Mehmet, Arın’ı sordu.</p>

    <p>— Çıktığın bir çocuk vardı. Parlak bir oğlandı, dedi.</p>

    <p>— Evet. Şimdi askerliğini yapıyor.</p>

    <p>— Nişanlın mı?</p>

    <p>— Resmen değil, ama onun gibi bir şey işte.</p>

    <p>— Burjuvaziden mi?</p>

    <p>Ülkü gülmeye başladı.</p>

    <p>— Öyle bir tuhaf soruyorsun ki! Hangi hayvan türünden, diye sorar gibi... Evet, burjuvazigillerden. Hem de sizin komprador dediğiniz türden. Babası büyük ithalat ihracatçıdır.</p>

    <p>— Yanlış anlama bacım. Kimsenin işine karışmaya niyetim yok. Ama ne bileyim işte, yabancı geldi biraz. Seni yakından tanıyınca, sanki sana da yabancı diye düşündüm. Kızma.</p>

    <p>— Kızdığım falan yok. Bana bacım demekten de vazgeç ne olur. Bu bacım lafınız yok mu, illet oluyorum. Şu kızı becereceğim ama, bacım diyeyim de kimsenin aklına bir şey gelmesin, diye düşünüyorsunuz sanki.</p>

    <p>“Becermek” sözünü duyan Mehmet kulaklarına kadar kızardı. “Ne edepsiz kız bu böyle!”</p>

    <p>— Bak işte kızmışsın. Peki, bir daha bacım demem, işlerine de karışmam. Ama Mehmet kardeşinin sözleri kulağının bir yanında kalsın.</p>
    <hr />

    <p>Ne demişti Mehmet? “Sanki sana da yabancı” gibi bir şey...</p>

    <p>Maçka’da her yandan üfürüp gitgide sertleşen rüzgâr yerdeki kuru yaprakları savururken, Arın’la en yakın oldukları anda bile hissettiği belli belirsiz uzaklık duygusunu hatırladı. Bilincine çıkmasını sürekli engellemeye çalıştığı, yok saymak istediği, sık sık unuttuğu o kötü duygu: yabancılık...</p>

    <p>Biraz önce koşarak kaçtığı; odaları çift kanatlı maun kapılarla birbirine açılan, oymalı yüksek tavanlı, antika mobilyalı, duvarları yaldızlı çerçeveler içindeki yağlıboya tablolarla, fesli nişanlı paşa dede portreleriyle kaplı yabancı evdeki kadının söylemek istediği de buydu zaten.</p>

    <p>Arın’ın annesi de Mehmet de haklı, diye düşündü. Tanıdık olan, dost olan sadece vücutlarımız. Onun ötesinde, sevdiğim adama yabancıyım, birbirimize yabancıyız.</p>

    <p>Gökyüzü kapalı, hava kasvetliydi. Önünde açılan Üsküdar, Kızkulesi, liman, Topkapı, Ayasofya ve Sultanahmet’in muhteşem kitlesi ve ileride, ufukta, bozbulanık gökyüzüne kavuşan gri bir deniz... Kafasının içinde ve dudaklarında, belki bininci kez tekrarladığı dizeler: “Ne vakit Maçka’dan geçsem / Limanda hep gemiler olurdu.”</p>

    <p>Gümüşsuyu-Dolmabahçe tarafındaki kargaşa dağılmışa benziyordu. Trafik akmaya başlamıştı. Polisler birilerini sürükleyerek götürdüler. Kim bilir nereye! Marşlar, türküler de duyulmaz oldu. Kimsenin umurunda değildi zaten. Köpeğini gezdiren şık bir kadın geçti yanından. Sarmaş dolaş bir çift, merdivenlerden Taşlık Parkı’na doğru indi. Yakındaki kız lisesinin öğrencileri cıvıldaşarak dağıldılar.</p>

    <p>Yalnızım, diye düşündü. Yalnız ve yabancı. Arın’a olduğu kadar Mehmet’e de, Teşvikiye’deki apartmana olduğu kadar Zeytinburnu’ndaki gecekonduya da yabancı.</p>

    <p>Arın’ın annesinin kafasına kaktığı gerçeklerin içine saldığı öfke ve çaresizliğe, şimdi de tuhaf bir suçluluk duygusu eklenmişti. “Şurada, birkaç yüz metre ötede, iyi şeyler isteyen gencecik insanları sürükleyerek götürüyorlar ve ben buradayım. Buradan, köpeğini gezdiren kadın gibi ilgisiz, onları seyrediyorum.” Mehmet’i, Yusuf’u, Meral’i; dernekten partiye, matbaadan bildiri dağıtmaya, öğrenci forumundan yürüyüşlere, mitinglere koşuşturan çocukları düşündü. Arın’ı hatırladı. Onun, “Haytalık edeceklerine derslerine girip bir an önce mezun olsunlar. Okumak isteyenin de okumasına engel oluyorlar. Bunlar sosyalist falan bile değil, anarşist,” dediğini... İçindeki kötü duygu daha da büyüdü.</p>

    <p>Ertesi gün fakültede Mehmet’e rastlayınca bayağı keyiflendi.</p>

    <p>— Seni gördüğüme sevindim. Dün İTÜ’deki eylemler sırasında polisin sürüklediği bir genci sana benzetmiştim de.</p>

    <p>— Yok, dün o taraflara hiç uğramadım. Fen-Edebiyat’ı boykota götürmeye çalışıyorduk. Beceremedik ya, o başka mesele. Peki senin ne işin vardı İTÜ’de?</p>

    <p>— Ben... ben Teşvikiye’de ders verdiğim bir öğrencinin evinden çıkmıştım. Maçka’dan geçerken uzaktan gördüm.</p>

    <p>“Biraz da yakından baksan be kızım!” demek geçti Mehmet’in içinden, ama sustu.</p>

    <p>— Çok kötü sürüklüyorlardı insanları. Sadece frukolar değil, bir de siviller vardı çocukları kovalayan, tartaklayan.</p>

    <p>— Komünizmle Mücadele Derneği’nin faşist tosuncuklarıdır. Dün gece de Çemberlitaş’ta silah çekmişler bizimkilere.</p>

    <p>Kızın güzel, dost yüzündeki kederli, endişeli ifadeyi fark etti. “Bu kızın özü namuslu, pırıl pırıl; özü bizden.”</p>

    <p>— Teşvikiye’den, Nişantaşı’ndan biraz buralara doğru insen artık Ülkü, dedi dostça.</p>

    <p>— Buralar nereler?</p>

    <p>— Pekâlâ biliyorsun. Buralar Zeytinburnu, Gültepe, Haliç, gecekondular, fabrikalar, tarlalar, hatta bu koridor, öğrenci yurtları, dernek, parti...</p>

    <p>— Ömür boyu, Teşvikiye ile Zeytinburnu arasında, tek ayak üstünde cezada kalamam değil mi, diye fısıldadı.</p>

    <p>— Kalamazsın. Tarafsız da olamazsın. Yirmi yaşındaki pehlivanla seksenlik nine güreşirken tarafsız hakemlik olmaz.</p>

    <p>— Ne yapabilirim ki ben! Taraf olsam ne yazar!</p>

    <p>— Uçurumun öte yanına geçen ilk karınca hikâyesini hatırlıyor musun? Karınca sürüsü uçurumun kenarına kadar gelir ve karıncalar birer birer uçuruma düşmeye başlar. Milyonlarca, milyarlarca karınca düşe düşe uçurum dolar ve sonra bir gün, bir karınca diğerlerinin doldurduğu çukuru aşıp karşı tarafa ulaşır, ardından da geriye kalan bütün karıncalar...</p>

    <p>— Güzel ama acıklı bir hikâye. Milyarlarca karıncanın yaşamı bahasına, karşıya geçmek neye yarar?</p>

    <p>— Mesele de bu işte. Amaç karşı tarafa geçebilmekse, bazı karıncaların amaca ulaşabilmek için kendilerini feda etmeleri gerekir. Devrimcilik dediğin, eninde sonunda buna hazır olup olmama sorunudur.</p>

    <p>Ülkü ileriki yıllarda, genç çocuğun sözlerini ve karıncaları sık sık hatırlayacaktı.</p>

    <p>— Annen bana çay pişirir mi Mehmet, diye sordu sevecen bir sesle.</p>

    <p>— Tabii bacım, yani Ülkü. Pişirir tabii. Peynirli, pekmezli kete de yapar. Hele sen bir gel. Seni bizim Doktor Selim’le de tanıştırırım. 1950’lerde yıllarca içerde yatmış. Nâzım Hikmet’in falan arkadaşı. Zeytinburnu tarafında doktorluk yapıyor. Toplumcu adam işçi semtinde yaşamalı, der hep. Yoksuldan, işçiden para almaz. Onunla konuşmalısın sen. Bir konuşsan, Teşvikiye’ye arkanı döner bizim tarafa geçersin.</p>

    <p>Gençkız keyifle güldü.</p>

    <p>— Hele annen bir çay yapsın bakalım.</p>

    <p>Gelecek, diye düşündü Mehmet. Üstüne varmamak gerek. Öteki tarafta kalamayacak kadar namuslu. Küçük burjuvanın ikircimini bir aştılar mı, böyle kızlar sıkı devrimci olur.</p>
    <hr />

    <p>“Nerelerde buluşurduk?</p>

    <p>Mehmetlerle Zeytinburnu’ndaki gecekonduda, paramız varsa eğer Kumkapı’da Kör Agop’ta; Yenikapı’da, deniz biraz çırpıntılı oldu mu ayaklarımızın ıslandığı, şarabın çay bardağında gizlice içildiği, arabeskin habercisi Veremli Kız şarkısının onuncu defa çalındığı kumun üstüne konmuş iki-üç salaş masalık garip kahvede; Asmalımescit’te Refik’te, Aksaray’daki İlçe binasında, öğrenci yürüyüşlerinde, boykot kararı alınan amfilerde... Arın’la Yeniköy’deki yalıda, Teşvikiye’deki apartmanda, Adalar’ daki köşkte, Markiz’de, Divan’da, Park Otel’de. 1960 sonlarının iki İstanbulu’nun, iki Türkiyesi’nin bir o yanında, bir bu yanında. İkisi arasında kararsız, dengesiz, seçmesizdim. Kefelerin birine aşkı, diğerine... diğerine neyi? İnanç mı, isyan mı, kimlik arayışı mı, bilinç mi, umut mu yoksa? Diğerine adını tam koyamadığım bir şeyi koyup eşitlemiştim. Terazinin görünüşteki hassas dengesi, gelecekteki kopuşun habercisiydi.”</p>

    <p>Ülkü’nün Zeytinburnu’ndaki gecekonduya geleceğine pek de inanmamıştı Mehmet. Daha doğrusu kafasıyla inanmıştı ama yüreğiyle inanamamıştı. İlçe’deki çocuklara da haber vermemişti bu yüzden. “Senin burjuva bacı fakirhaneye iltifat etmedi,” ya da, “Poposu sıkmadı yosmanın,” türünden yorumlara karşı, kendini değil asıl Ülkü’yü korumak istemişti.</p>

    <p>Fakülte kapısında buluşacaklardı. Erken gelmişti. Girişteki merdivenlerin bir köşesine oturup beklemeye başladı. Hava soğuk ve yağmurluydu. “Bu yağmur kara çevirir. Bu yıl kış ağır geçecek.” Çocukluğundan beri her kış başında bu sözleri duyardı evde. Kışın ağır geçmesi demek, bir sürü sıkıntı demekti. Odun, kömür, tüten soba, çamur deryasına dönen yollar, tabanlarından su alan, çabuk eskiyen ayakkabılar, kısalan günler, iş paydoslarından sonra yorgun insanların salkım salkım asıldığı otobüslere, minibüslere binebilme savaşı.</p>

    <p>Üşüdü. Ceketinin yakasını kaldırıp omuzlarını kısarak soğuktan korunmaya çalıştı. “Bu kevgire dönmüş ceketle olmuyor. Yeni bir palto gerek bana.”</p>

    <p>Parti ve dernek işleri olmasa, bir iş bulabilirdi. “Belki de en iyisi üniversiteyi bırakıp bir fabrikaya girmek. Hem işçi arasında olur, hem üç kuruş kazanabilirim.”</p>

    <p>Kahverengi, kapüşonlu kalın paltosu içinde hızlı hızlı yürüyerek kapıya doğru gelen Ülkü’yü görünce sevindi, ısınıverdi birden.</p>

    <p>— Selam, dedi. İyi, erken geldin. Hava çok soğuk, titreşip duruyordum merdivenlerin başında.</p>

    <p>— Üstün çok ince senin. Bu incecik ceketle titrersin tabii.</p>

    <p>— İçimde kalın kazak var...</p>

    <p>Bir an durdu. Nedenini bilmediği bir yalan söyledi:</p>

    <p>— Paltomu evde bırakmışım, yarın giyerim.</p>

    <p>— Neyle gideceğiz sizin oraya?</p>

    <p>Nasıl gideceklerini önceden hesaplamış, ikisine kadar yetecek yol parasını cebine koymuştu.</p>

    <p>— Şuradan bir otobüsle Aksaray’a, oradan da minibüsle Zeytinburnu’na. Az yürüyeceğiz sonra. İyi ki çizme giymişsin. Yağmur falan yağdı ya, biraz çamurludur bizim yollar.</p>

    <p>Yollar gerçekten çamurluydu. Asfaltlanmış yerlerde bile derin çukurlar açılmıştı. Minibüsten inip ara yollara saptılar. Çoğu üç-dört katlı, gecekondudan bozma yoksul apartmanların, tek tük kalmış tek katlı gecekonduların arasından yürüdüler. Mehmetlerin evi tren yoluna yakındı. Dönüşte trene binmeyi geçirdi aklından. En azından karanlık basınca geçmem bu çamur deryasından.</p>

    <p>Eve taş döşeli bir avludan giriliyordu. Alçak pencerelerde hırsıza karşı çirkin demir parmaklıklar vardı. Mehmet kapının önünde ayakkabılarını çıkarırken göz ucuyla Ülkü’nün de çizmelerini çıkarıp çıkarmadığına baktı. Onun da çıkarmaya çalıştığını görünce memnun oldu. Annesi eve ayakkabıyla girilmesine kızardı.</p>

    <p>Kapıda zil yerine eski bir pirinç tokmak vardı. Tokmağı hafifçe tıklatırken, annesine seslendi:</p>

    <p>— Çayı demledin mi anam? Ülkü çayla kete yemeye geldi.</p>

    <p>Sesinin doğal çıkmasına çalışıyordu ama başaramıyordu. Neden böyle heyecanlandığına, yüreğinin neden böyle sıkıştığına şaştı. Ülkü’yü eve çağırdığına pişman olmaya başlamıştı. “Şimdi kız beğenmeyecek evi. Anamı da, lök hamur ketelerini de küçümseyecek. Fakültede, koridorda basıyorduk devrimci havamızı. Burada ne yapacağız peki?”</p>

    <p>Gençkızın, anasının yanağına bir öpücük kondurduğunu görünce ferahladı. “Saraya gidiyoruz demedim ki ben ona. Bir gecekondu alt tarafı. Zeytinburnu’nda bir işçi ailesinin gecekondusuydu merak ettiği. Görsün bakalım.”</p>

    <p>Çorabının başparmağının delik olduğunu fark edip yine utandı. “Bu da fakirlikten, işçilikten değil ya ulan! Bal gibi serserilikten. Oysa Doktor hep demez miydi bize, sosyalistliğin, devrimciliğin şartlarından biri de temiz pak olmaktır diye. Hani İslam’ın beş şartı gibi. Doktor hep temizdir. Temizlik de ne demek, şık, kalantor, banka müdürü gibi adamdır o.”</p>

    <p>Ülkü’yle birlikte Doktor’a uğramaya karar verdi. “Kızı bu kış gününde buralara kete yemeye getirmedim; harekete yakınlık duysun, en azından sempatizan olsun diye getirdim.”</p>

    <p>Siirt battaniyesi serili minderin kenarına ilişmiş gençkızı seyre koyuldu. Onun güzel ve alımlı olduğu ilk kez bilincine çıktı. “Üniversitede yüzlerce çiçek arasında kayboluyor ama burada parlıyor.”</p>

    <p>Odaya birer birer dalan kardeşlerini Ülkü’ye tanıştırırken yine bir eziklik yayıldı içine.</p>

    <p>— Kız kardeşim Emine, hani konfeksiyonda çalışıyor demiştim ya, o işten geç gelir. Bu bizim en küçük Serkan, bu delikanlı da Ali. Dikkat et, Ali benden daha devrimcidir. O bizim partiyi falan beğenmiyor. İleride dağa çıkarsa şaşmam. Bizim asıl memleketin dağları da yamandır ha! Tam gerilla için...</p>

    <p>— Neresiydi sizin orası? Doğu’da bir yerdi galiba.</p>

    <p>— Tunceli’nin kuzeybatısına düşer. Eğin’le Kemah arası. Bizimkiler oradan çıkalı çok olmuş. Ben iki-üç yaşındaymışım. Tunceli’ye parti çalışmaları için gittiğimde bizim köye de uğradım. O zaman gördüm ilk kez. Kayalık dağlara yaslanmış, köpürerek akan suların yanıbaşında unutulmuş bir yer. Ama bir güzel ki, sorma.</p>

    <p>Çocuklar ürkekçe yaklaşıp Ülkü’nün elini öptüler. Ali, ağabeyinin hakkında söylediklerini iltifat kabul etmiş, memnun memnun gülümsüyordu.</p>

    <p>Anne, konuşmaların bir bölümünü duymuştu. Elinde çay tepsisiyle içeri girerken,</p>

    <p>— Bunların hepsi kan kırmızı Hanımkızım, dedi. Bunlar nereden çıkmış böyle bilemem. Biz bunca yıl işçilik yaptık, sendikaya bile girmişliğim yoktur. Ha, bizim bey girdi sendikaya. Onları mecbur tuttular. Devlet zoruyla soktular. Ne faydası oldu bunca yıldır bilemem.</p>

    <p>— Ana, seçimlerde sen de oyunu bizim partiye atmıştın, unuttun mu? İşçi olan işçiliğini bilecek, patronların partilerini semirtmeyecek.</p>

    <p>— Eyi eyi de, sizi başa getirmezler bu memlekette. Düzen böyle kurulmuş, böyle gider.</p>

    <p>— Gitmeyecek ana, değişecek. Değiştireceğiz. İş ki, işçiler, köylüler uyansınlar, kendi güçlerinin bilincine varsınlar.</p>

    <p>— Sen de bunlardan mısın Hanımkızım?</p>

    <p>Bir yandan çayları ve peynirli keteleri dağıtırken bir yandan da oğluyla hafiften dalga geçiyordu.</p>

    <p>Ülkü ne diyeceğini bilemedi.</p>

    <p>— Daha değil, ama olacak, dedi Mehmet gülerek.</p>

    <p>Köşedeki sobaya birkaç odun daha attı.</p>

    <p>İlk anlardaki gerginliği çoktan dağılmış olan Ülkü minderin köşesine iyice yerleşmiş, pideleri iştahla yiyordu.</p>

    <p>“Bu kızda iş var. Kumaşı bizden bunun.”</p>

    <p>Düşündüklerinin doğru olup olmadığını bilmiyordu ama böyle olmasını istiyordu.</p>

    <p>— İstersen bizim Doktor’a da uğrayalım buralara kadar gelmişken. Senden söz ettim ona. Ne dedi biliyor musun? Kızmazsan söylerim, “En iyi sosyalistler, sınıfını inkâr etmiş burjuvalardan çıkar,” dedi.</p>

    <p>— Adama beni nasıl anlattıysan!.. Nerem burjuva benim? Daha önce de söyledim; öğretmen çocuğuyum ben. Sizin deyiminizle “küçük burjuva”.</p>

    <p>Mehmet İliç, sonraki yıllarda ne zaman Ülkü’yü düşünse, o gün Doktor’un muayenehanesindeki haliyle hatırlayacaktı.</p>

    <p>Doktor’la gençkız, sanki uzun zamandan beri tanışıyorlarmış gibi, hiç yabancılık çekmemişlerdi. Onlar Fransızca kitaplardan, edebiyattan, üniversitedeki eğitimden söz ederlerken, bir köşede oturup dinlemiş, sohbetin dışında kalmaya biraz da bozulmuştu doğrusu.</p>

    <p>— Bence Politzer sizin için fazla basit kalır, Marksizm bu kadar yüzeysel, bu kadar mekanik bir düşünce değildir, demişti Doktor.</p>

    <p>— Ama biz, Dernek’te de İlçe’deki eğitimde de Politzer’i kullanıyoruz, diye söze karışmıştı Mehmet.</p>

    <p>— Sen yine ağaları kızdırma ama, işte bu yüzden de olmuyor evladım. İşler bu kadar basit olsaydı dünya devrimi çoktan gerçekleşirdi.</p>

    <p>Ülkü’ye Fransızca iki kitap vermişti.</p>

    <p>— İsterseniz bunları okuyun Ülkü. Yabancı dilinizin olması büyük avantaj. Türkçeye o kadar gelişigüzel çevriliyor ki temel kaynaklar. Gençler de her ellerine geçeni, çoğunlukla anlamadan ezberleyip duruyorlar. Bir tek şey söylemek isterdim: Marksizm donmuş bir kalıp, bir jargon değildir. Diyalektik; gelişmenin, değişmenin, hayatın kendisinin yöntemidir. Her neyse, siz kendiniz karar vereceksiniz okudukça. Tabii öğrenmek istiyorsanız.</p>

    <p>Doktor’un muayenehanesinden çıktıklarında,</p>

    <p>— Derya gibi adam, demişti Ülkü. Burada, bu mahallede yaşıyor, ne tuhaf!</p>

    <p>Sonra sözlerindeki küçümsemeyi ve saygısızlığı hemen fark etmiş; utanmış, eklemişti:</p>

    <p>— Yanlış anlama sakın. Yani, başka bir yerde muayenehane açsa veya ne bileyim yazarlık falan yapsa, ünü, parası, her şeyi olabilirdi; ama o bunu seçmiş.</p>

    <p>Bu ilk tanışmadan sonra, Ülkü’nün birkaç kez kendisini atlayarak, haber vermeden Doktor’la görüştüğünü fark edince, Mehmet önce kızmış, alınmış, sonra duygusallığından utanmıştı. “Kız malım değil ya, üstelik onun gibileri en iyi Doktor ısındırır harekete. Birbirlerinin dilinden de anlıyorlar. Aydınlar partiye gereklidir. Onları kazanmak gerek.”</p>

    <p>Kendisine bile itiraf etmekten çekindiği şey, yüreğinin çok çok gizli bir köşesinde sakladığı tuhaf bir duyguydu: erişilmez sayılan bir güzelliğe duyulan merakla istek karışımı çekim; hiçbir zaman aşka dönüşme pervasızlığını kendinde bulamayacak olan gizli bir hayranlık...</p>

    <p>Mehmet İliç yirmi iki yaşındaydı. Ergenlik yıllarında, evlerin arka avlularında veya kümeslerde sıkıştırdığı, öpmeye, avuçlamaya çalıştığı küçük kızlar dışında hiç sevgilisi olmamıştı. Devrimcilerin karı kız meselesinde sağlam olmaları gerektiğine inanıyordu. “Erkek dediğin eline, beline, diline sıkı olmalı,” derdi babası. Okuduğu devrimci romanların kahramanları özgürce sevişirlerdi, ama partide böyle şeylere pek de iyi gözle bakılmadığını fark etmişti. “Hakları var, insan kafasını bu işlere takarsa gevşer, bölünür, çalışmaları aksatır.” Zamanı gelince, devrimci bir kızla evlenmeyi kuruyordu. Kavganın içinden, sınıfın bağrından biriyle...</p>
    <hr />

    <p>“Nerelerde buluşurduk? Arın’la son defa nerede buluşmuştuk?”</p>

    <p>Bir Boğaz vapurunun güvertesindeydi. İncecikten yağan yağmur durmuş; batmaya hazırlanan güneş, ufukta, Ayasofya ile Sultanahmet’in birbirine sarılmış kubbe ve minarelerinin ardında, erguvaniden kızıla dönmüştü.</p>

    <p>Susuyorlardı: Konuşmaktan korktukları, konuşurlarsa gerçeğe döneceklerini bildikleri için susuyorlardı... Suskunluk kötüydü, dayanılmazdı, umutsuz bir kaçıştı. Korktukları şeyi, olmaması gerekeni, bir kez dile getirilirse karşı konmaz olacak arzuyu, ikisi de duyuyor ve ikisi de susuyordu.</p>

    <p>— Güneş kıpkızıl battı, hava yarın güzel olacak, demişti suskunluğu havadan sudan laflarla bozmak için.</p>

    <p>— Evet, yarın hava güzel olacak.</p>

    <p>İstanbul’u usul usul saran bir nisan akşamının yumuşacık güzelliği mi; bin yıllık tapınakların zamana ilişkin her şeyi, bütün son’ları anlamsız kılması mı; tutkunun karşı konmaz gücü mü? Belki hepsi, belki de o kaçınılmaz noktayı koyabilme umudu:</p>

    <p>— Gitme; bu gece birlikte olalım.</p>

    <p>Şaşırıyor. Arın’ın bunu söylemiş olabileceğine inanamıyor. Hani korkunç bir rüyadan kan ter içinde uyanırsınız da, gördüklerinizin kâbustan ibaret olduğuna, gerçekte her şeyin yolunda gittiğine bir türlü inanamazsınız. Öyle bir duygu işte.</p>

    <p>Soran gözlerle bakıyor. “Yine mi uzatmaları oynayacağız?”</p>

    <p>Vapur, köprünün Eminönü tarafına yanaşıyor.</p>

    <p>— Acele edelim, diyor Arın.</p>

    <p>Elinden tutmuş sürüklüyor. Koşarak Adalar iskelesine geliyorlar. Kalkmakta olan Ada vapuruna biletsiz yolcu olarak atlıyorlar. Nereye gittiklerini sormuyor. Birlikte olacaklarını, sarılacaklarını, sevişeceklerini biliyor; bir de bunun belki de son olacağını.</p>

    <p>Büyükada’ya akşamın alacakaranlığı bastırırken iniyorlar. Vapur pek kalabalık değil, yazlıkçılar daha gelmemişler, fazla inen yok. İskeleyi geçip el ele yürüyorlar. Sümbül ve mimoza kokuları, gübre ve çürümüş saman kokusuna karışıyor. Bir içkiye ihtiyacı var, ama söylemiyor, susuyor. Hafif hafif esmeye başlayan lodos rüzgârının eşliğinde arnavutkaldırımı döşeli bir yokuşu çıkıyorlar. Mimozaların kokusu şimdi daha belirgin, daha yakın.</p>

    <p>Eski bir köşkün bahçe kapısından içeri giriyorlar. Rum evlerine benzer mermer sütunlu, mermer merdivenli kapının pirinç tokmağı aslan başı biçiminde. Arın kapıyı çalıyor. Bekliyorlar. Önce bahçe tarafından dost bir havlama duyuluyor. Siyah benekli beyaz bir köpek koşarak geliyor, arka patileri üzerinde doğrulup sevinçle Arın’ı kucaklıyor. Sonra, alelacele giyindiği anlaşılan yaşlı bir adam –evin bekçisi olmalı– kapıyı açıyor. Yüzünde önce bir şaşkınlık, sonra hiç yapmacık olmayan bir mutluluk dolaşıyor.</p>

    <p>— Bugün benim ne talihli günüm Küçükbey! Hangi rüzgârlar attı sizi? Hemen girin içeri, lodos çıktı. Buyrun Küçükhanım.</p>

    <p>Telaşla önleri sıra koşuşturuyor.</p>

    <p>— Amcanızın ölümünden sonra uğramadınız hiç. Biliyorum, anneniz hanımefendi pek sevmezdi Ada’yı; Beyefendi’nin zoruna gelirdi. Ah küçüklüğünüzü hiç unutmam, nasıl koşuştururdunuz buralarda.</p>

    <p>— Haklısın, uğramayalı çok oldu Salih Efendi. Biliyorsun, Türkiye’de değildim zaten. Bu sabah annemle konuşurken burayı hatırladık, ben de arkadaşımı alıp geldim. Şimdi hadi şömineyi yak bakalım. Geceler serin oluyor.</p>

    <p>Ülkü, yaşlı bekçinin kendisini, “Buraya senden önce de gelenler oldu, bakalım sen nasıl bir şeysin,” gibilerden süzdüğü izlenimine kapılıyor. İsteksizce gülümsemeye çalışıyor.</p>

    <p>— Maşallah Küçükhanım da pek güzelmiş. Hemen gidip odun getiriyorum. Şansınız varmış, bizim kocakarının içine doğmuş demek. Bugün oturdu puf böreği kızarttı. Nasıl da severdiniz küçükken.</p>

    <p>Arın adamcağıza duyurmamaya çalışarak fısıldıyor: “Burada puf böreği yediğimi hiç hatırlamıyorum.”</p>

    <p>Her şey ne kadar mutluluk dolu, ne kadar doğal. Filmin, çoktandır uğramadığı köşke nişanlısıyla, sevgilisiyle ya da karısıyla gelen küçükbey sahnesi...</p>

    <p>Şöminenin olduğu kış odasına geçiyorlar.</p>

    <p>— Burada hiçbirşey değişmemiş, diyor Arın. Uğramayalı neredeyse dört yıl oldu; her şey amcamın zamanında nasılsa öyle duruyor. Salih Efendi bile aynı.</p>

    <p>Fırsattan istifade evin içine dalmış olan köpek sevinçle koşuşturuyor, yaltaklanıyor. Arın, köşedeki zarif İngiliz büfesinden bir şişe çıkarıyor.</p>

    <p>— Amcam iyi içkiye, hele de şaraba meraklıydı. Rakı pek sevmezdi. Meyhane kültürüyle arası yoktu. Babama kızardı rakı içtiği için. Bakalım bu eski Fransız şarabı nasıl! Eğer sirke olmamışsa, içeriz.</p>

    <p>— Ada’daki evden hiç söz etmemiştin.</p>

    <p>Bunları söyler söylemez pişman oluyor. Sanki malın mülkün hesabını soruyormuş gibi hissediyor kendini. Kızarıyor, susuyor.</p>

    <p>— Bilmem. Pek sık geldiğim bir yer değildi, herhalde ondan. Küçükken, amcam yazlarını burada geçirirdi. Biz de her yaz gelir, Anadolu Kulübü’nde kalırdık. Köşkte herkese yer vardı tabii, ama annem Kulüp’te kalmak isterdi, “Oranın havası başka,” derdi. O zamanlar Ada çok güzeldi.</p>

    <p>Salih Efendi elinde böreklerle, tabaklarla gelmiş, küçük masanın üstüne iki kişilik bir sofra kuruyor.</p>

    <p>— Ah Küçükbey, Ada Ada olmaktan çıktı, diye hayıflanıyor. Kulüp eski Kulüp değil, Rumlar birer birer terk ediyorlar buraları. O güzelim Rum meyhanelerinin yerine lahmacuncular yerleşti. Vapurların yolcuları bile değişti. Bahçeler dersen, tarumar. Yarın gündüz gözüyle bir bak etrafa. Nerede o mis gibi kokan ponpon gülleri, ibrişimler, sümbüller? Güzelim mimozaları bile söküyorlar inşaatlara yer açmak için. Allah seni inandırsın, bak Salih Efendi söylemişti diyeceksin, yakında bir tek köşk kalmayacak, hepsi apartman oluyor. Git faytonculara bak; nerede o eski efendi adamlar! Şimdikilerin hepsi çapulcu kılıklı, nereden geldiği belli olmayan herifler. Başınızı ağrıtıyorum ama Hanımkızım, siz Büyükada’yı yirmi yıl önce görecektiniz. On yıl önce bile idare ederdi. Bana sorarsanız...</p>

    <p>— Sormadan bu kadar anlattın, bir de sorarsak vay halimize, diyor Arın gülerek.</p>

    <p>— Başınızı ağrıttım Küçükbey, affedin. Ama insan o eski güzel günleri hatırlayınca, içi götürmüyor. Hadi bırakayım sizi. Bir şey lazım olursa zili çalıverin. Yukarıdaki yatak odaları hazır. Hep öyle hazır tutuyoruz. Yine de bir ihtiyacınız olursa...</p>

    <p>— Sağ ol, bir ricam olursa haber veririm.</p>

    <p>Şarap gerçekten güzel, puf börekleri de. Şöminedeki odunlar çıtır çıtır yanıyor. Köpek, ateşin karşısında gevşemiş yatıyor. Rüya gördüğü, ara sıra kulaklarını titretmesinden belli.</p>

    <p>— Bir de fon müziği gerek, diyor genç adam. Şuralarda eski bir Dual gramofon olacak. Amcamın güzel plakları vardı. Meraklı adamdı. Benim de birkaç plağım vardır burada.</p>

    <p>“Evet, bize bir fon müziği gerek. Hani Yeşilçam filmlerindeki, ‘adam bir tane indirdi, müzik iki tane çaktı’ türünden, ânında patlayan bir müzik gerek bize dekoru tamamlamak için.”</p>

    <p>— Ah, bak; Jacques Brel de varmış. Sen seversin. Bunu kim getirmiş ki buraya?</p>

    <p>Müzik gerekmez, diye haykıracak; ama Brel’in sesi odayı dolduruyor: “<em>Ne me quitte pas</em>... <em>Ne me quitte pas</em>... Beni bırakma, beni bırakma... Sönmüş bir volkanın yeniden ateşlendiği görülür bazen... Beni bırakma.”</p>

    <p>Bir an bilerek, acıtmak için yaptığını düşünüyor. “Ama hayır, hiç hain olmadı o. Brel’i sevdiğimi biliyor, beni memnun etmek istiyor, hepsi o kadar.”</p>

    <p>Gramofonun yanında duran genç adamın yanına gidiyor, kollarını omuzlarına koyuyor. Brel’in hüzünlü sesine ayak uydurarak dans ediyorlar.</p>

    <p>“Kim kime, hangimiz hangimize ‘beni bırakma’ diye yalvarıyorduk? Kim bilir, belki ikimiz birden.”</p>

    <p>Ağaçları sarı bir tül gibi sarmış mimozaları, ertesi sabah uyandığında görüyor. Yattıkları odanın penceresinden, delice çiçek açmış mimozaların arasından köpük köpük deniz görülüyor. Yan yana yatmışlar, üzerlerindeki ağır yorgan kaymış. Çıplak, genç ve güzeller. “Seviştikçe güzel olurduk.”</p>

    <p>Arın daha uyanmamış. Yataktan kalkıp çabucak giyiniyor. Eski ahşap merdivenleri gıcırdatmamaya çalışarak aşağı, bahçeye iniyor. Emektar bekçi, mimozalardan bir demet yapmış.</p>

    <p>— Bu lodos sağanak yağmur getirir, mimozaların şevki kalmaz yağmuru yiyince. Alıp götürün, vazoda günlerce durur, diyor.</p>

    <p>Rüzgâr estikçe ağaçların dalları titreşiyor; sümbül ve mimoza kokuları çevreye yayılıyor.</p>

    <p>“Ellerimde kucak dolusu mimozayla, orada eski Rum konağının kapısında, sararmış eski bir fotoğraftım sanki. Bir ölüydüm, bir hayaldim, bir surettim.”</p>

    <p>— Küçükbey’i uyandırsak mı artık? Onunla bir ilgisi yok, biliyorum. Ama 27 Mayıs’ta ihtilalden sonra beyimi Yassıada’ya götürdüklerinden beri örfi idare dendi mi, pirelenirim ben. Ne olduysa beyime orada oldu. Bir daha iflah etmedi, genç yaşında gitti kalpten.</p>

    <p>Vücudunda bir ürperti dolaşıyor.</p>

    <p>— Örfi idare mi?</p>

    <p>Mimozalarla, Arın’la, lodosla, bu dingin Ada sabahıyla ne ilgisi var sıkıyönetimin?</p>

    <p>— Biraz önce radyo dinledim. Örfi idare ilan edilmiş. Eee, pek azmışlardı son zamanlarda. Ne işçi işçiliğini biliyordu ne öğrenci öğrenciliğini. Komünistler almış başını gidiyor. Höst diyen bulunur tabii. Yine de ben bu işlerden pek hoşlanmam. Beyimi, yani Küçükbey’in amcasını, şafaktan önce evi basıp buradan aldılardı. Tam on bir yıl oldu.</p>

    <p>Kucağındaki mimozaları yere düşürüyor.</p>

    <p>— Küçükbey’i hiç uyandırma Salih Efendi. Eski günler geçti. Sıkıyönetimle falan ne ilgisi var onun! Ama ben çok geç kaldım; sen bana ilk vapur kaçta, onu söyle.</p>

    <p>— Dokuz buçukta bir vapur var. Ona yetişirsiniz. Ama ben korkarım, Küçükbey bana kızar sonra.</p>

    <p>— Merak etme, o beni nerede bulacağını bilir. Ben de onu hemen ararım zaten.</p>

    <p>Şömineli odaya girip gece oturduğu koltuğun üstündeki çantasını alıyor. Şömine sönmüş, küçük masanın üzerindeki kadehlerin dibinde birer parmak şarap kurumuş, köpek puf böreklerini didiklemiş.</p>

    <p>Aynalı mermer antrede pardösüsünü giyerken, yaşlı bekçi hâlâ ikircimli, mırıldanıyor:</p>

    <p>— Küçükbey sorarsa ne cevap vereyim, nereye gitti diyeyim?</p>

    <p>— İşine geç kalmış, acele gitti dersin. Mimozalar için teşekkürler.</p>

    <p>Mermer basamaklar üzerinde tablo gibi duran mimoza demetini bağrına basıyor; 9.30 vapuruna yetişmek için koşuyor.</p>
    <hr />

    <p>Arın, aşağı kattan gelen tıkırtılarla uyandı. Ülkü’nün, “Mimozalar için teşekkürler,” dediğini duydu. Ağaçları, çiçekleri okşayarak; okşamakla yetinmeyip kokularını, tazeliklerini içinde hissedebilmek için yaprakları, çiçekleri dişleyerek dolaşıyordur şimdi bahçede, diye düşündü. Bir bahar günü Bebek korusunda, sevgilisinin çalılar arasında bulduğu mor menekşeleri dişleri arasında hazla çiğnediğini görmüş, şaşırmıştı.</p>

    <p>— Otlamıyorum, demişti Ülkü. O kadar güzeller ki, ne yapacağımı şaşırıyorum. Onları içime almak, özümsemek istiyorum. Erguvanları da öyle... Yamyamlık da budur aslında. Yamyam, korktuğu yabancıyı kendinden bir parça yaparak, özümseyerek korkusundan kurtulmak ister. Ben de sevdiğim şeyleri böyle içime alıyorum.</p>

    <p>— Beni de mi?</p>

    <p>— Evet, tabii seni de. Hem de kelimenin gerçek anlamıyla.</p>

    <p>Sonra, çocukluğunda babasının ve annesinin öğretmenlik yaptıkları bir köyde, evlerinin önünde buğday tarlaları uzandığını; baharda, yemyeşil tarlaların sürekli esen bahar yellerine kapılıp denizler gibi dalgalandığını anlatmıştı.</p>

    <p>— Dalgalanan tarlalar o kadar güzeldi ki, başakların içinde erimek, başak dalgalarına karışmak istiyordum. Çaresizlikten ve heyecandan hıçkıra hıçkıra ağlıyordum. Bir gün tarlalara doğru koştum. Küçüktüm, boy atmış başakların arasında kayboldum. Birden yeşil buğday filizlerini yemeye başladım. Yedikçe doyamıyordum. Saatler sonra annem beni orada buldu. Sonra da hasta oldum tabii, günlerce midem ağrıdı.</p>

    <p>Yatakta döndü. Üşüdü, bütün vücudu ürperdi. Çıplak olduğunu fark etti. Geceyi hatırladı: “Rüzgârda dalgalanan buğday tarlalarına koştuğu gibi, menekşeleri çiğnediği, erguvanları yediği gibi sevişiyor; sevdiğini bir yamyam gibi özümsemeye çalışıyor bu kız.”</p>

    <p>Geceki sevişmenin hazzı, doyumu, sıcaklığı yayıldı içine. Sonra birden bir huzursuzluk duydu: yamyama yakalanma, özümsenme, yok olma, tek olma korkusu...</p>

    <p>Aşağıda bir kapı kapandı. Kalkıp giyinmeye çalışırken yine üşüdü. “Sabahlar serin oluyor. Şömineyi yaksalar keşke.”</p>

    <p>Ülkü’nün saç tokası yere düşmüştü, eğilip aldı. Uzun, gür saçlarını arkadan şöyle bir kıvırır, bu tokayla tepesine toplardı. Sevişecekleri zaman, önce saçlarından başlardı soyunmaya. Yıllardır hiç değiştirmediği, kaybetmediği sarı kemik tokayı çıkarır, koyu kestane rengi saçları bağlarından kurtulmuş taze otlar gibi etrafa saçılırdı. Saç tokası onun uğuruydu, tılsımıydı; fışkıran cinselliğinin anahtarı, çıplaklığını örten giysisiydi.</p>

    <p>Annesinin, ince dudaklarının sol kenarını hafifçe yukarı büküp “Bu kızcağız iyi hoş da, saçına başına biraz dikkat etse ya! İyi okullarda okumuş, iyi çevrelerde bulunmuş. Ama demek ki görgü kökten gelmedikçe olmuyor,” demesini hatırladı. Kadın Ülkü’den hiç hoşlanmamış, duygularını saklamaya da gerek görmemişti. Bir gün, çocuğuna özel ders vermek için hoca arayan bir arkadaşıyla konuşurken, “Şekerim, bize gelen kızı tavsiye ederim. Neme lazım, işini iyi yapıyor, ama bu kızda beni rahatsız eden bir rüküşlük var. Nasıl anlatayım? Fazla ‘halk tipi’ benim için. Ama ne olacak, gelin alacak değilsin ya!” dediğini duymuş, “Biraz ayıp olmuyor mu anne!” diye tepki vermişti.</p>

    <p>Annesi, Ülkü’nün de Paris’te olduğunu biraz geç de olsa öğrendiği zaman hiç vakit kaybetmemiş, oğluna “Sana bir sürprizim var. Yarın uçakla geliyorum. Saat 18.30’da beni havaalanından karşıla,” diye telefon etmiş, başka ayrıntı vermemişti.</p>

    <p>— Annem telefon etti, yarın Paris’e geliyormuş, derken sesi sıkıntılıydı.</p>

    <p>— Demek ki tasımı tarağımı toplayıp gitmem gerekiyor, demişti Ülkü.</p>

    <p>Genç kadının sesindeki hüznü ve ona hiç yakışmayan teslimiyeti hatırladı.</p>

    <p>— Annen birlikte olduğumuzu öğrenmiştir. Bahse girerim, geliş nedeni durumu yerinde görmek ve senin kulağını bükmektir.</p>

    <p>— Yok canım. Annemi hep yanlış değerlendirdin sen. Kışın Paris’i sever o. Burada bir sürü dostu var. Üstelik şu günlerde defileler de hızlı.</p>

    <p>— Hiç hayale kapılma canım. Kendimizi kandırmaya gerek yok. Ayrıca, annen benden hoşlanmıyor diye senin eksiklenmen gerekmez. Alt tarafı, annenle değil seninle yatıyorum.</p>

    <p>Sesinde daha önce duymadığı bir öfke ve sitem vardı.</p>

    <p>— Ne olur böyle konuşma. Annemin farklı değerleri vardır. Hatta bazen babamı bile biraz küçümsediğini hissederim. Seninle konuşmuştuk bunları. Soyu Osmanlı sarayına, daha öncesi Balkan aristokrasisine dayanıyor. Bunlar eskimiş değerler olabilir, ama öyle yetiştirilmiş. Babamın tarafı ise Tüccarzadeler diye bilinir. Murat soyadı, Cumhuriyet’ten sonra soyadı kanunu çıktığı zaman, zâde, bey, paşa gibi unvanlar yasaklanınca, sakıncasız görülüp alınıvermiş. Annem uzun zaman soyadımızı Murad diye, “t” ile değil “d” ile yazmakta ısrar etti. Saraya, geleneğe bağlılığı anımsatmak için... Böyle bir kadın işte, anlamalısın.</p>

    <p>— Bu enteresan bilgileri doktora tezine sakla canım. Beni hiç ilgilendirmiyor ve aptalca buluyorum. Gerçeği söylemem gerekirse, annen yıllar önce uyarmıştı beni. Sen yedeksubaylığını yapıyordun o sırada, ben de kardeşine ders veriyordum. Senin peşini bırakmamı söylemişti. Cümleyi hiç unutmuyorum: “Yapılan evlilik, istikbali parlak bir gencin kariyeri için çok önemlidir.” Aramızda böyle bir konu olmadığını, aslında bunları bana değil sana anlatması gerektiğini söylemiştim ona. Bilmem anlattı mı? Herhalde anlattı ki, o günden sonra bir daha neden derse gelmediğimi, neden sizin eve hiç uğramadığımı sormadın. Konuyu yok saymak hepimizin işine geldi.</p>

    <p>Birkaç parça eşyasını, ders kitaplarını toplamış,</p>

    <p>— Ben, Françoise’nın yurttaki odasına taşınıyorum, demişti. Zaten birlikte ders çalışacaktık.</p>

    <p>Ertesi gün, uçağı karşılamaya güçbela yetişti. Annesini pasaport kontrolünden çıkarken gördü. Zarif ve güzeldi. Elindeki şık ve pahalı seyahat çantası, üzerindeki Chanel tayyör ve kolundaki Burberry trençkotuyla, 16. Bölge’nin zengin ve seçkin kadınlarından, Champs Elysée butiklerinden alışveriş eden seçkin bir Parizyen’ den farkı yoktu. İçine keyifli bir duygu yayıldı. Kendine güvenle gurur karışımı bir duygu. Bir gün önceki tartışmayı hatırladı. Ülkü’nün pek yandaş olduğu o Marksist analizlerin tek doğru yanı varsa, şu sosyal sınıflar ve sınıf mücadelesi kavramı herhalde, diye düşündü. Seçkinler sınıfına ait olmaktan duyduğu gizli keyifle, annesine sevgiyle sarıldı.</p>

    <p>Rue des Ecoles’deki stüdyoya geldiklerinde, insan sarrafı Cezayir asıllı kapıcı, bavulları taşımak ve bahşişini almak için seğirtti.</p>

    <p>— <em>C’est votre soeur ou votre mère</em>? (Anneniz mi kardeşiniz mi?) Madam, bugüne kadar Mösyö Müra’ya ziyarete gelen hanımların en güzelisiniz.</p>

    <p>— Ah, siz Fransızlar!.. İltifat etmeyi iyi bilirsiniz. Demek ki oğlum kadınlardan yana pek şanslı değil. En güzeli ben olduğuma göre...</p>

    <p>Kapıcı, suç ortağı tavrıyla Arın’a göz kırptı.</p>

    <p>— Oğlunuz çok mazbut bir öğrenci hayatı yaşıyor Madam.</p>

    <p>Evden acele çıktığı için, ortalığı iyi toplayamamıştı. Ülkü’nün saç tokası, masanın üzerinde duruyordu. Bir an, “Bilerek, mahsus bıraktı,” diye düşündü, sonra kendinden utandı. Annesi, “yorulmuşum” diyerek kendini masanın yanındaki eski koltuğa bırakırken gözüne ilişen saç tokasını, pis bir şeymiş gibi iki parmağının ucunda tutarak havaya, ışığa doğru kaldırdı.</p>

    <p>— Bak hele, tanıdık bir nesne, dedi. Demek kimilerine Paris bile fayda etmiyor. Galiba hemen konuşup bu tatsız işi burada bitirsek iyi olacak. Aslına bakarsan, bu yüzden buradayım. Ülkü’yle birlikte olduğunuzu haber aldım. Daha önce senden uzak durmasını söylemiştim ona. Sonra bir daha ortalarda görünmedi. Bu iş bitti sanmıştım.</p>

    <p>Yapmacık bir gülüşle güldü.</p>

    <p>— İşte suç delili elimde. Tabii o da haklı. Senden niye vazgeçsin? Paris’te kendi imkânlarıyla nasıl yaşardı? Ev var, para var, yakışıklı sevgili var...</p>

    <p>— Haksızlık ediyorsun anne. Ülkü burada Fransız hükümetinin bursuyla okuyor. Ayrıca, yurtta kalıyor. Ara sıra geliyor tabii. Suç delili dediğin saç tokasını unutmuş olmalı.</p>

    <p>— Neyse. Bu konuyu gerçekten fazla uzatmak istemiyorum. Seni anlıyorum. Gençsin, bir sürü şeye hakkın var. Kadınlar da buna dahil. Ama iş, uzun süreli ilişkilere, hele de evliliğe gelince, mantık duyguların yerini almalı. Sen çocukluğundan beri duygularına yenilmeyen, mantığı öne çıkan bir kişiliğe sahipsin. Üstelik aşk dediğin şey geçince, geride mantığın emrettikleri kalır.</p>

    <p>“Aşk diyor muyum ben buna?” Annesi konuşurken, kendi kendine düşünüyordu: “Aşk tutkuysa, cinsel çekimse, heyecansa, insanın içine ılık ılık akan sıcak güzel bir duyguysa, özlemekse: Evet, bu aşktır. İnsanın hayatının merkezine koyduğu, yaşamının her adımını ona göre belirlediği, kendisiyle özdeşleştirdiği bir hedefse, yaşam boyu süreceğini sandığı bir ilişkiyse: Hayır, aşk değil benimki.”</p>

    <p>— Beni acımasız bulma, anlamaya çalış Arın. Bir başka çevrenin insanısın sen. Sana bir örnek: Yarın Elçilik’te Sefire’ye çaya davetliyim. Haa, bu arada hemen söyleyim, sen de davetlisin. Kızları İpek’le tanışırsın. Bundan memnuniyet duyacaklarını ifade ettiler. Evet, ne diyordum? Mesela, Büyükelçilik rezidansına, yanıma Ülkü’yü alıp gidebilir miyim?</p>

    <p>“Neden olmasın?” diyecekken vazgeçti, sustu.</p>

    <p>— Gidemem. O saç tokalarıyla, o kılık kıyafetle, hadi saygısız demeyim, o paldır küldür haliyle, susması gereken yerde lafa girip resmî çevrelerde hoş karşılanmayacak anarşist fikirler ileri sürmesiyle, olacak iş değil.</p>

    <p>Kadının sözlerini bitirmesini sabırla bekledi.</p>

    <p>— Üzülmen için bir neden yok anne, dedi. Bir zamanlar, Türkiye’deyken, öğrenci olaylarına karışırım, sola bulaşırım diye de korkmuştun. “Bütün tanınmış, zengin ailelerin çocukları solcu oluyor. Bu da yeni bir moda,” demiştin; ama görüyorsun, modalara kolay kolay kapılmıyorum ben. Ülkü’den hoşlanıyorum; ona haksızlık ettiğini düşünüyorum. Çok iyi yetişmiş, çok ince bir kızdır o. Evet, sözünü ettiğin çevrelere yabancı olduğu bir gerçek, ama dünyada sadece o çevreler yok, hatta o seçkin çevreler günümüzde biraz eski moda sayılıyor. Ülkü ile aramızda az bulunur bir –cinsel uyum diyecekti, vazgeçti– uyum var. Ama uzun vadeli yaşam planımda onunla evlilik gibi bir ilişki düşünmedim. Sanırım o da düşünmüyor bunu. En azından bu konuyu hiç konuşmadığımızı söyleyebilirim. Hadi şimdi rahat rahat dinlen, akşam yemeğini ana oğul iyi bir yerde yeriz. Chez Maxim ben yaşta bir kavalyeyle biraz abartık olurdu sanırım. Oraya babamla gidersiniz. Ama Chez Maxim’den hiç aşağı kalmayan seçkin ve pahalı bir yer biliyorum. Seni, senin paranla oraya davet edebilirim.</p>

    <p>Annesi kendine çeki düzen vermek için banyo odasına geçerken, içinde nedenini çözemediği bir ferahlama duydu. Bir şeyin adını koymuş olmanın verdiği açıklık ve rahatlama duygusu.</p>
    <hr />

    <p>Ülkü’nün o kaybolmak, kırılmak bilmeyen “ezelî ve ebedi” saç tokasını yerden aldı, yastığın üzerine koydu. Annesinin, Paris’teki stüdyoda o zavallı küçük nesneyi kurbağa tutar gibi tutup suç delilini havaya kaldırmasından bu yana bir yıldan fazla zaman geçmişti demek. Tokaya bakarken gözü beyaz keten yastığa takıldı. Yastık kılıfı buruşmuş, kirlenmişti; üzerinde birkaç uzun saç teli vardı. Yine geceyi düşündü, vücuduna keyifli bir karıncalanma yayıldı, üşümesi geçti. Cinsel organının çevresindeki ve bacaklarındaki kıllar yapış yapıştı. “Banyo buz gibidir şimdi,” diye düşündü memnuniyetsizlikle. “Salih Efendi’den su ısıtmasını da isteyemem ki! Ayıp diye bir şey var!” Sonra aklı dün gece Ülkü’nün korunup korunmadığına takıldı. Her zaman dikkat eder, tedbirli olmaya çalışırlardı. En azından Ülkü hemen gider tazyikli suyla yıkanır ve cinsellikteki sınır tanımayan pervasızlığıyla, “En iyi doğum kontrol yöntemi tazyikli su, hem zevk de veriyor, seni aratmıyor,” derdi. Bir kere Paris’te kürtaj olmak zorunda kalmış; eve bembeyaz bir surat ve kanı çekilmiş dudaklarla döndüğünde, “Pis bir işti,” demişti. “Aslında her şey daha insani olabilecekken, sanki kadınları aşağılamak ister gibi, olayı çirkinleştiriyorlar. Kürtajı yapan kasap doktor bile kutsal aile kavramını yıprattığın için sana düşman sanki.”</p>

    <p>“Dün gece kendimizi kapıp koyuverdik. Ben hiçbir önlem almadım. Allah vere de Ülkü korunmuş olsun.”</p>

    <p>Islanmış, lekelenmiş çarşafları toplayıp banyoya götürdü, çamaşır makinesinin içine tıktı. Salih Efendi’nin görmesini istemiyordu.</p>

    <p>Aşağıdan, merdiven başından yaşlı emektarın sesi geldi:</p>

    <p>— Küçükhanım gittiler. Dokuz buçuk vapuruna yetişecekler. Size haber vermemiz gerektiğini söyledim, sonra bana kızar dedim, ama dinletemedim. İşi varmış, sizi sonra arayacakmış.</p>

    <p>— Vapur kalktı mı Salih Efendi?</p>

    <p>— Camdan baksanız, göreceksiniz. Bakın, önümüzden geçiyor. Lodos da bir yükseldi ki. Küçükhanım çok sallanacak. Örfi idare ilan edilmiş Küçükbey. Haberiniz var mıydı?</p>

    <p>Aşağı kata inerken,</p>

    <p>— Anlamadım, ne olmuş, diye sordu.</p>

    <p>— Örfi idare beyim. Sıkıyönetim yani. Bilirsiniz; bir 6-7 Eylül’den bir de amcanız merhumu Yassıada’ya götürdüklerinden beri, bu sıkıyönetimden pek korkarım ben.</p>

    <p>Bahçeye çıktı. 9.30 vapuru iyiden iyiye kabarmış dalgaların arasında İstanbul’a doğru gidiyordu. Yan bahçedeki akasyalar, güller, palmiyeler, gitgide hızlanan rüzgâra kapılmış sallanıyor, dalları yere eğiliyordu. Ön bahçedeki, kuytudaki mimozalar ise, sarı tülden bir bulut gibi sakin ve zarif, baygın kokularını etrafa yaymayı sürdürüyorlardı.</p>

    <p>Dün Boğaz vapurunda, çiseleyen yağmurun altında birbirlerine sarılmış, erguvanlı tepeleri seyrederken, sevgilisinin ne kadar kederli olduğunu hatırladı. “Kavga etmeyelim,” demişti. “Bu kadar telaşlı, karışık günlerde, İstanbul’a sırf seni görmek için geldim.” “Hiçbir gizli örgüte üye falan değilim, merak etme,” diye de eklemişti galiba. Ama iyi hatırlayamıyordu.</p>

    <p>— Küçükhanım’a bir kucak mimoza topladım. Mimozalar ona yaraştı.</p>

    <p>Salih Efendi’ye ilk kez dikkatle baktı. “Mimozalar ona yaraştı” sözü bir şiirden fırlamış gibiydi. Yaşlı adamın ağzında tuhaf duruyordu. Sonra, onun yıllardır bahçeyle, çiçeklerle uğraştığını hatırladı. “Doğa hiç ummadığın bir insanda bile, inanılmaz estetik duygular yaratır,” derdi Ülkü. Mimozaların, sevgilisinin koyu kestane saçlarına, açık buğday tenine, giymeyi sevdiği turuncu, kahve, tütün renklerine gerçekten de yakışacağını düşündü. Onu, kucağında mimozalarla, lodosa tutulmuş bir Ada vapurunda bir sıranın köşesine büzülmüş, yapayalnız otururken hayal etti. Ve birden, Ülkü’nün gittiğini, dün gecenin son olduğunu anladı. İçinde kızıl kordan bir yılan dolaştı. Bıçak gibi bir acı, önce kasıklarına, oradan göğsüne saplandı. Daha önce hiç düşünmediği, kendi kendine hiç sormadığı, bilinçaltına ittiği soruyu, “Onu cinselliğin ötesinde, hani o gerçek sevgi denilen, aşk denilen duyguyla seviyor muydum?” sorusunu nihayet sormuş; verdiği cevap içini yakmıştı.</p>

    <p>Geçen yıl, annesi bu ilişkiyi bitirmek için Paris’e geldiği zaman Ülkü’nün söylediklerini hatırladı. Kadın, içi rahatlamış olarak Türkiye’ye döndükten sonra bir arkadaşının yurttaki odasında kalan sevgilisini aramış, annesinden söz ederken bazen kullandığı o şakacı deyimle, “Şer kuvvetleri gitti, artık dön,” demişti. Ama o hemen dönmemiş, Françoise’la birlikte ders çalıştıklarını, sınavlardan sonra geleceğini söylemişti. Sesinde daha önce fark etmediği bir kuruluk, gizli bir sitem vardı.</p>

    <p>— Hiçbirşey anlatma, demişti döndüğünde. Olanları biliyorum. İşleri zorlaştırmaya da, seni sen istemedikçe bırakmaya da niyetim yok. Annenin anlamadığı, hiç anlayamayacağı şey; aramızdaki ilişkinin zaman ölçüsüne vurulamayacağı, resmî son’lara, Hollywood filmleri senaryolarına uymayacağı. Bana sonsuz ve sonuçsuz gibi görünen, bu yüzden de vazgeçilmez bir ilişki bu. Kızma bana sevgilim, ama bunu senin anladığından da emin değilim pek. Sen yarınlar için kendi planlarını yaparken, bir yandan da bütün doğallığıyla yaşıyorsun bu ilişkiyi. Bense, hiçbir plan yapmıyorum. Planım bu sevgiden, bu olağanüstü duygudan ibaret. Onu resmî sözleşmelere, kurallara, nikâha, ailenin, evin çemberlerine bağlarsak kaybedeceğimizi biliyorum. Uzun sözün kısası, annen rahat edebilir.</p>

    <p>Kısacık bir an sonra ateşten yılan içinden çıkıp gitti. Yerini rahatlama duygusuna bıraktı. Kendini alabildiğine özgür hissetti. Aceleyle pantolon cebine yerleştirdiği saç tokasını yokladı. Bunu ne yapıp yapıp ona iletebilmeliyim, uğuruna inanırdı, diye düşündü.</p>

    <p>Yağmur başlamıştı. Denize baktı; vapur giderek küçülüyordu.</p>

    <p>— Haklısın Salih Efendi, mimozalar yakışmıştır ona, dedi. Şimdi bana bir kahvaltı hazırla. Ben de fazla geç kalmayayım. 11.30’la ineyim İstanbul’a. İnşallah sokağa çıkma yasağı falan konmamıştır.</p>

    <p>— Radyonun söylediğine göre, gece yarısından sonra sokağa çıkma yasağı varmış.</p>

    <p>— İyi, ben de fazla sürünmeyeyim artık. Yukarıları toplayıver. İnşallah yine gelirim. Ada’yı özlemişim.</p>

    <p>İlişkileri böyle bir günde, bir veda sözcüğü bile söylenmeden bitivermişti işte. Sarkmamış, sünmemiş, ayağa yapışmış çiklet gibi uzamamış, korktukları olmamıştı. Hangisi söylese, hayat boyu utancını, ezikliğini yaşayacağı “Beni bırakma” sözünü bile Brel’e söyletmişlerdi: “<em>Ne me quitte pas</em>.”</p>
    <hr />

    <p>Arın Murat telefonu kapatırken, “Bu gece 20.30’da, Ada’da,” diye tekrarladı. “L’Ile” dememişti. Belki de mimozalar, erguvanlar, eski beyaz köşkler, lodosta kabaran köpüklü dalgalar geçmişti bilinçaltından.</p>

    <p>Artık okun yaydan çıktığını düşündü. Sonuçları ne olursa olsun, bir zamanlar sevdiği kadınla, yirmi beş yıl önce buluştukları yerde yeniden karşılaşacaklardı. Bunu kendisi istemişti, hem de her şeyi göze alacak kadar. Neden istediğini bilmediği gibi buluşmadan sonra ne olacağını da bilmiyordu. Ülkü’yü görmesi, onunla konuşması lazımdı. Bunu gerçekleştiremezse bir adım daha atamayacağı duygusuna kapılmıştı. Vardığı ve tıkandığı noktada, düğümü bu kadının çözeceğini, düğüm çözülmedikçe, bir adım bile atamayacağını seziyordu.</p>

    <p>Şakakları yine zonklamaya başlamıştı. Birkaç gün için emrine verilmiş ve istediği telefonları bağlamak için canla başla çalışan geçkince sekreter hanımdan bir bardak su ile aspirin istedi. Konferansa ve basın toplantısına hazırlanması lazımdı. İçinden hiç gelmese de içgüdüsel olarak koruduğu imajına uyan, ikna edici ve etkileyici bir konuşma yapması gerekiyordu.</p>

    <p>Aspirin ve bir sürahi su ile odaya giren sekretere, elçilik rezidansının binanın hangi bölümünde olduğunu sordu. Sorusunun yanlış anlaşılmasından kuşkulanarak hemen açıklama yapmaya girişti:</p>

    <p>— Galiba 1969 yılındaydı. Ne çok zaman geçmiş değil mi? Bu binaya ilk kez geldiğimde, annemle birlikte, orada bir çay içmiştik. Annemle o zamanki sefire çocukluk arkadaşıydı.</p>

    <p>“Sefire Hanım’ın kızı İpek’le evlendim sonra,” diye sürdürebilirdi, ama vazgeçti. Bu görmüş geçirmiş binanın hayatında özel bir yeri olduğunu düşündü. Hani kahve falına inanmazsınız ama yine de bakan birini bulduğunuzda, söylediklerini ilgiyle dinlersiniz. Öyle bir kader çizgisi inancı...</p>

    <p>Sekreter hanım rezidansın uzakta olmadığını söyleyip tarif etmeye çalışırken İpek’i ilk gördüğü günü hatırladı.</p>

    <p>Orta yaşlı, uzunca boylu, soluk benizli Sefire, arkadaşını ve oğlunu samimi bir hava içinde, kapıda karşılamış; yaldızlı, gülkurusu atlas döşemeli ağır mobilyaların bulunduğu geniş salondan geçerken, “İçeride küçük, entim bir oda var. Orası İpek’le benim odamız. Resmîyete gerek yok, sizi oraya alalım,” demişti. Genç adam, “Annem mavi salonda ağırlanmayı tercih ederdi. Sefire Hanım’ın samimiyet gösterisi inceliğini anlamayıp, bizi küçümsüyor duygusuna kapılmış bile olabilir,” diye düşünmüştü.</p>

    <p>Oda küçüktü, basit ama zevkli döşenmişti. Güzelliği ve seçkinliği sadelikte arayan bir kadının rahat oturma odası havasındaydı. “Kayınvalidem ince ve iyi bir kadındı. Biraz içine kapalı, gösterişsiz, ama gerçek bir hanımefendiydi.”</p>

    <p>İpek odaya sonradan gelmiş, Arın’ın annesinin kendisini öpmesine mesafeli şekilde izin vermiş, genç adamın da elini sıkmakla yetinmişti. Her şey, Comédie Française’de sergilenen bir Molière oyununda, çöpçatan annelerin erkekle kızı tanıştırdıkları sahneye benziyordu. Ve işin tuhafı, tarafların tümü bunun farkındaydı.</p>

    <p>Annesi, daha doğrusu teyzesi gibi –annesi çok genç yaşta öldüğü için çocuksuz teyzesi ve eniştesi tarafından evlat edinilmiş bir çocuktu– ince ama biraz erkeksi bedenli; zarafet mi, güvensizlik ya da uyuşukluk mu hemen karar verilemeyen ağır hareketli bir gençkızdı İpek. Annesinden ya da teyzesinden tek ve önemli farkı, hatlarının kalemle çizilmişçesine düzgün ve uyumlu olmasıydı. Sanki etten, kandan, kemikten yapılmış değil de, Madonna tasvirleri yapan bir ressamın fırçasından çıkmış gibiydi: O tasvirlerdeki kadar donuk ve sakin...</p>

    <p>İster istemez Ülkü’yü düşünmüş; sevgilisinin güzelden çok gösterişli, belki biraz abartılı, biraz alaturka, ama her yanından hayat, kadınlık ve cinsellik fışkıran yüzünü ve vücudunu hatırlamıştı. Hiç yeri değilken kasıklarına saplanıveren arzu, organını zorluyordu. Ergenlik çağındaki toy bir çocuk gibi kıpkırmızı olduğunu hissetmiş, “İşin kötüsü, kızcağız arzunun nesnesinin kendisi olduğunu sanacak,” diye düşünüp huzursuzlanmıştı.</p>

    <p>Sıkıntılı suskunluklar, yapay konular ve anlamsız cümlelerden sonra, çay servisi yapılırken, kurabiyelerden ve ikisinin de Paris’in en sevdikleri şeyi olduğunda anlaştıkları <em>ficelle</em>, yani “ip” tabir edilen incecik ekmeklerden başlayan sohbet giderek koyulaşmıştı. Gençlerin konuştuklarının bir kelimesini bile kaçırmamaya çabalayan annelerin uzun sessizlikleri, anlamlı öksürükleri, arada bir karışıp konuyu değiştirmeleriyle süren sohbetleri, öğrenci olayları yüzünden aksayan eğitimden Yves Montand’ın Olimpia’daki son konserine, vizyona yeni giren filmlerden Normandiya sahillerindeki gelgit olayının güzelliğine, İpek’in o yıl gireceği üniversitede hangi bölümü tercih etmesinin doğru olacağına kadar uzanmıştı.</p>

    <p>İki annenin, kendi aralarında bile konuşmadıkları, hatta imada bile bulunmadıkları çöpçatanlıklarının farkında olmasalar, belki daha da çabuk yakınlaşacaklardı. Ayrılırlarken, gençkız neredeyse anlamsız denilebilecek alabildiğine sakin yüz ifadesiyle,</p>

    <p>— Beni arayın Arın, demişti. Üniversiteye birlikte gidip ders programlarına bakmak, bazı derslere girip dinlemek isterdim. Yardımcı olursanız çok sevinirim.</p>

    <p>O sırada, Sefire’nin yanaklarına veda öpücüğü kondurmakta olan annesinin yüzündeki memnuniyet ifadesini kaçırmamış; kadının daha dün Ülkü hakkında söylediklerini hatırlayıp keyfi kaçmıştı.</p>

    <p>Tanıştıklarında İpek on dokuz yaşındaydı. Benzer çevrelerden gelen benzer gençkızlar gibi, “Az piyano, çok lisan, az sanat; bol görgü kuralı, biraz suskunluk, bir tutam gizem, Hariciyeci koca” modeline göre yetiştirilmişti. Gerçek annesini babasını hiç hatırlamıyor, annesi daha o bebekken ölünce teyzesi tarafından evlat edinilmiş olduğunu on iki yaşından beri bildiği halde, bunu hiç önemsemiyordu. Aileden gelen önemli bir serveti yoktu. Onlarca yıldır devlet hizmetinde olan Büyükelçi’nin kökeni, öyle beylere, paşalara değil, orta halli İzmirli bir aileye dayanıyordu. Karısının ailesi ise Yanyalı mübadillerdendi. Bir rivayete göre, mübadele sırasında Girit’teki muazzam servetlerinin ve mülklerinin pek azını saydırabilmişler, bir başka rivayete göre ise ailenin varı yoğu sefahat âlemlerinde, içkide, kumarda tükenmişti. İpek’in asıl annesinin de alkol bağımlısı olduğu, genç yaşta sirozdan öldüğü fısıldanırdı bazı çevrelerde. Sayılı zengin Tüccarzadeler’den Murat ailesinin daha şimdiden, henüz kariyere bile başlamamışken Hariciye camiasına katılacağına kesin gözüyle bakılan oğlu, neresinden tutarsanız tutun, İpek için bulunmaz koca adayıydı.</p>

    <p>Eve dönerlerken, annesi İpek hakkında ne düşündüğünü sormuştu. Annesinin, kilitlendiği hedefe ulaşmak, aklına koyduğu bir şeyi gerçekleştirmek için, yılmadan, bıkmadan sonuna kadar mücadele etme huyundan hoşlanırdı Murat. Aile yaşamlarının gündelik akışının parçası olan bu sıradan Makyavelizmin kadını bazen kabalaştırdığının, çirkinleştirdiğinin de farkındaydı. Ama babasının, servet edinme dışındaki bütün konularda, “koyuver ucunu, öne çıkma, rahatına bak” tavrı ile annesinin Makyevelizmi arasında bir seçme yapması gerekse, annesini seçeceğini biliyordu.</p>

    <p>— Hadi açık konuş anne, demişti gülerek. İpek’i uygun bir gelin adayı olarak görüyorsun değil mi?</p>

    <p>— Bunu sakladığımı sanmıyorum. Çok hoş, çok zarif, tam yerini dolduracak bir eş olacağını düşünüyorum.</p>

    <p>— Hangi yeri anneciğim? Henüz doktoramı bile tamamlamadım. Hariciye’yi kastediyorsan, daha hiçbirşey kesin değil.</p>

    <p>— İyi ya! Kesinleşmesi için bile İpek’in yararı olur. Hariciye çok özel bir muhittir oğlum. Bana sorarsan devletin kalbidir. Devletin başka hiçbir kurumu, hiçbir bakanlığı bu kadar kendi içine kapalı ve bağımsız değildir. Hariciye’nin kendi gelenekleri, kendi üslubu ve aileleri vardır.</p>

    <p>— Peki anne, diyelim ki beni İpek’le evlenmeye ikna ettin; bakalım kız bu işe razı mı?</p>

    <p>— Tabii ki razı olacak. Annesinin nasıl senin gözünün içine baktığını, kıza nasıl kaş göz ettiğini fark etmedin mi? Bir kere benim oğlumdan daha yakışıklısını, daha parlağını bulacak değil. İkincisi, arkanda Tüccarzadeler’in küçümsenmeyecek serveti var. Belli ki İpek akıllı bir kız. Bütün bunları değerlendirecektir.</p>

    <p>— Senden korkulur anne, gerçekten de korkulur.</p>

    <p>Başka bir kadını seven genç bir erkek için, bütün bunların son derece itici olduğunu biliyordu. Buna rağmen annesine sarılmış, sevimli bir alaycılıkla,</p>

    <p>— Zavallı ben, zavallı İpek, demişti.</p>

    <p>“Zavallı Ülkü” demek geçmemişti içinden. Belki de zavallılığı yakıştıramamıştı sevgilisine.</p>

    <p>İpek’le, Türkiye’ye dönüp Dışişleri’ne girdikten sonra, 1973 sonunda evlenmişlerdi. Gazetelerin sosyete sayfalarında yazıldığı gibi “muhteşem bir düğünle.”</p>

    <p>Anılardan uyanıp saatine baktı. Öğle olmuştu. Biraz daha çalışmayı denedi. Baş ağrısı geçmemişti. Kafasını toparlayamıyordu. Kendini zorlamaktan vazgeçti. Masanın üstündeki kâğıtları özenle topladı. Konuşma metnini ve basın toplantısında yararlanması için hazırlanmış bilgi notlarını, istatistikleri çantasına koydu. Kurtulamadığı bir suçluluk duygusuyla Ankara’yı, karısını aradı.</p>

    <p>İpek’in, “Çeyizimde getirdim,” dediği, yurtdışına giderken bile yanından ayırmadığı, hem dadısı, hem sırdaşı, hem hizmetçisi Mecbure Hanım, bu durumlardaki dublaj sesiyle, İpek Hanım’ın henüz uyanmadığını söyledi. Dün gece kendini pek iyi hissetmemiş, ilaç alıp yatmıştı. Beyefendi’nin merak etmesine gerek yoktu, zaten uyanmak üzereydi.</p>

    <p>— Sağ olun Mecbure Hanım, anladım, dedi. Lütfen bu gece de kendini kötü hissetmemesi için dikkatli olun.</p>

    <p>İkisi de neden söz ettiklerini biliyorlar ve bir çeşit kuşdiliyle anlaşıyorlardı.</p>

    <p>— Merak etmeyin efendim. Ne zaman döneceğinizi söyleyeyim?</p>

    <p>“Hiçbir zaman,” demek isterdi.</p>

    <p>— Yarın da bir toplantım var. Sonra bir gün İsviçre’ye Derin’e uğramayı ya da o Paris’e gelebilirse bir gün daha kalmayı planlıyorum, ama en geç cumartesi dönerim.</p>

    <p>— Kusura bakmayın, İpek Hanım siz yokken kendini büsbütün yalnız hissediyor da o yüzden sordum efendim. Dün derneğin çayına davetliydi, üstelik ev sahipliği yapacaktı. Çok ısrar ettim ama gitmedi.</p>

    <p>— Bilgi verdiğiniz için teşekkür ederim Mecbure Hanım. Cumartesi günü mutlaka dönerim. Yarın da telefon ederim. İsterse beni elçilikten arayabilir, nasıl olsa bana ulaşırlar.</p>

    <p>İçindeki sıkıntı katmerlenmiş; belli belirsiz bir huzursuzluk duygusu olmaktan çıkıp boğuntuya dönüşmüştü. “Yine içmeye başladı. Depresyon gelmekte gecikmeyecek.”</p>

    <p>Karısını, ilgilendiği eski bir hastası için endişelenen bir doktor gibi düşündüğünü fark etti. Sevgisiz değildi, ondan nefret etmiyordu, sorumluluk duyuyordu; ama hepsi o kadar işte. On yıl önce, o genç ve yakışıklı konsolosluk başkâtibi ile yaşadığı maceranın örtbas edilmesini sağlarken; karısına, hiçbirşey olmamış gibi sahip çıkıp dahası âşık koca rolünü oynayarak saygınlığını korumaya çalışırken; kutsal ailenin sadece Mecbure Hanım’ın bildiği sırlarını ustaca riyakârlıklarla perdelerken de aynı duyguları yaşamıştı.</p>

    <p>Kızlarının “affedilmez ihaneti” ölümlerini çabuklaştırmış olsa da, kayınvalidesi ile kayınpederinin gözündeki değerinin bu olaydan sonra arttığını, çevrede de, boynuzlanmış koca imajı değil, saygın ve olgun devlet adamı kimliğinin pekiştiğini biliyordu. “Camia, açıklıktan korkar, örtbas edilen pislikleri ise çok sever. Başkalarının pislikleri, zayıf noktaları, sırları karşısındakilerin gücüdür; günü gelince kullanılır.”</p>

    <p>Telefonu kaparken, “Karımı sevdim mi ben?” sorusunu ilk kez yüksek sesle sordu kendine. Daha önce, bu türden soruları bilinçaltının bütün gücüyle bastırdığını düşündü. Tıpkı, “Ülkü’yü sevdim mi ben?” sorusu gibi. Hayatında böyle sorulara yer yoktu, yapısı elverişli değildi. Bu türden soruların cevapları, düşünülmez yaşanırdı onun için.</p>

    <p>Ülkü’de ne varsa, onun tam tersiydi İpek. Diyalektik zıtlık falan değil, biraraya gelmesi olanaksız iki kutup. “Ben bu iki kadınla da birlikte oldum; bir gecelik, birkaç aylık onlarca kadından farklı olarak, bu iki kadınla hayatımı bölüştüm. Onları birbirlerinin yerine koydum. İkisi de hayatımın parçası oldu, ama o parçalar yitip gittiğinde, yokluklarını duysam da, hayatımdan bir şey eksilmiş gibi gelmedi. Bunun özeti ise, bazı insanların yaşamının parçası değil ta kendisi olan sınırsız, hesapsız, vazgeçilmez aşkı hiç bilmediğim, hiç tanımadığımdır.”</p>

    <p>Bir eksiklik mi? O güne kadar, bunun bir eksiklik olabileceğini düşünmemişti. Şimdi, içindeki büyük huzursuzlukla başetmeye çalışırken, “Belki de bir eksiklikti,” diye geçiriyordu aklından.</p>

    <p>Yine de, o ne demekse, “iyi koca” olmuştu. Şimdi İpek’le karşılıklı oturup kartları önlerine açsalar, İpek’in kendisini suçlayabilecek fazla bir şey bulamayacağından emindi. İşine düşkündü; evine, karısına, çocuğuna fazla zaman ayıramıyordu, doğru. Ama onun konumundaki kim daha fazlasını verebilirdi ki. Karısına karşı açık bir saygısızlığını, sevgisizliğini gören olmamıştı. Hatta karısının, başka biri için mutlak bir boşanma nedeni olabilecek aşk hikâyesini bile olgunlukla karşılamış, affetmişti. Önemli günleri unutmaz, karısının isteklerini, örneğin o bitmez tükenmez seyahat tutkusunu, kendisi katılamasa bile yerine getirmeye çalışırdı. Birlikte katıldıkları davetlerde, resepsiyonlarda, “Ne kadar uyumlu, ne kadar mutlu bir çift,” denilen türden bir görünüm sergilerlerdi. Giderek daha az birlikte görünmelerinin nedeni ise, bir süreden beri İpek’in kendisini sık sık “kötü hissetmesi”ydi. Yakın çevredekiler ve dedikoducular, genç kadının kendini içkiye verdiğini, alkolik olduğunu söyleseler de, Arın Murat’ın kendisinin ve ailesinin çevresine ördüğü saygı duvarı ve mesafe yüzünden, bunları yüksek sesle dile getirmeye çekinirlerdi. Kimse, İpek için Arın’dan daha iyi bir koruyucu olamazdı.</p>

    <p>Ama Arın Murat, o anda bile kendini ve herkesi kandırmaya çalıştığını biliyordu. Duygularını fazla dışlamayan, kendini hiçbir zaman kapıp koyvermeyen, neşeden kendinden geçip kederden hıçkırıklara boğulmayan, kahkahalarla gülmeyen, çığlık çığlığa bağırmayan, o seyrek orgazm anlarında bile gözleri yerinden fırlamış ama sessiz kalan, tepkileri hep ölçülü olan karısının duygusal derinliğini hiç hesaba katmamıştı.</p>

    <p>Bastırılmış her öfkenin, sessizce geçiştirilmiş her sitemin, içe akıtılmış her gözyaşının, atılmamış her çığlığın, yeni bir aşk arayışına, içki kadehlerine, uyku ilaçlarına, mutluluk haplarına ve hiçbirinin yetmediği anda da alkolizme ve depresyona dönüşeceğini görmezlikten gelmişti. Hatta karısının gerçek annesinin, kısa ömrünün son yıllarında bir ruh hastalıkları kliniğinde tedavi gördüğü gerçeğini de unutmayı yeğlemişti.</p>

    <p>Oysa karısı, kediler gibi kadınlarda da içgüdüsel olan gerçek ilgiyi ve sevgiyi koklama yeteneğiyle, evliliklerinin daha ilk yıllarında, ilişkilerinde ne olduğunu bilmediği, adını koyamadığı birşeylerin eksik olduğunu sezmişti. Arın’ın, o anlamsız aşk kaçamağını büyük sorun yapmamasının, olgunlukla karşılamasının, kısa bir konuşmadan sonra konuyu yok saymasının gerçek nedenini bir tek İpek biliyordu: Kendisini kıskanmayacak kadar ilgisizdi kocası. Evlilik ilişkilerinin Arın için önemi yoktu, tıpkı karısını kaybetmekten de korkusu olmadığı gibi... Karısının bu sezgilerini hissettiği halde bir şey yapmamıştı. Gerçekten sevdiği tek kadın olan Ülkü’yü tutmak için de bir şey yapmadığı gibi.</p>

    <p>Başının ağrısı biraz hafiflemişti, buna memnun oldu. Hiç değilse artık şakakları zonklamıyordu. Bir an aspirindeki mucizenin nasıl olup da bugüne kadar çözülemediğini düşündü. Çantasını kapadı, aynanın karşısında saçlarını, kravatını düzeltti. Aynadaki yüz biraz yorgun görünse de bitkin ve çökük değildi. Saçları hafif kırlaşmıştı. Hiçbir özel dikkat göstermediği halde vücudu yağlanmamış, göbek bağlamamıştı. Bilmeyen kimse, elli iki yaşında olduğuna inanmazdı.</p>

    <p>Aynadaki görüntüsünden memnun kaldı. Sorularla köşeye sıkıştırmaya çalışacaklarını bildiği zorlu bir toplantıya ve duygularından hiç emin olmadığı, toprağın ayağının altından kaydığını hissettiği Ülkü’lü bir geceye hazırdı.</p>

    <p>Çantasını alıp çıktı.</p>
  </div>
</body>
</html>
