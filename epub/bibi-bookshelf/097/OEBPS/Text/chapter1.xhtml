<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sıcak Külleri Kaldı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Paris’te faili meçhul bir cinayet ve bir gramer dersi</h1>

    <p>Ben bu... bu... “Ölü”yü daha önce de görmüştüm. Beş yıl önce miydi, yoksa yirmi beş yıl önce mi? Hatırlamıyorum. Ölüler yaşlanmaz derler, ama yaşlanmış işte. Çok... çok yaşlanmış.</p>

    <p>Bunu söylese, aklını kaçırdığını sanacaklar ya da rol yaptığını. En iyisi susmak, sadece sorulanlara cevap vermek, susmak...</p>

    <p>— <em>L’avez-vous identifié</em>?</p>

    <p>“Teşhis ettiniz mi?”</p>

    <p>Evet anlamında, hafifçe başını sallıyor.</p>

    <p>O zaman da aynı soruyu, aynı ses tonuyla, aynı umursamazlıkla sormuşlardı: “Cesedi teşhis ettiniz mi?”</p>

    <p>Bu sefer “ceset” demediler. “L”, ceset sözcüğünün yerini tutuyor. Fransızcanın bir özelliği...</p>

    <p>“Artikl’ler gereksiz sözcükler değildir Matmazel Öztürk; özel isimlerin önüne konmuş anlamsız ekler de değildir. Bazen, o iki-üç harfle dünyayı tanımlarsınız.”</p>

    <p>Ders: Gramer. Yer: gri taşlarla kaplı kasvetli bir avluya bakan loş bir sınıf odası. İç karartan koyu lacivert giysileri, saçlarını –ya da kazınmış kafasını– gizleyen arkadan bağlı lacivert örtüsüyle sıraların arasında, Katolik ahlakının ve Fransız dilinin zaptiyesi edasıyla dolaşan ince sarı yüzlü rahibe, parlak ama asi öğrencisini uyarıyor.</p>

    <p>Pencereye yakın bir sıraya oturmuş, dışarı bakıyor. Mevsim sonbahar olmalı. Neredeyse bütün avluyu kaplayan ulu atkestanesinin yaprakları sararmış, dökülüyor. Lacivert, zevksiz okul üniforması içinde büsbütün renksiz ve çelimsiz görünen küçük kız, soğuk sınıfta, tek başına cumartesi cezasını yazıyor: “Pronom”lar... Zamirler: Cümlede ismin yerine kullanılan sözcükler... Gramer dersinde Fransızca zamirlerin işlendiği o sıkıcı, bunaltıcı hafta boyunca, ev ödevlerini yapmayı inatla reddettiği için cumartesi cezasına kalmış. Aslında hiç de zor olmayan gramer ödevlerini neden yapmadığını, neden anlamsızca inat ettiğini kendisi de bilmiyor. Bir tepki, sessiz bir başkaldırı, “Umurumda değilsiniz, ben bildiğimi okurum” demenin kendince bir yolu.</p>

    <p>Başrahibe, hal ve gidiş notunun neden zayıf olduğunu merak edip konuşmaya gelen annesine, işaretparmağını burnunun altına dayayıp yukarı kaldırarak, kötü bir Türkçeyle, “Matmazel Oztürk işte boyle bir kız, burun boyle havada,” derdi.</p>

    <p>“Burnumu nasıl indirebilirdim, nasıl onların istedikleri gibi sakin, yumuşak başlı, itaatkâr olabilirdim? Çocuktum ve eziktim.”</p>

    <p>İstanbul’un azınlık sosyetesinin kızlarıyla, Amerikan kültürünü sonradan görme buldukları için çocuklarını Kolej’e değil de Fransız lisesine göndermeyi yeğleyen aristokrat özlemli zengin ailelerin kızlarının okuduğu bu okulda, sınıfın tek burslu öğrencisi... Öğle yemeği parası ödenemediği için yemeğini sefertasıyla getiren; sefertası açılınca ortalığa dağılan köfte veya haşlanmış yumurta kokuları arkadaşlarını rahatsız ettiği için yemeklerini yemekhanede değil de mutfağın yanındaki küçük odada yalnız yiyen; bundan utandığı için çoğunlukla hiç yemek yemeyen; öğle paydosunu avlunun ya da loş koridorların bir köşesinde kitap okuyarak geçiren küçük kız... Küçümsenmemek, ezilmemek, yalnız kalmamak için, en akıllı, en çalışkan, en parlak olmaya mahkûm ve mecbur. Beyoğlu’ndaki pahalı Lyon mağazasından alınamayıp evde dikilmiş, vücuduna tam oturmayan, kumaşı da lacivertinin tonu da diğerlerinkinden farklı üniformasının; ne kadar özenli kapatırsa kapatsın kokular saçan sefertaslarının; cep harçlığı yetmediğinden, giysileri uygun olmadığından katılamadığı Hilton’daki beş çaylarının; zaten hiç davet edilmediği partilerin ezikliğini yenebilmek, çocuk gururunu koruyabilmek için burnunu havada tutması, rakipsiz sınıf birinciliğinin dokunulmazlık zırhını kuşanması gerek.</p>

    <p>“L”, sordukları soruda hangi sözcüğün yerini tutuyor? “O”nun mu, yoksa “ceset”in mi?</p>

    <p>İki yanında duran görevlilere, soruyu yüksek sesle, Fransızca tekrarlıyor. Sorunun anlamsızlığını hiç yadırgamadan, “Öldürülen şahsın,” diyorlar. O’nun yani.</p>

    <p>O; sevgilim; yirmi yaşım, ilk erkeğim, sessiz ihanetim, çığlık gibi başkaldırım, yirmi beş yıllık bekleyişim, özlemim, göçebeliğim, son sığınağım, son umudum ve son hayal kırıklığım. O; oğlum; tek çocuğum, suçum, cezam, cinayetim...</p>

    <p>— Yaşlanmış, çok yaşlanmış, diye mırıldanıyor.</p>

    <p>— Kimileri ölünce yaşlı gösterir.</p>

    <p>Besbelli çok ölü görmüşler, kanıksamışlar.</p>

    <p>Yıllar önce öldüğünde –öldürüldüğünde– gencecikti, neredeyse çocuktu. Yüzünde hiç kan yoktu. Alabildiğine hüzünlü, sakin, güzeldi yüzü. Elini uzatıp yanağını okşamıştı. Sonra beynine ve göğsünün altına aynı anda saplanan o iki kor hançer. Sonra boşluk ve karanlık.</p>

    <p>Önündeki tuhaf demir masanın üstünde yatan ölüye bakıyor. Dudağının kenarından sızan kan yüzüne acılı, sert bir ifade vermiş. Belki de bu yüzden bu kadar yaşlı gösteriyor. İstese dokunabilir, ama içinden gelmiyor.</p>

    <p>Cumartesi cezasını çekmekte olan küçük kıza iki saattir gözcülük yapan uzun lacivert giysili, tahta göğüslü, başı saçlarını tümüyle kapatan lacivert bir örtüyle örtülü rahibe, cezanın sona erdiğini müjdeleyen küçük çanı neşeyle çalıyor. “Zamirleri ve zamir yerini tutan sözcükleri nihayet öğrendiniz mi Ülkü Oztürk?” “Evet efendim, ama Oztürk değil Öztürk.” Rahibe sevecen gülümsüyor: “Haklısınız Ülkü, benim de ‘o’ yerine ‘ö’ demeyi öğrenmem gerek.”</p>

    <p>Birazdan, teşhis raporu veya sorgu zaptı –işlerin nasıl gelişeceği henüz belli değil– hazırlanırken, soyadının baş harfini yine aynı şekilde açıklayacak. “O” değil “Ö”...</p>

    <p>Konu yıllar sonra yine aynı, konuşulan dil de; ama yer aynı yer değil.</p>

    <p>Birden rutubetli soğuğu ve kokuyu duyuyor. Rutubet, beton, çürümüş mimoza, sidik, belli belirsiz eter karışımı o iğrenç koku; çaresizliğin, korkunun, ölümün kokusu...</p>

    <p>Duvarda işkence aletleri asılıydı ve böyle bir masa üzerine yatırmışlardı.</p>

    <p>Ayakları ve elleri bileklerinden masaya bağlanmış; karnı deşilecek bir hayvan gibi sırtüstü, çırılçıplak yatıyor. Elektrik akımı geçtiğinde vücudu bin parçaya ayrılıyor. Sonra karanlık, sonra o koku: Vücudunda dolaşan, beynini yarıp geçen, bacaklarının arasından sızmaya başlayan kanın kokusuna karışan ölüm kokusu. Belli belirsiz seçebildiği yüzler. Maskeli miydiler? Kaç kişiler, iki mi, üç mü? Kendine gelirken beyninde yankılanan bir ses: “Bir de ‘Öztürk’müş. Türklük senin neyine orospu!”</p>

    <p>Yine o koku... Morgda çocuğun biraz soluk, biraz mahzun, alabildiğine genç ve güzel yüzüne bakarken duyduğu koku. Dünyanın neresinde olursa olsun, işkence odalarının ve morgların bildik kokusu.</p>

    <p>Belleğinin en ücra, en derin köşelerinden birinde yuvalanmış bir koku anısı: Erenköy’de bir eski konak. Bahçede morsalkımlar, maltaerikleri, manolyalar ve çıkrıklı bir kuyu vardı. Şahver Hala’nın öldüğü oda hangisi? “Yukarı katta, koridorun kameriyeye bakan tarafındaki son oda,” diyor babası. Beş yaşında falan olmalı, henüz okula gitmiyor. “Sakın o odaya girmeye kalkma, korkarsın sonra.”</p>

    <p>Mevsim yaz ortaları. Yaseminlerin ve sarı ponpon güllerinin kokusu havaya yayılıyor. Eski konağın bahçesi, her türlü otun ve çiçeğin birbirine karıştığı bakımsız bir cennet. Hava sıcak, çok sıcak. Saraylı Şahver Hala’nın cenazesi evden daha dün çıkmış. Hanımelleri ve yaseminlerle sarılı kameriyenin ortasındaki tahta masanın üstünde, bir sürahi buzlu vişne şerbeti duruyor. Babası, annesi, yengeler, amcalar konağın ne olacağını konuşmaya dalıyorlar. “Buralarda arsalar para etmeye başladı, müteahhide veririz.” Pembe tafta elbisesinin kabarık eteklerini hışırdatmamaya çalışarak yavaşça evin içine süzülüyor. Başını omuzlarının içine gömüp küçülerek merdivenleri çıkıyor. Babası, “Kameriyeye bakan taraftaki son oda,” demişti. Bütün odaların kapılarını tek tek yokluyor; hepsi kilitli. Yüreği çarparak son odanın tokmağını çeviriyor. Gıcırtıyla açılan, oymalı ahşap bir kapı. Önce hiçbirşey göremiyor. Ağır kadife perdeler sıkı sıkıya kapalı. Pencereden, perdenin iki kanadı arasından ince bir ışık sızıyor. Gözü karanlığa alıştıkça yatağı, yatağın üstündeki mavi atlas yorganı, bir köşeye üst üste yığılmış kadife yastıkları hayal meyal seçiyor. Sonra kokuyu duyuyor: ölümün kokusu...</p>

    <p>Morgun ürpertici soğuğu içini donduruyor. Sırtı ürperiyor. Koku; o çıldırtıcı müthiş koku gitgide yoğunlaşıyor. “Bu kokuyu daha önce de duymuştum. Bu ölüyü daha önce de görmüştüm. Bu cesedi daha önce de teşhis etmiştim.”</p>

    <p>Bunları yüksek sesle söylediğini fark edip ürküyor.</p>

    <p>Görevlilerden biri, ilgisiz bir sesle,</p>

    <p>— Yakınınız mıydı, diye soruyor.</p>

    <p>— Hayır, diyor. İşim gereği tanırdım. Artık çıkabilir miyiz buradan? Koku... Bu kokuya dayanamıyorum.</p>

    <p>— Dezenfektan ilaç kokusu Madam. Sakin olun lütfen.</p>
    <hr />

    <p>Gazetedeki sabah toplantısında, Avrupa Birliği’ne üyelik için çabalayan Türk hükümetinin Paris’te düzenlediği “Demokratikleşme Sürecinde Türkiye” konulu yarı resmî toplantıyı izleyemeyeceğini, önemli görülüyorsa başka birini göndermeleri gerektiğini söylediğinde herkes şaşırmıştı. Türkiye ile ilgili gelişmelere ne kadar duyarlı olduğunu, en önemsiz bir olayın bile peşinden nasıl koştuğunu, haberin gazeteye girmesi için nasıl çabaladığını iş arkadaşlarının hepsi bilirdi.</p>

    <p>Toplantıyı izleyemeyeceğini söyler söylemez, açık vermek korkusuyla alelacele bulduğu mazeretleri art arda sıralamaya başladı: Aynı saatte Kuzey Iraklı Türk ve Kürt derneklerinin ortak toplantısı vardı ve önemliydi; zaten resmî bir toplantıdan fazla bir şey beklememek gerekirdi; devletin resmî söyleminin ötesine geçilemeyeceğine göre, basın bildirisi haberi yapmak için yeter de artardı bile...</p>

    <p>Yıldızının bir türlü barışmadığı dış haberler şefi, Türkiye’yi yakından izlediğini ve konusuna hâkim olduğunu göstermek isteyerek,</p>

    <p>— Toplantıda konuşacağı bildirilen Mösyö Murat’ın ilginç siyasal kişiliğine rağmen mi, diye sordu.</p>

    <p>Murat’ı, Fransızca okunuşuyla “Müra” olarak telaffuz ediyordu.</p>

    <p>İnadına “Murat” telaffuzunun üstüne basa basa,</p>

    <p>— Evet, Mösyö Murat’ın ilginç olarak nitelediğiniz kişiliğine rağmen, dedi.</p>

    <p>Birbirlerini sevmiyorlar, bunu belli de ediyorlardı. Adam, Türk asıllı bir kadının, saygın bir Fransız gazetesinin dış haberler bölümünde, hem de önemlice bir konumda bulunmasından rahatsızdı. Cezayirliler, Faslılar yetmiyormuş gibi, şimdi de Türkler! Üstelik de siyasal mülteci ve komünist... Sol eğilimli diye bilinen bu gazetede bile, benzeri düşünceler havada uçuşur; bazen bir iş arkadaşınızın gözlerinde, bazen anlamlı bir susuşta, bazen açık açık, pervasızca dile getirilir, yaralardı. Orada, aralarında bulunmanız, lütufla tahammül arasında bir çizgide kabullenilir; böyle olmasa bile, yabancılığın, sürgünlüğün, Doğululuğun aşırı alıngan ruh haliyle, size öyle gelirdi. Hele bir de, “Müslüman kadınlar nasıl sevişirler, hep merak ederdim,” sorusu cevapsız kalmışsa.</p>

    <p>— Nasıl isterseniz Madam Öztürk. Ben her iki haberi de yorumlarıyla birlikte sizden bekliyorum. Tarafsız olmaya çalışacağınızı umarım. Mösyö Murat’yı şahsen tanır mısınız? Ses tonunuzdan, çok hoşlanmadığınızı çıkarıyorum.</p>

    <p>— İşim gereği izlediğim biri; yakından tanımam. Devlet kademelerindeki yükselişi, yıldızının parlaması, önemli görevlere getirilmesi benim Türkiye’yi terk etmemden sonraya rastlıyor. Kendisine karşı hiçbir önyargım yok. İyi bir bürokrat olduğunu, konusunu iyi bildiğini düşünüyorum. Mösyö Murat’ın konferansını başka biri izlemeyecekse, basın bültenini alır, haberi yetiştiririm, endişelenmeyin.</p>

    <p>“Onu şahsen tanır mıyım? Dedelerinden miras Balkan soyluluğunun izlerini taşıyan yüzünü; ellerini, gözlerini, sesini, ince ve güçlü vücudunun sıcaklığını, göğsündeki sarışın kılları; yalnızlığının maskesi olan ya da onu yalnızlığa mahkûm eden özgüvenini; vurgusu, tınısı önceden düşünülmüş, yine de samimi ve doğalmış gibi gelen sesini, konuşmasını; tutarlılık sandığı inatçılığını, yüksek siyaset sandığı pazarlıkçılığını, buz gibi retlerini, ödünsüzlüğünü, bazen bir alev gibi parlayan hemen gemlemeyi başardığı heyecanlarını ve bütün bunlarla çelişen tutkulu, azgın sevişmelerini bilir miyim?</p>

    <p>Hayır; Arın Murat’ı şahsen tanımam; vücudumla, yüreğimle, beynimle tanırım. Onu, on sekiz yaşımın, yirmi yaşımın İstanbulu’yla; Boğaziçi’nin erguvanları, Adalar’ın mimozaları, Bebek Koyu’ndaki dolunaylar, eski beyaz yalılardaki sedef kakmalı yataklarla; ilkokulda elişi dersinde örnek bezlerimizin kenarlarına işlediğimiz sıçan dişi antikaya benzeyen sıra sıra ışıklı camlarıyla Boğaz’da süzülen gece vapurlarıyla; ‘Ben sana mecburum’lu, ‘Oysa koca da ne benim kollarım var / soy bir portakal, yedir bana dilim dilim’li, ‘İstesek sevişirdik ama olmadı’lı aşk dizeleriyle tanırım. Kendi yabancılığımızı, göçmenliğimizi unutup turistlerden, yabancılardan kıskandığımız, kendimizin sandığımız bu çılgın ve yaşlı şehrin, Paris’in yirmi beş yıl önceki gençliğiyle, isyanıyla, büyüsüyle, umutları ve hüzünleriyle tanırım.</p>

    <p>Ve onu ben, en çok sesiyle tanırım. Yılları –çok uzun yılları– aşarak gelen telefondaki bir sestir o. Tam da artık unutmaya başladığımı; kendime bile ağır gelecek kadar yüklü anılar sepetinin en altına saklamayı başardığımı sandığım bir gün, telefondan gelen bir hayalet ses...”</p>

    <p>Otuz yıl öncesine dönüyor. “Tam otuz yıl geçmiş, inanılır gibi değil!”</p>

    <p>On dokuz yaşı, hiçbir mahremiyete olanak vermeyen küçücük evin oturma odasında, telefonun durduğu sehpanın yanında yere oturmuş bekliyor. Dizlerinin üzerindeki kitabı okumaya çalışıyor, ama nafile; sadece küçük siyah noktacıklar görüyor. Sehpanın ayaklarındaki tahtakurdu deliklerini ve ceviz kaplamadaki budakları sayıyor durmadan. “Bine kadar sayacağım. Telefon çalmazsa artık beklemeyeceğim.” Yüreği ağzında. Gözucuyla mutfakta birşeyler yapan annesini ve kardeşini izliyor. Allah vere de, telefon çaldığında odaya girmeseler. Dört yüz, dört yüz on, yedi yüz seksen yedi, dokuz yüz doksan dokuz... Telefon çalmıyor. Yüreği göğsünden çok aşağılara, neredeyse midesine düşüyor. Kusacak gibi oluyor. “Ben aramamalıyım, onun aramasını beklemeliyim.” Dayanamayacağını, arayacağını biliyor. Yeniden saymaya başlıyor: on iki, seksen dokuz, üç yüz atmış, altı yüz yetmiş beş, dokuz yüz, dokuz yüz doksan sekiz, bin!..Telefon çalmıyor. Kardeşi çoktan odaya girmiş, annesi bulaşıkları bitirmiş, ayaklı lambanın altındaki koltuğuna kurulmak üzere. Sadece birkaç saniyesi var. Numarayı aceleyle çeviriyor. “Başkası çıkarsa kapatırım.” Telefon hemen açılıyor. “Telefonun başındaymış demek. Belki de tam beni aramak üzereydi. Keşke numarayı çevirmeseydim.” Ama artık çok geç.</p>

    <p>— Alo, diyor usulca. Alo, benim.</p>

    <p>Karşı tarafta bir duraksama.</p>

    <p>— Ah, sen miydin!</p>

    <p>Sesi sıkıntılı ve uzak. Anlamazlıktan geliyor.</p>

    <p>— Aramanı bekledim. Sonra... Sonra, belki de düşürememişsindir diye düşündüm. Bizim telefon hep meşguldü de.</p>

    <p>Oysa telefonları hiç meşgul olmazdı. Ay sonunu borçsuz harçsız getirmenin başlıca uğraş olduğu bu evde, telefon çok kullanılmaması gereken bir lükstü. İkisi de biliyor bunu. Genç adam sevgilisini memnun etmek için yalan söylemeye bile gerek görmüyor. O zaten hiç yalan söylemez. Yalana ihtiyacı yoktur.</p>

    <p>— Arayamadım, diyor. Yarına çok işim vardı. Çalışmam gerekiyor.</p>

    <p>— Yarın buluşmayacak mıyız, diye son bir umutla soruyor.</p>

    <p>— Bilmiyorum. Belki akşamüstü olabilir. Ben seni ararım.</p>

    <p>Genç kız, içinden yükselen hıçkırığı bastırmaya çalışırken fısıldıyor:</p>

    <p>— Seni ne kadar özledim bilsen.</p>

    <p>Annesinin sesini duyuyor:</p>

    <p>— Yine kiminle konuşuyorsun öyle fısır fısır? Aybaşında telefon faturalarını ödeyen sen olmadıktan sonra...</p>

    <p>Dargelirli memur ailelerin gündelik yaşam kaygıları. Tutumlulukla pintilik, yoksullukla orta hallilik arasında gidip gelen o incecik çizgi. Hep sorun olan kira, telefon faturaları, yol paraları, cep harçlıkları. Babanın beklenmeyen ölümüyle, iki öğretmen maaşından tek öğretmen maaşına daralan aile bütçesi. Anne işten gelip küçük kızlar ödevlerini bitirdikten sonra, gece yarılarına kadar yapılan ek konfeksiyon işleri: Çocuk mantolarının göğüslerine dikilen ördek ve tavşan motifleri; ceketlerin önlerine, astar içine veya yakalara teyellenen tela ve klapalar; eteklere işlenen serpme çiçekler...</p>

    <p>Parçaları Cağaloğlu’nun arka sokaklarındaki eski, harap bir handan alıp Levent’teki eve getirirdi. Masraf olmasın diye taksiye binmez; her köşe başında yere koyup dinlenmek zorunda kaldığı iki kocaman torbayı sürükleye sürükleye otobüse kadar taşır; saatte bir kalkan Cağaloğlu-Levent otobüsünün arka sahanlığının köşesine torbalarıyla beraber büzülürdü. Otobüs yol boyunca dolar, yolcular kapılardan taşar, ayakta güçbela durabilen yorgun ve bezgin insanlar, gençkızın neredeyse boyu kadar torbalara bakarak söylenir, bir bilete üç kişilik yer kapladığı için kızarlardı. Yerin dibine geçer, yüzüne kan hücum eder, avuçları terler, susardı.</p>

    <p>Bir gece, güzel bir yaz sonu gecesi; telaları, tavşan ve ördek motiflerini, renkli iş ipliklerini, renk renk çocuk elbiselerini, Cağaloğlu’ndaki ürkütücü han odalarını ve ucuz emekle semiren karanlık konfeksiyoncu yazıhanelerini, belediye otobüslerinin arka sahanlıklarında yaşanan sıkış tepiş utançları kucağındaki iplik ve kumaş parçalarıyla birlikte silkip attığında on sekizindeydi.</p>

    <p>Hava sıcaktı. Tek katlı küçük evin arka odasındaki bütün pencereler ve verandanın kapısı ardına kadar açıktı. Dışarıdan, verandadan hanımelleri ve zambakların baygın kokusu, ışığa ve taze kana koşan sivrisineklerle birlikte odaya doluyordu. Annesi ayaklı lambanın altında, başını işine eğmiş, dünyadan kopmuş çalışıyordu. Kadının saçlarının beyazlaşmaya başladığını, omuzlarının düştüğünü, yaşlandığını ilk o gece fark etti. “Oysa daha kırk beş yaşında bile değil. Ne zamandır ona dikkat etmemişim. Evdeki eski bildik bir eşya gibi önünden geçip gitmişim hep.” İçi burkuldu. Annesi ve kardeşiyle aralarındaki uzaklığı, iletişimsizliği düşündü.</p>

    <p>Üzerine dikilmiş bakışları görmeden hisseden yorgun kadın, işinden başını kaldırıp neredeyse boş gözlerle baktı.</p>

    <p>— Bir şey mi istemiştin?</p>

    <p>Eteğine yapışmış iplik parçalarını temizlerken fısıldadı:</p>

    <p>— Artık tamam anne. Bu işi bitirelim artık. Bir daha iş getirmeye gitmeyeceğim. Elime iğne iplik de almayacağım.</p>

    <p>Açık kapıdan aceleyle arka bahçeye çıktı. Gökte dolunay vardı ve zambaklar ay aydınlığında gün ışığından daha beyaz görünüyordu. Verandanın basamaklarına oturdu. Çiçek kokulu havayı içine çekti. Yan bahçeden saklambaç oynayan çocukların neşeli çığlıkları geliyordu. “Üç-beş yıl önce biz de böyle koşuştururduk buralarda.” Komşu evlerden yükselen ızgara kokularını, kahkahaları, konuşmaları duyuyordu. Herkesi gülüşünden, sesinden, pişirdiği yemeğin kokusundan tek tek tanıyacak kadar uzun süredir bu mahallede, bu küçük evde yaşıyorlardı. Burayı seviyordu, burada kendini eşitler arasında güvenlikte hissediyordu. “Burası benim çocukluğum, gençkızlığım, bütün dünyam; arkadaşlarım, sırdaşlarım, çocukluk aşklarım, hayallerim... Eksik olan nedir peki? İçimdeki bu doyumsuzluk, bu soğuk boşluk da nedir?”</p>

    <p>Küçük sessiz evin, sokakları yasemin ve ıhlamur kokan bu semtin, bir huzur ve güvenlik hapishanesi olduğunu; on sekiz yaşına giydirilmiş masumiyet gömleğinin, arzulu bedenine artık dar geldiğini anladı.</p>

    <p>Sessizce içeri girdi. Annesi, hiçbir şey olmamışçasına, lambanın altında işine devam ediyordu. Girdiğini fark edince başını kaldırdı.</p>

    <p>— Haklısın, son aylarda çok bunaldın. Hem bitirme sınavları, hem bu işler... Sıkıldıysan biraz yandaki komşulara geç. Zaten birkaç parça kaldı. Bu gece bitirelim de yarın teslim ediver. Ödemeyi hemen yaparlarsa önümüzdeki hafta Silivri’deki öğretmenler kampına gideriz. Yer ayırtmıştım.</p>

    <p>— Siz Ülker’le gidin anne. Yarın işleri teslim eder, parayı da alırım. Ama artık son; ben bu işte yokum. Çok istiyorsanız, prenses kardeşimle devam edersiniz Miki işlemeye. Biraz da o taşısın kahrolası torbaları Cağaloğlu’ndan Levent’e.</p>

    <p>Annesinin sesini taklit ederek sürdürdü:</p>

    <p>— Ülker prensestir, nazlıdır, ipek gibidir. Ama ne çare! O da çok geç kalmadan öğrenmeli Hanya’yı, Konya’yı.</p>

    <p>Kardeşine duyduğu nedensiz öfkeye, kendisinin bile anlam veremediği hınca şaştı. Annesinin yorgun yüzündeki korkuyla keder karışımı ifade yüreğini sızlattı. Sevgiden değil, sadece sorumluluk duygusu ve alışkanlık yüzünden, kadını rahatlatmak için, söylediklerini bir an önce tamir etme kaygısına kapıldı:</p>

    <p>— Zengin ailelerin budala ve haylaz çocuklarına ders vermeye razıyım. Fransızca fen dersleri, hele eve gidilirse iyi para ediyor. Bizim okulun mezunlarının tercih edildiğini duydum. Merak etme anne, üzerime düşeni yaparım.</p>

    <p>“Üzerime düşeni, hatta düşmeyeni bile hep yaptım ben. İlkokulda, her sabah ‘Yasam küçüklerimi korumak, büyüklerimi saymak, yurdumu budunumu özümden çok sevmektir’ andını, anlamını hiç düşünmesek de bağıra bağıra okurduk. Fransız okulunda, cezaya bıraktıklarında yüzlerce defa ‘<em>devoir</em>’ (vazife) diye yazdırırlardı. Evde, bir insanın vatanına, milletine, devletine karşı görevleri kadar, ailesine karşı vazifelerinin de kutsal olduğu öğretilirdi. Babam, ‘Hak yok, vazife vardır’ dizelerini sever, ‘Orda bir köy var uzakta... Gitmesek de, görmesek de o köy bizim köyümüzdür’ manzumesini ezberletirdi bize. Hep vazifelerim vardı benim. Önceleri aileme, anneme, kardeşime, okuluma, öğretmenlerime, vatana, millete; sonraları halka, işçi sınıfına, devrime, partiye, dünyaya karşı vazifelerim vardı. Herkese, her şeye doğuştan borçluydum sanki.”</p>

    <p>Üzerine düşeni –neden düştüğünü bile sorgulamadan– yapmıştı: Artık üç ayrı eve derse gidiyor; zaman zaman sıkıntıdan avaz avaz bağıracak hale de gelse, içinden o tembel ve budala veletleri bir güzel dövmek de geçse, dudaklarına kas kasılmasından bozma bir gülücük takarak, ikiyüzlü bir sabırla birşeyler öğretmeye çalışıyordu.</p>
    <hr />

    <p>Morgdan çıkarken, görevlilerin artık iki yanında olmadıklarını, gevşek adımlarla arkasından yürüdüklerini fark edip ferahladı. Binanın anakapısından dışarı çıkınca yüzüne bir eylül akşamının serinliği vurdu. Derin bir nefes aldı. Bütün zamanlardan, mevsimlerden, iklimlerden habersiz, bin yıl karanlık bir hücrede kalsa da, sadece havayı koklayarak, yumuşacık ışığı gözleyerek tanıyabileceğine inandığı mevsim: sonbahar...</p>

    <p>Paris’te sonbahar: <em>Les Feuilles Mortes</em>, Yves Montand, Brassens, <em>Paris’i Son Gördüğüm Zaman</em>, Sartre, <em>Ne Me Quitte Pas</em>, <em>Merhaba Hüzün</em>, doludizgin yaşanan aşk, yüreklerden sokaklara taşan devrim, kara kedili Lautrec posterleri, Eski Hal’de soğan çorbası, istiridye ve beyaz şarap, “Yasak yasaktır” ve “Sokak güzeldir” afişleri, Marcuse, <em>Tek Boyutlu İnsan</em>, Marx, Althusser... Kızıl-sarı sonbahar yapraklarının tıpkı şarkıda olduğu gibi yerlerde uçuştuğu Sen boyları, bulvarlar, parklar. Sanki koca şehir tek bir kuru yaprakmış gibi gelir insana. Birden boşanan yağmur, Boulevard Saint-Michel’de, Saint-Germain’de koşarak sığınılan ünlü kafeler. Paramız olunca Café de Flore’a giderdik en çok; Sartre’ı beklerdik, gelirdi de... Paris’te eylül: Halin balık, istiridye, soğan çorbası, çiçek, baharat, sosis karışımı ağır kokusu; Çiçek Pazarı’nda krizantemler, yıldız çiçekleri, karanfiller, beyaz fareler, tavşanlar, kuşlar; Sen Nehri’nin üzerinde turist taşıyan <em>Bateau</em> <em>Mouche</em>’lar, nehrin sol yakasındaki <em>bouquiniste</em>’ler, köprülerin altında sayıları giderek azalıp turistikleşen <em>clochard</em>’lar.</p>

    <p>“Nehrin iki yanına bir Paris afişinden fırlamış gibi dizilmiş <em>bouquiniste</em>’lerin tezgâhlarında, kitap, kâğıt, gravür, kartpostallar arasında eşelenir, çoktandır aradığımız bir kitabı bulunca küçük sevinç çığlıkları atardık. Türkiye’den göçmüş Ermeni Madam Sofi’nin, topu topu yedi masalık lokantası Saint-Germaine’e açılan ara sokaklardan birindeydi. Yemeği önünüze koyarken, yıllar geçtikçe büsbütün unutmaya başladığı Türkçesiyle, ‘Yiyin, yiyin; <em>bon</em>’dur, <em>bon</em>’dur’ demesi; şarap şişelerine sokulmuş, eridikçe şişelerin çevresini damla damla sarmış renk renk mumlar. Sabahları sıcacık, gevrek bagetlerin içine sürülen mis gibi tereyağları; evin karşısındaki mahalle fırınından alınan taptaze kruvasanlar... Paris’i Paris yapan; bütün yıpratılmışlığına, harcıâlemliğine, sıradanlaşmışlığına rağmen, hâlâ büyüsünü koruyan, aydın özentisi burun bükmelerimize direnen, kendimize rağmen sevdiğimiz her şey...”</p>

    <p>Yağmurlu bir eylül günü Saint-Michel’den geçiyor; üstünde eski, ince bir pardösü. Saçları, yüzü, elleri ıslanıyor. Arkadaşlarla her zaman buluştukları öğrenci kahvesine sığınmak için hiç acele etmiyor. Yağmur umurunda değil; aksine, su damlacıklarının derisinin altına, taa yüreğine kadar sızmasını, içindeki isyanı, kederi soğutmasını diliyor. Birkaç gün sonra bu şehirden ayrılacak. Sadece şehirden ayrılmak mı içine böyle koyan? “Yirmi üç yaşındaydım, âşıktım; yaşamdan umutlu, aşkımdan umutsuzdum ve tabii kederliydim.”</p>

    <p>Paris’te sonbahar: Bütün bunlar, gençliğimiz ve daha birçok şey. Bir de o adsız ve tanımsız duygu; hayır, aşk değil, acı veren bir saplantı. Çoktandır iki kişilik olmaktan çıkmış, belki de hiçbir zaman iki kişilik olmamış, paylaşılmamış, kendi içinde büyütüp taşıdığı sıcak ve hüzünlü bir özlem. Kendi kendine sevişmek gibi, derin bir mağarada insanın kendi sesine cevap veren yankı gibi bir şey.</p>

    <p>Morgun kapısında, taze ve serin havayı içine çekiyor. İçinde ürkütücü bir dinginlik, derin bir ıssızlık. Sarı bir yaprak –bir çınar yaprağı olmalı– mermer basamakları sıyırtıp ayaklarının dibine düşüyor. Yere eğilip yaprağı alıyor. Unutulmaz şarkının unutulmaz sözleri: “Ölü yapraklar son çağrım olacak; anılar ve pişmanlıklar da öyle... Ve Kuzey rüzgârı onları önüne katmış, unutmanın soğuk gecesine savuruyor...”</p>

    <p>Alacakaranlık. Birazdan ölümün ve unutmanın soğuk gecesi başlayacak. Ne anıların ne de pişmanlıkların artık kimseyi, hiçbir şeyi geri getiremeyeceği ıssız ve karanlık gece. “Ve ben, yaklaşan gecenin eşiğinde yapayalnızım.” İçindeki duygu önce kedere, sonra korkuya dönüşüyor. “Dünyanın ortasında, yapayalnızım. Oysa ne kadar çoktuk, ne kadar kalabalıktık...”</p>

    <p>Adli tıp binasının geniş mermer basamaklarında, elinde kuru bir çınar yaprağıyla, öylece kararsız duruyor. Yanına gelen sivil giyimli bir adam, emniyet görevlisi kimliğini göstererek kibar bir sesle, merkeze kadar gidip teşhis tutanağını imzalaması ve belki de birkaç küçük soruyu cevaplandırması gerektiğini söylüyor. Kaldırımın hemen önüne park etmiş resmî plakalı siyah otomobile doğru yürüyorlar.</p>

    <p>Niye hep siyah olur bu resmî araçlar? Gücün, iktidarın, devletin ve ölümün rengi siyah mıdır? Saçmalıyorum, diye düşünüyor. Saçmalıyorum ve şu bulunduğum durumda saçmalamaktan başka yapabileceğim bir şey yok.</p>
    <hr />

    <p>İnsan nedense öyle sanır, ama hep siyah değildir o otomobiller. 1971’in bir haziran günü, Ankara’da, Yıldırım Bölge’deki askerî tutukevinin –kışlanın ortasında, alelacele hazırlanmış birkaç baraka– iç avlusuna gelen otomobil siyah değildi; çamurlukları bordo kırmızı, gövdesi bej rengi, 58 model bir Chevrolet’ydi.</p>

    <p>Gözaltı koğuşu tek katlı, ağır demir kapılı, ince uzun, sarı badanalı bir binaydı. Geçici olduğundan, pencerelerine parmaklık bile konulmamıştı henüz. Çoğu Orta Anadolu’nun ilköğretmen okullarında öğrenci veya çiçeği burnunda taze öğretmen, on sekiz-yirmi yaşlarında on altı gençkız, bara gelen astsubaydan konsomasyon ücreti almakta direndikleri için tutuklanmış üç konsomatris, bir de o; yirmi kadın, koğuşun ortasındaki uzun tahta masanın etrafına dizilmiş, önlerindeki kirli suratlı bakır taslardan bulaşık suyuna benzer sabah çorbasını kaşıklıyorlardı.</p>

    <p>Buraya getirileli iki gün olmuştu. Çoğu birbirini okuldan tanıyan, sürekli devrimci marşlar, neşeli şarkılar, yanık türküler söyleyip cıvıldaşan, durumlarından pek de rahatsız görünmeyen çocuk yaştaki kızlar daha deneyimliydiler. Yatılı okul alışkanlıklarıyla ranzalara tünüyor, pencerelere yakın geçen Mehmetçikleri, kızları gözetlemeye çalışan nöbetçileri binbir cilveyle kandırıp subay kantininden çay, çikolata, çiklet, cola aldırıyorlardı.</p>

    <p>Koğuş doluydu, boş yatak yoktu. Kızlar, yeni gelene ikram olsun diye ranzalardan birinin alt yatağını boşaltıp Ülkü’ye vermiş, iki öğretmen adayı gençkız tek yatağı paylaşmaya başlamıştı. Yatak, ter ve insan kiri kokuyordu. Başını yastığa koyduğu anda koku büsbütün yoğunlaşıyor, kusmamak için kendini güç tutuyordu. Serâpâ iyi niyet ve fedakârlıkla donanmış kızcağızları kırmamak için bütün gece yatağın içinde oturmuş, soranlara uykusunun kaçtığını söylemişti.</p>

    <p>Çorba taslarına dalıp çıkan bakır kaşıkların madenî sesini ve konuşmaları bastıran motor gürültüsü, uzun tahta masanın çevresinde telaşlı bir dalgalanma yarattı. Kızlar olup bitenleri yakından izlemek için yüksek pencerelerin önündeki ranzalara tünediler.</p>

    <p>— Bu Chevrolet geçen hafta da gelmişti. Erkekler koğuşundan birilerini bindirip götürmüşlerdi.</p>

    <p>— Belki de tahliye arabasıdır.</p>

    <p>— Alırken kötü bir cipe bindirmişlerdi, tahliye lüks otomobille yapılıyor demek.</p>

    <p>— Lüksleri batsın faşistlerin. Arabaları parçalansın!</p>

    <p>Neden burada olduklarını, neden gözaltına alındıklarını, “Ne olacak! Pis faşistler, emperyalizmin uşakları!” sloganıyla özetleyiveren; çocukça masumiyetleri ve pervasızlıklarıyla korkuyu yenen; okudukları devrimci romanlardaki, kendilerini devrime ve işçi sınıfına adamış fedakâr kadın kahramanları oynayan gencecik kızlar keyifle, neşeyle kıkırdaştılar.</p>

    <p>İki gün önce “almaya” geldiklerinde, şafak daha sökmemişti. Kapı kırılırcasına tekmelenirken, rüyasında, fırtınalı bir denizde dalgalara karşı koymaya çalışıyordu.</p>

    <p>Ne kadar kalabalık, ne kadar hoyrat, ne kadar ürkütücüydüler. Miki Maus desenli geceliğiyle kapıyı açtığında göğsüne dayanan uzun namlulu silahlardan ürkmedi bile. Çünkü her şey gerçeküstü, hatta komikti. Bir sürü üniformalı, silahlı adamın karşısında, saçı başı dağınık, uyku mahmuru, çocuksu, komik, yapayalnız, korumasız duruyordu.</p>

    <p>Bir an duraksar gibi oldular. Yanlış adrese geldiklerini sandılar belki de. Karşılarındaki gencecik kadın, beyinlerine kazınmış komünist militan tipine hiç benzemiyordu. Hepsi üniformalıydı. Askerlerin üzerinde, Amerikan filmlerinde görülen haki-kahverengi-yeşil alacalı komando giysileri vardı. Subayların biri üsteğmen, biri binbaşıydı. Rütbelerini saklamaya gerek görmüyorlar; görevlerini yaptıklarını, vatanı bölücü komünistlerden kurtarmaya çalıştıklarını düşünüyorlardı. Yine de biraz sıkıntılı, ikircimli bir halleri vardı. Henüz şafak sökmeden, gün ağarmadan neden orada olduklarını, bu evde ne aradıklarını; uyku sersemliğini üstünden atamamış bu gencecik kadının suçunun ne olduğunu kendi kendilerine de sorar gibiydiler.</p>

    <p>Takım komutanı binbaşının sesi bir yumuşuyor, bir sertleşiyor; “sen” ile “siz” arasında gidip geliyor; yatakların, kilimlerin altı, kitaplık, mutfak rafları, koltuklar, hatta çöp tenekesi gizli belgeleri aramak için deşilip altüst edilirken, aradığı şeyi bulamamanın hırsıyla, “Siz komünist vatan hainleri yüzünden uykumuz durağımız kalmadı!” diye bağırıyordu. Zafer kazanmış bir komutan edasıyla havaya kaldırıp burnuna doğru salladığı kitapların –Lenin’den <em>Ne Yapmalı</em>, Marx’ın <em>Kapital</em>’inin birinci cildi, Nâzım’ın <em>Son Şiirler</em>’i, <em>Aydınlık</em> dergileri, TİP Programı, <em>Emek</em> dergisi, Gorki’nin <em>Ana</em>’sı, üniversitedeki ders notları, Althusser’in <em>Lire le Capital</em>’i, afişler– zararlı olup olmadığına bir türlü karar veremiyor; yaptığı işten kendisi de rahatsız olup, “Sizleri bilirim. ‘Cahil herifler eve gelip Larousse’u bile Rus sanıp götürdüler’ diye anlatırsınız. Hepsi beynelmilel komünizmin, siyonizmin propagandası,” diye söyleniyordu.</p>

    <p>Binbaşı kitaplarla meşgulken, üsteğmen duvardaki resimlere, ıvır zıvır süslere hücum etmişti. Resimleri tek tek indiriyor, arkalarında birşeyler arıyor, bulamadıkça sinirleniyordu. Birden gözü, duvara mavi boya kalemiyle yazılmış dizelere takıldı: “Seviyorum seni, ekmeği tuza banıp yer gibi / Geceleyin ateşler içinde uyanarak / ağzımı dayayıp musluğa su içer gibi, / İstanbul’da yumuşacık kararırken ortalık / Seviyorum seni ‘yaşıyoruz, çok şükür’ der gibi.”</p>

    <p>Sinirli bir sesle,</p>

    <p>— Bu ne, diye sordu.</p>

    <p>— Şiir.</p>

    <p>— Kimin şiiri? Duvarda ne işi var şiirin?</p>

    <p>“Duvara tırmanmış herhalde,” diyecekti, işin şakaya gelir tarafı olmadığını fark edip vazgeçti.</p>

    <p>— Bilmem, galiba Yahya Kemal’in.</p>

    <p>Teğmen, duvara yazılmış dizeleri de; resimler, duvar süsleri, afişler gibi söküp çıkarmak, parçalamak istiyor, beceremedikçe öfkeleniyordu. Askerlerden birine,</p>

    <p>— Sil şu yazıları, diye sertçe emretti. Sil şunları. Parola marola olmasın!</p>

    <p>Ne tuhaf! Tıpkı dernekteki “yoldaşlar” gibi, diye düşündü Ülkü. Onlar da ne zaman buraya gelseler, “Sil şu yazıları,” derlerdi. Şiirlerin Nâzım Hikmet’e ait olduğunu söylemek bile işe yaramazdı.</p>

    <p>İçinden taşan duyguları; adına devrimci çalışma denen o hay huy içinde unutmaya çalıştığı kederi, umutsuz tutkuyu, bir türlü dindiremediği özlemi haykırabilmek için ihtiyacı vardı duvarlara yazdığı dizelere. Şarkılara, şiirlere, içkiye; gündeliği, sıradanı aşan birşeylere ihtiyacı vardı. Duvardaki dizeleri, hele de o muhteşem “Seviyorum seni, ekmeği tuza banıp yer gibi”yi silmemekte direnmiş; devrimci çevrenin baskısını sadece kendisine ait olması gereken özel ve kişisel yaşamına bir tecavüz gibi algılamış, içini öfke ve sıkıntı kaplamıştı.</p>

    <p>Sadece o; gençlerin Ömer Ağabey ya da Hoca dedikleri Ömer Ulaş, tartışmaları her zamanki saygın ve otoriter tavrıyla kesmiş, “Evleri, insanların kendi özel alanlarıdır, bu hamhalat devrimci havaları bırakın,” demiş, sonra da güvenlik gerekçesiyle, bir daha bu evde toplanılmasını yasaklamıştı.</p>

    <p>Ülkü’nün hazırladığı tercümeleri alıp dergiye götürmek için uğradığı bir gün, hiç âdeti olmadığı halde, evde içecek bir şey, sert bir içki olup olmadığını sormuştu. Sesinde, annesinden gizli işler yapan suçlu çocuk edası vardı.</p>

    <p>— Bazen kendimi öyle bir yorgun hissediyorum ki, demişti. Şairin söylediği gibi: “İnsan bir akşam vakti ansızın yorulur, tutsak ustura ağzında yaşamaktan.”</p>

    <p>Şiirin önceki dizesi, “Sevmek kimi zaman rezilce korkuludur,” değil miydi? Ne güzel! Şiir okuyan bir adam... İçi ısınmış, yine de bir şey söylememiş, susmuştu.</p>

    <p>Ömer Ulaş, Nâzım’ın duvara birkaç dizesi yazılı şiirinin tamamını da şairane olmayan, abartısız, ama insanın içine işleyen etkileyici bir sesle okumuştu o gün.</p>

    <p>— Sen genel geçer yargılara bakma, demişti. Nâzım’ın en güzel şiirleri aşk şiirleridir. Hele o “Saçları saman sarısı, kirpikleri mavi.” Okudun mu? <em>Son Şiirleri</em> başlıklı bir kitapta topladılar. Bir daha gelişime getiririm. Vera’ya yazdığı şiirler. O sırada Nâzım hasta, belki de iktidarsız. Vera onu aldatıyor, Nâzım da biliyor bunu. Üstelik, komünistliğine falan bakma sen, Nâzım feodal adam, Türk erkeği. Yüreği kanıyor. İç buran şiirlerdir son aşk şiirleri. Bizim gençlere aldırma. Çok hamlar henüz, yaşamışlıkları yok. Bizim kuşak gibi edebiyattan, felsefeden gelmediler sosyalizme. Ellerinde oyuncak tüfekleriyle, kötü ve yanlış çevrilmiş Stalinler, Leninler, Maolarla, kendilerini birden işin içinde buldular. Marksizmin kaynaklarına inebilecek ne bilgileri ne vakitleri vardı. Bunun acısını çekeceğiz ileride. Ama hepsi sapına kadar namuslu, kahraman, inançlı çocuklardır. Eğitilmeleri gerekiyor. Vakit kalırsa tabii.</p>

    <p>Bir sonraki gelişinde, söz verdiği şiir kitabını, bir de <em>İktidar Çarkı</em> romanını getirmişti.</p>

    <p>Çuvala doldurulup götürülmek üzere yere atılan kitapların arasında <em>İktidar Çarkı</em>’nı gördü. Binbaşının bu romanı hangi içgüdüyle, neden “zararlılar” arasına kattığını sordu kendi kendine. İktidar her zaman tehlikelidir de ondan mı?</p>

    <p>El konulan eşyaya ilişkin tutanağı imzalarken, keşke o yazıları duvardan silseydim, bu heriflerin hayatıma böyle paldır küldür girmelerine izin vermeseydim; keşke herkes gibi ben de yaksaydım kitaplarımı, diye düşündü. Aslında bu evde kalmamalıydı. Evi güvenli sanıyorlardı. Sıkıyönetim ilan edilmeden önce Deniz Gezmiş’i aradıkları günlerde, birkaç kez bu daireye de uğramışlar, her defasında şöyle bir bakıp özür dileyerek gitmişlerdi. Buna güvenmiş, otlamaya bırakacaklarını bile düşünmemişti. “Aptalca ve temelsiz bir güven duygusuydu benimki. Hayır, bal gibi toyluktu. Hadi ben deneyimsizim, toyum; peki ya Ömer? O niye uyarmadı? İktidar istiyoruz, iktidar mücadelesi verdiğimizi sanıyoruz ve kovboyculuk oynayan çocuklar gibi davranıyoruz.”</p>

    <p>Resmî bir tutanak imzalatmaları yine de ferahlatıcıydı. Sanki her şey geçecek, aldıklarını geri vereceklermiş gibi; sanki geri dönülecekmiş gibi...</p>

    <p>Tutanağı imzalamak için adını soyadını yazarken, omzunun üstünden bakan binbaşı yine kızdı.</p>

    <p>— Öztürk’müş! Öz’üne mi, Türk’lüğüne mi tükürsem!</p>

    <p>— İsterseniz ikisine birden tükürebilirsiniz, bence mahzuru yok, diye diklendi.</p>

    <p>Birden kendini yerde buldu. Başı koltuğun kenarına çarptı, içine baygınlık verici bir acı yayıldı, ama bayılmadı. Askerler iki kolundan tutup kaldırdılar. Sendeledi.</p>

    <p>İlk şiddet ediminin ardından, binbaşı formunu bulmuş, kendine güveni gelmişti.</p>

    <p>— Bunların böyle masum görünmelerine aldanmayacaksın. Bu vatan hainlerinin hepsi aynıdır. Atam ne demiş? Komünizm yılanının başını nerede görsen ezeceksin.</p>

    <p>— O sözlerin Atatürk’e ait olmadığı çoktan ispat edildi.</p>

    <p>— Bak hâlâ kaşınıyor. Hadi giyin! Sesini de kes. Bir daha terbiyesizlenirsen vurmakla yetinmem, dilini koparırım. Siz ne sanıyorsunuz kendinizi. Üniversiteleri ele geçirmişsiniz, her yere sızmışsınız; ama bir boktan haberiniz yok. Giyinsin de götürün şunu!</p>

    <p>Tuvalete girerken kapıyı aralık bırakması için uyardılar. Yüzünü, dişlerini yıkadı, kapının aralık olduğuna aldırmadan ihtiyacını gördü. Gözü klozetin yanında duran küçük çöp kutusuna takıldı. İçini deşmişler, pamukları, pis tuvalet kâğıtlarını etrafa dağıtmışlardı. Âdet kanamasından kalma bir tutam kanlı pamuk, zaferlerinin kanıtı gibi, kutunun en üstünde duruyordu. Alelacele giydiği eski bir pantolonun cebine, gizlice biraz pamuk, bir kutu da aspirin sıkıştırdı.</p>

    <p>— Nüfus kâğıdı falan, ne evrakın varsa yanına al. Paranı da al.</p>

    <p>Kapıyı özenle kilitleyip mühürlediler. Bir bölük ağır silahlı askerin arasında merdivenleri indirip kapının önünde duran askerî araca ite kaka bindirdiler. Apartmanın hiçbir dairesinin –karşıdaki, <em>Devrim</em> dergisi okuyan TRT’ cinin bile– kapısı açılmadı, ışığı yanmadı. Oysa, apartman sakinlerinin tümünün, kapılarının arkasına mevzilenmiş, olup biteni göz ve anahtar deliklerinden görmeye çalıştıklarını; “Akıllı uslu bir kızcağızdı, komüniste de hiç benzemiyordu. Hücre evi olduğunu nereden bilebilirdik!” diye mırıldandıklarını biliyordu.</p>

    <p>Ne kadar yalnızım, diye düşündü. Ne kadar yalnızız...</p>

    <p>Çorba çanağının önünde, “alındığı” geceye dalıp gitmişken erat yatakhanesinden bozma kadınlar koğuşunun demir kapısındaki zincirli ağır sürgü gürültüyle açıldı. Boğuk çatlak sesindeki nefretle yüzünün güzelliği hiç uyuşmayan kadın polis, “Öztürk!” diye bağırdı. “Ülkü Öztürk!”</p>

    <p>Öğretmen adayı gençkızlar, koğuşun penceresine üşüşmüşler, gördüklerini hayra yormaya çalışıyorlardı:</p>

    <p>— Yine o araba geldi. İnşallah tahliyen çıkmıştır. Zaten sana sorgu falan da yapılmamıştı, demek tutuklamayacaklar.</p>

    <p>Elindeki kaşığı masanın üstüne bırakıp kalktı, kapıya yöneldi.</p>

    <p>— Hadi, gidiyoruz, dedi polis kadın.</p>

    <p>Sağ kolunu sıkı sıkıya tutuyordu.</p>

    <p>— Hemen böylecene mi? Eşyalarımı almam gerekmiyor mu?</p>

    <p>— Ne eşyan var ki zaten? Kısa kes, gidiyorsun. Eşyalarını sonra alırsın.</p>

    <p>Kışlanın avlusuna güneş dolmuştu. Koğuşun alacakaranlığından sonra, parlak ışık gözlerini yaktı. Bordo kırmızı çamurluklu bej Chevrolet’yi birkaç saniye sonra görebildi ancak. Aynı anda sivil giyimli iki adam iki koluna yapıştılar. Çevik ve hoyrat bir hareketle arabanın arkasındaki koltuğa ittiler; kollarını arkaya bükerek iki yanına oturdular. Gözlerini siyah bir bezle sıkıca bağladıklarını hissetti. Her yer karardı, korku doldu. Otomobil hareket etti.</p>

    <p>İki yanında iki çam yarması, kolları arkaya kıvrılmış, gözleri bağlı, ne kadar gittiler böyle?</p>

    <p>Uzun, çok uzun bir yol... Belki ona uzun geliyor, belki de hep aynı yerde dönüp duruyorlar. Arabadan indirip ite kaka bir başka araca bindiriyorlar. Yoğun egzoz ve benzin kokusu, motor gürültüleri... Köpek burnu gibi burnum vardır, dediği gelişmiş koku duygusuyla, bir garajda olduklarını anlıyor. Ne onunla ne de kendi aralarında, kimse konuşmuyor. Ama kalabalık olduklarını, işaretle haberleşip uyumlu davrandıklarını biliyor. Şimdi sadece sağ yanında tek bir adam var ve etrafını görmediği halde, havadaki titreşimlerden, ayaklarını uzatırken bir yerlere çarpmasından, motor gürültüsünden, çok daha dar bir mekânda olduğunu, büyük olasılıkla bir cipe bindirildiğini anlıyor.</p>

    <p>Bir süre daha gidiyorlar. Araç duruyor; “in” komutuyla birlikte sırtından itildiğini hissediyor. Yüzüstü yere düşüyor. Biri kolundan tutup kaldırıyor. Gülüşmeler, alaycı kahkahalar, “Ordu-gençlik el ele, ordu-gençlik el ele!” bağırışları...</p>

    <p>Kimliklerini saklamaya bile gerek duymayacak kadar pervasızlar, diye düşünüyor. İçini umutsuzluk kaplıyor. “Durumum tam bir kara mizah örneği. Ordu-gençlik el ele! Bu sloganı hiç benimsememiştim ben. Bizim sloganımız ‘işçi-gençlik el ele’ydi. Böyle bağırır; grevlere, işçi eylemlerine gidildiğinde pankartlara bunları yazardık. Aslında ben hiç bağırmadım. Mitinglerde, yürüyüşlerde, avazı çıktığı kadar bağıranlardan değildim. Farklı görünmemek, onlardan biri olabilmek için sağ yumruğum havada slogan atmaya çalışsam da pek beceremedim, iğreti kaldı üstümde. Asker-sivil bürokrat kadroların devrimci öncülüğüne ise hiç inanmadım, işçi sınıfı öncülüğünden hiç şaşmadım.”</p>

    <p>Ömer Ulaş, solda, 12 Mart Muhtırası’nı doğru değerlendiren pek az kişi ve grup olduğunu söylemişti. “Millî Demokratik Devrimcilerin, cuntacıların, goşistlerin beklediği 8 Mart değil bu; bal gibi, emir komuta zinciri içinde faşizan bir darbe. Zaten 8 Mart olsa da, işçi sınıfı açısından iş aynı noktaya varırdı,” demişti.</p>

    <p>Cadı avına çıkmış bu cellatlar güruhuna bunları anlatmanın ne anlamı var. “Hayır, ben onlardan değilim!” demek bile teslimiyet ve ihanet sayılmaz mı?</p>

    <p>Bileklerine takılan kelepçeler, zincir şıkırtıları... “Kötü şeyler hep filmlerde olur, hep başkalarının başına gelir sanırsınız; sonra bir gün, bakarsınız ki bir korku filminin ortasındasınız,” diye düşünüyor. “İşin ilginç yanı, yaşanırken her şey doğallaşıyor; dehşet duygusu, yerini acıdan ve ölümden korunma savaşına bırakıyor.”</p>

    <p>Şimdi kalabalıklar. Kelepçelerle birbirlerine zincirleniyorlar. Yine “bin” komutu. İte kaka, birbirlerini zincirlerinden çekiştirerek ve birbirlerinin ayağına dolanarak büyük ve geniş bir araca balık istifi bindiriliyorlar. Sırtı, dizleri, dirsekleri, zaman zaman da göğsü başka vücutlara dayanıyor, Ankara’da sıcak bir haziran gününde, vücutların ısısı; ter, nefes ve kir kokusu havayı büsbütün boğuculaştırıyor. Tanımadığı, göremediği birilerine kelepçeli bileklerinden, hafifçe sağa doğru çekildiğini hissediyor, sonra sağ yanından, kulak hizasından bir fısıltı duyuyor. Dudaklarını kıpırdatmadan, ağzının içinden konuşmaya çalışan biri, “Adım Mustafa Sarı, çabuk adını söyle; yanındakine de aynı mesajı geç,” diyor. “Kaybolacak”, geri dönmeyecek olurlarsa, sağ kalanlara son bir haber, bir ipucu bırakmak istediğini anlıyor. Kelepçeli bileklerini olabildiğince sağa doğru oynatıp sol yanındakinin zincirini çekerken, ağzının içinden, aynı sözleri mırıldanıyor: “Adım Ülkü Öztürk. Çabuk adını söyle...” Kafasına inen cop mu, dipçik mi, postal mı ne olduğunu tam anlayamadığı darbenin acısı ve sersemliğiyle, sol yanındakinin sesini ve adını duyamıyor. Sonra her şey bir an önceki ağır, bunaltıcı dinginliğe dönüyor. Boğucu hava, pis kokular, terli sıcak insan vücutları... Herhalde üstü kapalı askerî bir kamyonet olan aracın, önce asfalt, sonra toprak bir yolda, motor gürültüsü ve egzoz gazlarının kokusu arasında yol alışı...</p>

    <p>Kelepçelerdeki zincirler sökülmeden araçtan indirilirlerken, dışardaki “karşılayıcılar”ın alaylı gülüşleri; “Hadi bakalım işçi-köylü gelip kurtarsın sizi”, “Hadi halk savaşına”, “Gidi komünist veletleri, gidi vatan hainleri”, “Ordu-gençlik el ele, doğru hapishaneye” diye dalga geçişleri yüreğini demin kafasına yediği darbeden daha fazla acıtıyor. Görev icabı mı yapıyorlar bunu, yoksa gerçekten bu kadar düşmanlar mı? İlan edilmemiş bir içsavaşta mıyız? Birden, gülüşmeler arasında, iki pençenin arkadan dolanıp koltukaltlarına yapıştığını ve ayaklarının yerden kesildiğini hissediyor. Debelenip arkaya doğru bir tekme savuruyor. “Merdivenden yuvarlanma diye yardım etmeye çalışıyorduk orospu!” diye bağırıyor adam. “Bu gâvurlara iyilik de yaramaz.” İçinden, “Affedersiniz, yardım etmek istediğinizi anlamamıştım” demek geçiyor. Korktuğundan, yaranmak istediğinden falan değil, gerçekten minnet duyduğundan ve belki de adama haksızlık etmiş olduğu için... Ama kendini çabucak toplayıp susuyor. Gündelik yaşamın insancıl kuralları geçerli değil burada. Burada başka bir dünya, başka kurallar var: ölümle beslenen, birazdan yaşayarak belleyeceği ve ömür boyu unutmayacağı kurallar...</p>

    <p>Çocukken “uçtu uçtu, kuş uçtu” oyunu oynarken neşeli “karga tulumba” bağırışları arasında havaya fırlatılışını anımsatan biçimde indirildiği merdivenlerden sonra, ite kaka geçirildiği ve dünyanın bir ucundan öteki ucuna gidiyormuşçasına uzun gelen koridor boyunca çığlıklar, böğürmeler, küfürler ve tümünü bastıran oynak bir Anadolu havası duyuluyor. Eski tüfeklerin anlattıkları işkenceye hazırlık psikolojisinin değişmez dekoru. Ne kadar anlatılsa, kitaplarda, romanlarda ne kadar okunsa, ne kadar hazırlıklı olunsa yaşanmadan asla bilinemeyecek bir şey. İçinde, tam göğsünün ortasında, iki memesinin arasında bir yerde, korku, dehşet falan değil, neredeyse cinsel hazza benzeyen bir heyecan kuşu pır pır ediyor, boğazından geçip ağzından fırlayıverecekmiş gibi oluyor. Bu ânı, bu deneyi yaşamak, kendisini sınamak istediğini; sınavdan başarıyla çıkarsa kendisiyle barışacağını, güçleneceğini, zenginleşeceğini fark ediyor.</p>

    <p>Ağır bir kapı gıcırtıyla açılıyor. Ürpertecek kadar soğuk bir yere sokuyorlar. Gözlerindeki bağı çözüyorlar. İlk anda sandığı gibi taş bir hücre değil, genişçe bir yer burası. Kim bilir ne kadar zamandır bağlı kalan gözleri soluk ışığa alışınca, taş duvarlara asılı garip aletleri –şişler, mengeneler, ameliyat araçlarına benzeyen kerpeten gibi şeyler– kapının hemen yanında, üzerinde eski bir Remington daktilo olan çıplak tahta sehpayı, ortadaki tahta iskemleyi ve köşede, doktor muayene yatağına veya yüksek bir karyolaya benzer demir masayı görüyor.</p>

    <p>Burnunu dışarıda bırakan siyah kar maskesi taşıyan uzun boylu, sivil giyimli bir adam kelepçeyi çözerken, “Biraz gayret etsen kelepçelerden kurtulabilirmişsin; kuş yavrusu gibi ellerin varmış,” diyor. Sesi yumuşak, hatta sevecen; tuhaf çağrışımlar yaptırıyor.</p>

    <p>Ellerin küçük beyaz güvercinler gibi, derdi Arın. Pek cimrice, pek seyrek kullandığı aşk ve sevgi cümleciklerinden biri. “Neden bunu düşünüyorum şimdi, ne ilgisi var Arın’la bütün bunların?” Karıncalanmış parmaklarını hareket ettirmeye çalışıyor. “Şimdi ne yapacağımı, nasıl davranacağımı düşünmem gerek.”</p>

    <p>Ömer, gençlerle konuşurken bu konu açıldığı zaman “İşkencede kural, ya adından başka bir şey söylemeyeceksin, eğer gözün kesiyorsa tabii, ya da örgüte dair önemli bilgileri ölümüne saklayarak gereksiz ayrıntılar anlatacaksın; firarda olan, bulunamayacak ya da örgütle, hareketle hiç ilişkisi olmayan kişilerle ilgili ayrıntılı ve doğru bilgiler vereceksin,” derdi.</p>

    <p>“Hiçbir zaman sıkı bir militan olmadım ben,” diye düşünüyor. “Bazen böyle olmayı istediğim halde, kör inancın işleri kolaylaştırdığını bildiğim halde hep soru sordum. Yemez içmez, sevişmez, ağlamaz, buruşmaz, kırışmaz devrimci bacı olamadım; romanlarda bile sevemedim böyle kadın karakterlerini. Kahramanların kumaşından biçilmemişim. Belki de hayata çok bağlıyım da ondan. Yaşama içgüdümün şaşırtacak kadar güçlü olduğunu kim söylemişti?”</p>

    <p>Bütünüyle susmayı beceremeyeceğini düşünüyor. Birşeyler söyler gibi yapıp hiç bilgi vermemek en uygunu.</p>

    <p>Ne yapacağına karar verir vermez kendini rahatlamış ve özgür hissediyor. Sonraki dakikalarda, saatlerde, günlerde; acıdan ve yorgunluktan kendinden geçip yüzüne dökülen suyla ayılırken; sözde doktor olan bir yaratığın, kalbini dinleyip, “Yaşıyor, ama siz de biraz dikkatli olun,” dediğini hayal meyal işitirken; güzel ve sağlıklı vücudu elektrik şokları altında titrerken; kendini kor gibi hissettiği halde –sadece azap çektirmek için değil aynı zamanda elektrik yüklü olduğu için– bir yudum su verilmezken; yerde, bacaklarının arasından kan sızarak çırılçıplak yatarken konuşmuyor, sadece acıdan bağırıyor.</p>

    <p>Bilincinin yerine geldiği anlarda, güzel şeyler düşünmeye çalışıyor. Çiçek açmış ağaçları, erguvanları, mimozaları, pembe badem dallarını, bembeyaz elma çiçeklerini, sarı kameriye güllerini, denizin pırıl pırıl çakılları usul usul yalayışını, İstanbul’da güneş batışlarını, masmavi gökleri, karlı dağları; bildiği, yaşadığı ne kadar güzellik varsa hepsini...</p>

    <p>Neden bu kadar acı çektirdiklerini bir türlü anlayamıyor. Önemli biri olmadığını bilmeleri gerek. Konuşacağı, söyleyeceği, “öteceği” ne var ki? Yazılar, tartışmalar, düşünceler, kitaplar, umutlar, heyecanlar... Ve önce Türkiye’yi, sonra dünyayı elinden tutup kurtuluşa doğru götüreceklerine, bunun acı çekmeye de, ölmeye de değer olduğuna inanan, çoğu genç bir avuç insan; hepsi bu işte.</p>
    <hr />

    <p>Adli tıp binasının önünde, elinde bir çınar yaprağıyla, Paris’e karşı duruyor. İfadeye mi, tanıklığa mı, teşhis zaptını imzalamaya mı, ne amaçla nereye götürüleceğini henüz bilmiyor. Merak da etmiyor. Görevli, “Merkeze kadar gideceğiz,” demişti. Bu ülkedeki gazetecilik deneyimine göre, merkez dediği yer Emniyet Müdürlüğü’nde olmalı.</p>

    <p>Kaldırıma park etmiş araç, bu defa tam olması gerektiği gibi: Siyah, ama ürkütücü değil. “Ya da ben, artık hiçbirşeyden ürkmüyorum.” Yaşlanmak mı, nasır bağlamak mı, kaybedecek bir şeyin kalmaması mı? Geçen zamanın, bunca yaşanmışın kazandırdığı bir özgüven duygusu belki de.</p>

    <p>Eski büyük bir binanın arka tarafındaki ikincil girişlerden birinin önünde duruyorlar. Şoförün yanında oturan görevli arabanın kapısını açıyor, inmesine yardımcı oluyor.</p>

    <p>Soğuk ve mesafeli bir sesle de olsa –başka nasıl olabilirdi ki!– “Buyrun!” diyerek soktukları oda, basit ama zevkli döşenmiş; aydınlık ve ferah; herhangi bir işyerinden pek farklı değil. Koyu renk takım elbiseli adam, sorgu yargıcı olmalı. Masasının önündeki koltuğu işaret ediyor.</p>

    <p>— Oturun lütfen Madam Oztürk.</p>

    <p>Neredeyse refleks haline gelmiş bir saplantıyla, “Oztürk değil, Öztürk,” diye düzeltirken oturuyor ve çantasından sigarasını çıkarıyor.</p>

    <p>— <em>Vous permettez</em>? (İzin verir misiniz?)</p>

    <p>— <em>Mais oui, moi je fume aussi</em>. (Tabii, zaten ben de içiyorum.)</p>

    <p>Çantasında çakmak aradığını görünce, adam yerinden kalkmadan masanın üzerindeki çakmağı uzatıyor.</p>

    <p>Otuz beş-kırk yaşlarında, görünüşte hiçbir özelliği olmayan, sıradan bir bürokrat. Eski Fransız filmlerinden hatırladığı, beyaz kolalı gömleğinin kollarına siyah kolluklarını takmış, başını üstü kâğıtlarla dolu masasının üzerine eğmiş, günün sonuna sarkmış can sıkıcı bir işi bir an önce bitirip evine gitmek için acele eden bezgin tapu memurlarına benziyor.</p>

    <p>Adamın konuşmaya başlamasını beklemeden,</p>

    <p>— Burada ne sıfatla bulunduğumu öğrenmek isterdim, diyor.</p>

    <p>— Öncelikle, biraz önce teşhis ettiğiniz kişiyle ilgili teşhis tutanağını imzalamak için.</p>

    <p>Morga götürüldüğü andan beri ilk kez, ondan belirsiz bir nesne gibi “le” olarak değil, “şahıs” olarak, “kişi” olarak söz edildiğini duymak huzursuzluk veriyor. Anıların bulanık, yumuşak ve gerçeküstü dünyasındaki gezintisi sona eriyor; gerçekler dünyasının dayanılmazlığına, acımasızlığına, saçmalığa varan korkunçluğuna dönüyor.</p>

    <p>Hep aynı sesleri çıkaran bir kurgu bebek gibi,</p>

    <p>— Teşhis ettim, onu teşhis ettim, diye tekrarlıyor.</p>

    <p>— Mösyö Müra’yı nereden tanırdınız Madam Öztürk?</p>

    <p>— Mösyö Murat, Türkiye’de olduğu kadar Avrupa’da da tanınan bir diplomat ve üst düzey bir bürokrattır. Özellikle 1980’deki askerî darbeden sonra Türkiye’nin dünyadaki kötü imajını değiştirmek için çabalayanlardan biridir. Benim mesleğimdekilerin çoğu tanır onu.</p>

    <p>— Kişisel olarak, yani yakından tanır mıydınız, demek istemiştim.</p>

    <p>— Mesleğim gereği tanıdım. Daha çok Türkiye dışında, Avrupa’da izlediğim basın toplantıları sırasında falan. Ama hakkında epeyce bilgim olduğunu söyleyebilirim.</p>

    <p>— Yanlış anlamayın, burada sadece bilgisine başvurulan biri olarak, soruşturmanın derinleştirilmesine yardımcı olmak üzere bulunuyorsunuz. Tanık bile değilsiniz. Yine de merakımı bağışlayın, kendisiyle neden bu kadar ilgileniyordunuz?</p>

    <p>— Kendisiyle fazla ilgilendiğimi söyleyen sizsiniz. Mesleğimin gerektirdiği kadar ilgileniyordum. Ayrıca benim, cunta döneminde yurtdışına kaçmış bir siyasal mülteci olduğumu ve Türkiye’ye ilişkin gelişmeleri farklı bir dikkatle izlediğimi de unutmamalısınız. Arın Murat önemli ve bilinen bir kişiliktir.</p>

    <p>— Anlıyorum. Sizce burada, Paris’te bir suikasta uğraması için bir neden olabilir miydi? Örneğin, olayı gazeteniz için haberleştireceğinizi tahmin ediyorum; suikastı nasıl yorumlayacaksınız?</p>

    <p>— Her şey o kadar korkunç ve o kadar yeni ki, ne araştırmaya ne de düşünmeye fırsat bulabildim. Yarın, nasıl yorumlayacağımı gazetede okuyabilirsiniz. Doğru bir yorum için elimizde cinayeti işleyenler hakkında bilgi olması, en azından kimi ipuçlarına ulaşılması gerek. Hazır buraya gelmişken, haberi düzenleyebilmek için ben de biraz bilgi alayım sizden. Henüz kimsenin yakalanmadığını sanıyorum.</p>

    <p>Arın, korku filmlerinde görülen tuhaf bir demir yatakta –hayır, kutuda– morgda yatarken, nasıl bu kadar sakin olabildiğini düşünüp kendinden korkmaya başlıyor. Taşıyamayacağı kadar acı yüklendiği zamanlar, duyguları tümüyle uyutulmuş, dondurulmuş, robotlaşmış gibi olur. İçindeki ölüm ıssızlığının çılgın ve çaresiz bir çığlığa dönüşmesi; yüreğini çatlatması sonra gelir. Çocuğun ölümünde de böyle olmuştu. Cesedi teşhis etmesinin formalite icabı olduğunu, dayanamayacaksa, resmî deyimle “imtina edebileceğini” söylemişlerdi. Ama o görmek istemişti. “Hayır, bu o değil!” diyebilmeyi ummuştu belki de. Çocuk da tıpkı Arın gibi demir bir masada yatıyordu. Yüzünde acı yoktu. Sanki büyümüş, olgunlaşmış gibiydi. “Oysa, sadece iki yıldır görmüyordum oğlumu. Delikanlılar iki yılda büyüyüveriyorlar.” Ölünün cansız soğuk yanaklarını okşadığında içi ürpermişti. Ne kadar uzak, ne kadar yabancı diye düşünmüştü hüzünle. Yakıcı ve çılgın acı daha sonra gelmişti. Duyanları ürperten vahşi, uzun bir çığlık, bir ölüm narası olarak; ve...</p>

    <p>Sorgu yargıcı mı, savcı mı, özel bir görevli mi, her neyse, karşısındaki adamın sözlerini kavramaya çalışıyor.</p>

    <p>— Henüz ciddi ipuçları elde edemedik, ama umarım gecikmez. Türk makamlarının, Türk istihbaratının da paralel bir soruşturma sürdürdüklerini biliyorsunuz herhalde. Siz Fransız uyruğuna geçtiğiniz için kendi isteminiz dışında sorgulayamazlar, ama onlar da bilginize başvurmak isteyebilirler. Ya da belki siz, bize veya onlara daha ayrıntılı bilgi vermek istersiniz.</p>

    <p>Yavaş yavaş bu oyundan sıkıldığını hissediyor.</p>

    <p>— Benim de öğrenmek istediğim bir şey var. Arın Murat’ın Paris’te sokak ortasında vurulmasıyla ne gibi bir ilişkim olabileceğinin düşünüldüğünü öğrenmek isterdim. En başta da, cesedin –üzerine basa basa ceset demişti– cesedin teşhisinde neden benden yararlanıldığını... Üstelik, herkes ölünün kimliğini apaçık bilirken ve Paris’teki tek Türk kökenli ben olmadığım halde.</p>

    <p>— Bütün bunlar sadece hukuksal prosedür, inanın bana. Ayrıca teşhis edenler sizden ibaret değil kuşkusuz. Sizden önce bizzat büyükelçinin bilgisine başvuruldu. Maktulün eşi ve kızı da Paris’e gelmek üzereler, ama onlara şu aşamada acı vermek istemedik.</p>

    <p>“Ceset”ten sonra, şimdi de aynı soğukluk ve acımasızlıkta başka bir söz: “Maktulün eşi ve kızı.” Ağdalı hukuk metinlerinden fırlamış, sanki dalga geçer gibi söylenmiş, dramatik bile olamayan içi boş bir kalıp. “Şu aşamada”, insancıl nedenlerle acı vermek istemedikleri bir eş. “Ama bana acı verilebilir, Arın Murat’la ilgili, her aşamada acı verilebilir bana.”</p>

    <p>“Maktulün eşi”... Arın’ın evli olduğu kadın: karısı.</p>

    <p>Ailelerin büyük gazetelere verdikleri evlilik ilanlarını ve sosyete sütunlarındaki haberleri 1973 kışında, Ömer ve çocukla birlikte İstanbul’da annesinin evinde yaşarken görmüştü. “Tüccarzadeler’den Murat ailesinin büyük oğlu Arın Murat’la eski sefirlerden birinin zarif ve güzel kızı İpek’in Ankara’da muhteşem bir düğünle evlendikleri; gelinin nikâh tayyörünün Chanel’den olduğu; büstü tümüyle incilerle bezenmiş, duvağına serpme inci çiçekleri işlenmiş gelinliğin Dior’da hazırlandığı; bu gelinlik içinde genç gelinin bir peri masalından çıkmış gibi göründüğü; gelinin annesinin sade şıklığına karşılık, damadın annesinin değerli mücevherleri ve erguvan rengi kadife tuvaletiyle göz kamaştırdığı” yazılıyordu.</p>

    <p>Gazetedeki fotoğrafı dikkatle, uzun uzun inceledi. Madonna suratlı gelin gerçekten güzeldi. Hani, dupduru bir güzelliği var, derler ya; işte o türden, biraz donuk, solgun, ince bir güzellik... İçinde ne acı ne de kıskançlık duydu. Sadece Arın’la ne kadar ayrı dünyalardan geldiklerini ve ne kadar ayrı dünyalara doğru gittiklerini düşündü.</p>

    <p>Yavaş yavaş ayaklanmaya başlamış, eski koltuklara tutuna tutuna yürümeye çalışan küçük oğlanın peşi sıra dolaşmakta olan annesi,</p>

    <p>— Senin Arın Murat evlenmiş, dedi sitemkâr bir sesle.</p>

    <p>İyi bir evlilik yapamamış, emeklerini heba etmiş, ne yaptığı, ne iş tuttuğu belli olmayan o komünistten bir de çocuk peydahlamış kızına duyduğu öfke sesine yansıyor; yarayı kaşıyarak hınç almak istiyordu.</p>

    <p>— Evet anne, ben de gazetede okudum, Allah mesut etsin.</p>

    <p>Umursamaz gibi davranmak, konuyu dağıtmak için çocukla oynamaya başladı.</p>

    <p>— Hep kendi kafana gitmeseydin, Ankara’da komünistlerin arasına düşüp bu işlere bulaşmasaydın, şimdi o fotoğraflardaki gelin sen olacaktın.</p>

    <p>— Olmayacaktım anne. Hiçbir zaman anlamadığın, kabullenemediğin şey, Arın’ın benimle evlenemeyeceğiydi. Böyle bir evliliği kafanda sen yazmıştın, sen hayal etmiştin.</p>

    <p>— Ama bak, adam evlenmek için bile senin evlenmeni bekledi. Bari şu çocuk olmasaydı, yine de umut vardı, ama çocuk...</p>

    <p>Öfkelendiği, çaresiz kaldığı, istediği hedefe ulaşamadığı zamanlar kadının silahının belden aşağı vurmak, karşısındakini acıtmak olduğunu bilirdi. Annesinin bu huyundan nefret ederdi. “Acıtmak istiyorsa, tamam; hodri meydan! Karşılıklı acıtalım birbirimizi!” diye düşündü. Eskiden, gençkızlığında olsa, bağırır çağırır üste çıkardı. Ama kocası ve çocuğuyla birlikte annesinin küçük evini paylaşmak zorunda kaldıklarından beri, sesi artık eskisi kadar gür çıkmıyor, evdeki dengeleri gözetmek, huzuru hiç değilse görünüşte kurtarmak için çoğu zaman susuyordu.</p>

    <p>— Arın’ın ailesi, oğullarının benimle evlenmesini istemediler anne, dedi. Ailelerimizin denk olmadığını, ailelerine uygun bir gelin olmadığımı, örneğin seni kendi muhitlerinde dünürleri olarak takdim edemeyeceklerini düşünüyorlardı.</p>

    <p>Öldürücü darbeyi, hiç oyalanmadan, vakit geçirmeden yekten vurmuştu ve yaptığından büyük bir keyif alıyordu.</p>

    <p>— Şimdi haklı çıkmak için uyduruyorsun bunları. Hiçbirine inanmıyorum. Arın bazen seni aradığında, telefona ben çıkardım. Öyle kibar, öyle beyefendi konuşurdu ki...</p>

    <p>— Hiçbirşey uydurmuyorum, aksine, üzülme diye bir sürü şeyi anlatmıyorum sana. Yıllar önce Arın’ın annesi, kendi söyledi bana. Arın’ın kariyerde yükselmesi için iyi bir evlilik yapması gerektiğini, bunun önünde engel olmamamı istedi. Görüyorsunuz valde hanım, sıradan ilkokul öğretmenlerinin kızları sizin sandığınız kadar makbul değiller o katlarda.</p>

    <p>— Halt etmiş onlar. Biz... biz, baban ve ben bunca yıl köy demedik, kasaba demedik, bu memleketin çocuklarını okutmak için çabaladık. Adam, namusuyla yaşamak, memlekete borcunu ödemek için kendini feda etti; kırk beşine varmadan öldü. Sen de halt etmişsin. Ne demek “sıradan ilkokul öğretmenleri”? Öğretmenler bu milletin gözbebeğiydi, irfan ordusuydu. Atatürk’ün kurduğu cumhuriyetin temel taşlarıydı öğretmenler. Hepiniz halt etmişsiniz.</p>

    <p>Burnunu çeke çeke, yüksek sesle ağlamaya başladı.</p>

    <p>Hiç değilse bu konuyu bir daha açmaz, bu muhabbet burada biter, diye düşünüp keyiflendi. Annesinin hırsından ağlaması yüreğine iyi gelmişti. Kadının kafasının içindeki o küçücük dünyadan, doğruluğunu asla tartışmadığı kaskatı değerlerden, öğretmen hanım tavrından; “Peki ben kimim, nereden çıktım?” sorusunu sormadan işçiyi, köylüyü, halkı küçümseyişinden; zenginlik, güç, iktidar karşısındaki ezikliğinden ve hayranlığından, çocukluğundan beri annesinde görüp de nefret ettiği bütün bu şeylerden öç almaya çalıştığını hissediyor ve zaferinin tadını çıkarıyordu.</p>

    <p>Kadın, burnunu çeke çeke söyleniyordu hâlâ:</p>

    <p>— Zaten o Muratlar Demokrat Partiliydi değil mi? Amcası Yassıada’ya falan götürülmüştü. Hep söylerim: Ayaklar baş oldu. Öğretmen kızlarını beğenmiyorlarmış kıçımın kenarları. Üstelik sen nasıl yetiştirildin? En iyi okullarda okuttuk, hiçbirşeyini eksik etmemeye çalıştık. Saçımı süpürge ettim ben sizin için. Bak kardeşine; insanın biraz da içinde olmalı. Armudun sapı üzümün çöpü diyerek iyi bir evliliği tepmedi o senin gibi. Altında arabası, evinde hizmetçisi ferah fahur yaşıyor. Sen kimseleri beğenmeyip bula bula kimi buldun! Yok öğretim üyesiymiş, yok bilgiliymiş; önü sonu bir komünist işte. Üstelik de sende bu kafa varken Ömer olmasaydı işçi Mehmet olacaktı. Kabahati öğretmen ananda babanda bulacağına kendi kafanda ara.</p>

    <p>Öfkesini gözyaşlarından çıkaran annesine acıdı. Ne de olsa onun kızıyım, ben de onun kadar acımasızım, domuzun tekiyim, diye düşünüp kendinden utandı. Yeteri kadar acıtmıştı işte. İçine utançla pişmanlık karışımı bir duygu yayıldı. Ağlayan kadının yüreğine biraz merhem sürmeye çalıştı.</p>

    <p>— Boşver, aldırma anne. Bak ne güzel bir torunun oldu. Üstelik işler fena gitmiyor. Yakında rahatlayacağımızı sanıyorum. Ömer’in kaçak dolaşması gerekmeyecek. Seçimler yapılabilecek, normal işleyişe geçilecek gibi görünüyor. Boşver Arın Murat’ı, çıkar aklından. O işin olmayacağı daha baştan belliydi.</p>

    <p>Yerde emekleyen bebeği sevgiyle kucağına aldı.</p>

    <p>— Umut bebek daha güzel günler görecek. Boşuna Umut koymadık adını. Eğer biz o dünyayı kurmayı başarabilirsek, Umut bebek insanların sınıflarına göre ayrılmadıkları; işçi çocuğu mu, öğretmen çocuğu mu, vekil çocuğu mu, kimsenin sormadığı; herkesin eşit olduğu aydınlık, barışçı bir dünyada yaşayacak.</p>
    <hr />

    <p>Dalıp gitmiş. Odanın kapısının açılmasıyla irkilip kendine geliyor. Üniformalı bir polis memurunun getirdiği teşhis tutanağını okurken, kendi kendine konuşur gibi, hafif bir sesle, “<em>Mais pourquoi moi?</em>” (Ama neden ben?) diye fısıldıyor.</p>

    <p>— Siz Madam Öztürk. Siz; çünkü Mösyö Murat dün sabah, öğleden sonraki toplantıdan önce gazeteden sizi aradı ve sizinle konuştu.</p>

    <p>Bir an şaşırıp duraksıyor. Başka bildikleri var mı? Geceyi biliyorlar mı? Söylemeli mi? Sonra hemen kendini toparlıyor.</p>

    <p>— Bu neyi gösterir ki! Önemli bir günlük gazetenin dışhaberler seksiyonundaki tek Türk asıllı redaktörüm ben. Yapacağı toplantının Fransız kamuoyunda yankı bulması için benden yararlanmak istemesi doğal değil mi?</p>

    <p>Adamın yüzündeki ifadeyi çözmeye çalışıyor. Kuşkulu mu, alaycı mı, ilgisiz mi anlayamıyor. Gece birlikte yemek yediğimizi söylemeli miyim? O sormazsa, hayır. Ya biliyorlarsa, ya sorarsa? Bir iş yemeği olduğunu söylerim.</p>

    <p>— Cinayet, gece yarısından sonra işlenmiş. Sorbonne’un hemen karşısında Rue des Ecoles’ün köşesinde, arkadan sıkılan tek kurşunla öldürülmüş. Bir aşk cinayetine benzemiyor, profesyonelce bir iş. Sizce, o saatte orada ne işi vardı?</p>

    <p>Rue des Ecoles, Boulevard Saint-Michel’e açılırdı. Eski Paris evlerinden birinin tavan arasındaki iki gözlü küçücük stüdyo, o yıllarda Paris’te öğrencilik dendi mi akla ne gelirse oydu. 68 Baharı’nın izleri canlıydı. Dalga henüz geri çekilmemiş, henüz coşku ve umut yerini hayal kırıklığına, yenilginin buruk hüznüne bırakmamıştı.</p>

    <p>Yıllar önce, Rue des Ecoles’deki stüdyoya ilk gelişini en ince ayrıntılarına kadar hatırlıyor. “Kötü belleğim yüzünden olayları, insanları, adları işkencede bile hatırlayamadığım için konuşmayan, bilgi vermeyen, bu yüzden de kahraman sanılan ben; kokulardan renklere, sözcüklerden bakışlara, eşyadan ışığa kadar her şeyi hatırlıyorum. O güne dair her şeyi, O’na dair her şeyi...”</p>

    <p>Sokağa Saint-Michel tarafından giriyor. Sağ köşede o küçücük, karanlık mahalle bakkalı. İlk kez alışveriş yapmak için girdiğinde, en özenli Fransızcasıyla, “Bir paket çay verir misiniz lütfen,” dediğinde, nemrut ve alaycı bir sesle “Çok edebî bir Fransızca, ama hangi çeşit çay Madam?” diye dalga geçmesini hiç unutmadığı yabancı düşmanı aksi kadın.</p>

    <p>“O yıllarda Türkiye’de sadece tek tür çay bilirdik: Çay dedin mi, sevimsiz karton kutucuklardaki Rize çayı gelirdi akla. Yoksul Türkiye’nin, burnunu hep havada tutmaya çalışan ezik çocuğu, nasıl da utanmıştım!”</p>

    <p>Bakkalın yanında, bagetlerinin tazeliğini ve kruvasanlarının lezzetini bir daha en ünlü otellerde bile bulamayacağı Brasserie des Ecoles; bitişiğinde o küçük semt oteli: Sorbonne’un burnunun dibindeki bu öğrenci semtinde, yabancı öğrencilerin odalarını paylaştıkları, daha çok pansiyon görünümündeki külüstür sığınak.</p>

    <p>Ev, otelin hemen karşısında olmalı. Giriş kapısının üstüne iliştirilmiş, çevresi ince beyaz çiçek motifleriyle süslü lacivert fayans levhanın üzerindeki numarayı okuyor: “28”... Kapı yarı açık. Hafifçe itip içeri süzülüyor. Önce, yüksek tavandan sarkan çıplak bir ampulün soluk sarı ışığında sol yandaki tahta merdiveni görüyor; sonra o ağır koku: yanmış yağ, kedi sidiği, çürümüş çiçek ve bebek pudrası...</p>

    <p>— Bir şey mi istemiştiniz?</p>

    <p>Çelimsiz, hafif kambur, sarı-siyah yüzlü adam, merdivenin arkasından, ilk anda fark etmediği bir kapıdan çıkıp karşısına dikiliyor.</p>

    <p>— Mösyö Murat’yı aramıştım.</p>

    <p>Murat’ı Fransızca Müra olarak telaffuz ediyor.</p>

    <p>— Merdivenin sonunda, en üst katta oturuyor, diyor adam.</p>

    <p>Sonra duyuramayacağını bile bile bağırıyor: “<em>Monsieur</em> <em>Murat! Visite</em>!”</p>

    <p>Gençkız, elindeki zevksiz ve ağır bavulu merdivenin yanına bırakıyor.</p>

    <p>— Mösyö Murat’nın memleketinden mi geliyorsunuz? Türkiye’den mi?</p>

    <p>— Evet.</p>

    <p>— Kardeşi misiniz?</p>

    <p>— Hayır, arkadaşıyım.</p>

    <p>— Sizi bekliyor muydu?</p>

    <p>— Evet, sanırım.</p>

    <p>— Fransızcayı kötü konuşmuyorsunuz.</p>

    <p>— Fransız okulunda okudum.</p>

    <p>— İyi. Valizinizi yukarı çıkarmamı ister misiniz?</p>

    <p>— Hayır. Ben... Ben burada kalıp kalmayacağımı henüz bilmiyorum.</p>

    <p>Bu sözler ağzından çıkar çıkmaz kendi sesini duyup panikliyor. Arın, doktora tezini yöneten profesörle çok önemli bir görüşmesi olduğu için havaalanına yetişemeyeceğini, evde bekleyeceğini söylemişti telefonda. “Bir taksiye atla gel,” demişti. Taksiye atlayamazdı. Yanında fazla para yoktu, bursu bankaya yatırılana kadar, olan parasını çok dikkatli kullanmak zorundaydı. Elindeki Paris planına göre, önce otobüs, sonra metro, sonra da ağır bavulunu sürükleyerek birkaç yüz metre yürüyüşle, zorlanmadan bulmuştu adresi.</p>

    <p>Uçağın Paris’e varış saatini bildirdiğinde, Arın’ın telefondaki sesi nasıldı? Heyecanlı mıydı, sevinçli miydi, mutluluktan uçar gibi miydi? Hayır, hiçbiri değil; her zamanki sakin, kararlı, dost ses.</p>

    <p>“Ben onu bekliyor olsaydım, gözüm ne sınav ne ders görürdü. Saatinden önce koştururdum havaalanına, telefonda da sevinç çığlıkları atardım.” İçindeki kuşku ve huzursuzluk büyüyor. “Hemen geri dönsem, çok geç olmadan, dönüşsüz noktaya gelmeden gösterebilsem bu cesareti.” En azından bavulunu başka bir yere, örneğin karşıdaki otele bıraksa, başka bir yere yerleşse, “Gel benimle kal,” demesini beklese... Bir an ilk basamakta duraksıyor. İnsanın geri kalan bütün yaşamını belirleyecek karar anlarından biri.</p>

    <p>— <em>Mais courage Mademoiselle, montez</em>! (Hadi cesaret küçükbayan, çıkın hadi.)</p>

    <p>Adam, giriş kapısının hemen yanındaki zillerden en üsttekine basıyor.</p>

    <p>O eski binalardaki görmüş geçirmiş, insan sarrafı kapıcıların her birinin, insanlara hayatlar, aşklar, maceralar biçen hiç yayımlanmamış romanların hayalet yazarları olduğunu, ülkeden ülkeye, şehirden şehire, evden eve sürüklendiği sonraki yıllarda öğrenecek.</p>

    <p>Artık çok geç. Bir kapı gıcırtıyla açılıyor. Kapıcı yine sesleniyor: “<em>Monsieur Murat! Visite!</em>” Ve bir an sonra kendini Arın’ın kollarında buluyor.</p>

    <p>Cinayet gece yarısından sonra Rue des Ecoles’ün köşesinde işlenmiş mi dedi? Bu adam kesinlikle birşeyler biliyor. Hatta belki de çok şey biliyor.</p>

    <p>— Yardımcı olamayacağım için üzgünüm. Mösyö Murat’ın o saatte, orada ne aradığını bilmem mümkün değil.</p>

    <p>“Demek oraya gitti! Orada ne aradığını yalnız ben biliyorum. Biliyorum, ama size hiçbir zaman söyleyemem. Uzun yıllar önce kaybettiği bir şeyi aramaya, gençliğimizin izini sürmeye, zamanı yakalamaya gitmiştir. Bunları size söylersem bana inanmazsınız ki. Üstelik ipucu da sayılmaz bunlar, cinayeti aydınlatmaya yaramaz.”</p>
  </div>
</body>
</html>
