<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sıcak Külleri Kaldı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1>Ada’da bir akşam yemeği ve yaşlanmak üzerine</h1>

    <p>Ne piyano ne Sam ne masaların üstündeki çiçekli mumlar ne de gençliğimiz var. Burası da hoş bir yer, ama orası değil. Masaları birbirinden ayıran, her bir masaya gizli bir köşe havası veren bölmeler, içlerinde rengârenk balıkların yüzdüğü akvaryumlardan yapılmış. Duvarlarda da akvaryumlar var. İnsan kendini bir adada değil, denizin derinliklerinde hissediyor. “Kurtuluş’tan Dolapdere’ye doğru inerken, akvaryumlu bir restoran vardı. Üniversite yıllarımızda giderdik. Arın’la da gitmiştik bir kez. ‘Fazla yapay değil mi sence?’ demişti. Oysa ben orayı severdim. Hüzünlü, kederli günlerimde, akvaryumlarda dolaşan renk renk, çeşit çeşit balıklarla oyalanırdım.”</p>

    <p>Siyah çoraplı, siyah mini etekli, kısacık saçlı, gezi dergileri ve Paris reklamlarında görülen “parizyen” havalı karşılayıcı kız, telefonla ayırttığı iki kişilik masayı gösteriyor. Masanın üzerinde bu türlü yerlerin klasik dekoru olan şamdanlar ve mumlar yerine, antik görünümlü yağ kandilleri var. Tül kuyruklu mavi Japon balıklarının usul usul yüzdükleri akvaryumun hemen yanındaki iskemleye oturuyor. Masayı gösteren karşılayıcı kız, beklerken bir içki alıp almayacağını soruyor. Evet, alacak. “Bir Scotch lütfen, buzlu.” İçkiye ihtiyacı var. Arın’dan telefon geldiğinden beri, aşağı yukarı on saattir, şimdi oturup gevşediğinde daha iyi fark ettiği bir gerginlik, hatta kasılma içinde.</p>

    <p>Her zamanki gibi ilk gelen yine benim. “Aceleci yarim,” derdi Arın. Buluşmalarına tam saatinde geldiği, hiç geç kalmadığı halde, Ülkü’nün kendisinden önce geldiğini görünce eksiklenir, mahcup olurdu.</p>

    <p>— Böylesi hoşuma gidiyor, derdi Ülkü. Küçük Prens’ in tilkisi gibi. Sevdiğini beklemenin güzel heyecanı. Daha o gelmeden yüreğin çarpmaya, yanakların kızarmaya başlar, mutluluk anlarını uzatmış olursun.</p>

    <p>— Şu senin filizof tilki de ne çok biliyor.</p>

    <p>— Evet, sevgiye, aşka, dostluğa dair çok şey bilir o. Milyonlarca gül içinde, kendi gülünün tek olduğunu; çölün, bilinmeyen bir yerinde bir kuyu sakladığı için güzel olduğunu; birini sevmenin, ondan ayrılmak gerekse bile, insanı anılarla, duygularla zenginleştirdiğini Küçük Prens’e o öğretti.</p>

    <p>— Hayata uymayan hüzünlü şeyler öğretmiş.</p>

    <p>— Sadece yüreğimizle görürüz. Gerçek öz, gözlere görünmez. Tilki’nin Küçük Prens’e verdiği sır buydu.</p>

    <p>Viskisini yudumlarken akvaryumdaki balıklara dalıyor. “Keşke biraz daha geç gelse, mutluluk anları biraz daha uzasa... Ya gelmezse! Akşamüstü bir toplantım var, demişti. Ola ki toplantısı uzun sürmüştür. Bir toplantısı var mıydı gerçekten? Onun hep toplantıları, görüşmeleri, önemli işleri olur. Ama gelecek. Birazdan gelecek ve şu karşısındaki iskemleye oturacak. Sonra...” Sonra akvaryumdaki balıkları seyreder gibi yapıp göstermemeye çalışarak birbirlerini süzecekler. Yıllardan geriye ne kalmışsa, yüzlerinde, vücutlarında ve yüreklerinde yıllara direnebilmiş ne varsa, cimrice bir özenle, tek tek toplayıp içlerine saklayacaklar. Ne kaldı geriye? Bir şey kaldı mı? Belki de ikisinin de korktuğu bu: geriye bir şey kalmamış olması ya da geriye kalanların artık hiç anlamı olmaması. “Saat sekiz buçuğu geçti. Gecikiyor. Bu saatlerde Paris’in trafiğine güvenilmez. Ya gelmezse? Hayır, gelir. Gelemeyeceğini söylemek için bile olsa, gelir.”</p>

    <p>Oturduğu yerden, akvaryumun ardından restoranın girişi seçiliyor. Henüz kalabalık değil. Akşam yemeği dokuzdan, dokuz buçuktan önce başlamaz burada. Karşılayıcı kızın yanında masaya doğru yaklaşan Arın’ı görüyor. İçi heyecandan katılıyor, sırtı ürperiyor. “İnce çıkmışım, ne de olsa eylül.” Akvaryumda biteviye dönüp duran balıkları seyretmeye çalışıyor. “Korkunç bir yaşam bunlarınki. Ömür boyu bir kova suda yüzmek... Peki ya ben, ya biz?” Arın Murat’ın karşılayıcı kıza teşekkür ettiğini duyuyor. Gözlerini kaldırıyor. Geldi işte.</p>

    <p>Viski bardağını kavrayan eli hafifçe titriyor. Arın iskemlesine otururken, masanın üzerinden uzanıp Ülkü’ nün elini tutmak istiyor, viski bardağı devriliyor.</p>

    <p>— Bugün sakar bir günüm, diyor gülümseyerek.</p>

    <p>“Oysa o hiç sakarlık yapmaz. Attığı adımı, bir hamle ötesini hep hesaplar. Sakar olan hep bendim,” diye düşünüyor. “Hesapsız, paldır küldür, her aşka ve her kazaya açık olan bendim.”</p>

    <p>Garson masayı çabucak temizliyor, önemsiz olduğunu söylüyor. Bir viski daha ister mi? Hayır. Yemekte şarap içecek... içecekler. Arın yeniden uzanıp elini tutuyor. Avucunda sıkıyor.</p>

    <p>— Ellerin ne kadar soğuk, üşümüşsün.</p>

    <p>Beyaz güvercin yavrularını hatırlayacak mı diye bekliyor. Sezdirmeden ellerine bakıyor. Hâlâ beyazlar, ama kendisinden bile en az on yaş daha yaşlı görünüyorlar: güvercin yavrusu değil güvercin ölüsü eller. Gülümsemeye çalışıyor. Yüzüm de ellerim gibi mi? Bu kadar yaşlı, bu kadar ölü. Adamın yüzünü inceliyor. O da yaşlanmış. Hayır, yüzündeki derinleşmiş kırışıklar, gözlerinin altında yavaş yavaş belirmeye başlamış cepler, dudaklarının kenarındaki iki derin çizgi ve kırlaşmış kumral saçları yüzünden değil; bakışlarındaki alışılmadık keder yüzünden. “Bizden geriye kalan nedir? Bu gece burada neyi hatırlamaya, neyi bulmaya çalışıyoruz?”</p>

    <p>— Konferansta oradaydın. Seni gördüm. Gelmeyeceğini söylemiştin ama geldin.</p>

    <p>— Eskiden alay ettiğin bir sezgi gücüm vardı hani. Bugün farklı şeyler söyleyeceğini, birşeyler olacağını sezdim, o yüzden geldim.</p>

    <p>Birkaç saniye susup ekliyor.</p>

    <p>— Şakaydı. Tabii ki hiçbirşey sezmedim. Doğrusunu istersen, seni özlemiştim. Akşama kadar bekleyemedim.</p>

    <p>Garson başlarına dikilmiş, adamın şarabı tatmasını bekliyor. Ülkü’nün, hâlâ avucunun içinde tuttuğu elini bırakıyor. Alışılmış, mekanik bir hareketle kadehindeki şarabı tadar gibi yapıyor.</p>

    <p>— Evet, çok güzel.</p>

    <p>Garsonun yemek siparişlerini alıp ayrılmasını bekliyor.</p>

    <p>— Ben de seni özledim.</p>

    <p>Şık tüvit ceketinin iç cebinde bir şey arıyor. Sıradan bir kâğıda sarılmış küçücük bir paket çıkarıyor cebinden.</p>

    <p>— Bunu bulmuştum, diyor.</p>

    <p>Paketçiği özenle açıyor. Çok eski, çok tanıdık bir şey: tarak biçimi bir saç tokası.</p>

    <p>— Saç tokan bende kalmış.</p>

    <p>“Otuz yıllık saç tokam, sevişmelerimizin ayrılmaz parçası, cinsel fetişe dönüşmüş bir nesne!..”</p>

    <p>Saçlarını dağıtmadan tam soyunmuş olmuyorsun, derdi. Ensesinde topladığı saçlarına saplanmış saç tokasını çıkarır, gür ve asi saçları çıplak vücuduna sarılırdı. “Bunu mu takardım saçıma? İşporta malı, sıradan, zevksiz bir tarak! Ensemde ya da başımın üstünde topladığım uzun gür saçlarım, kötü dikimli şapşal giysilerim, topuklu pabuçlarım, etli canlı dolgunca vücudumla ne kadar alaturkaydım. Devrimci kızların hantal ayakkabıları, pantolonları, parkaları vardı. Bense, eyleme giderken bile şık şıkırdım... Arın’ın annesi haklı değil miydi? Nasılsa okumuş kenar mahalle dilberi kılıklarıyla, o saç başla elçiliklerin salonlarında, kokteyllerde, davetlerde nasıl boy gösterebilirdim!”</p>

    <p>— Ne zaman kaybettiğimi hiç hatırlamıyorum, diyor.</p>

    <p>— Ada’da bırakmıştın. Hani sabah erkenden, mimozalarla kaçtığın gün.</p>

    <p>Hatırlıyor. Yirmi beş yıl önceydi, 27 Nisan’dı. Lodosta beşik gibi sallanan Ada vapurunda tokasını kaybettiğini fark etmiş, yüzüne, omuzlarına dökülen, huzursuz eden saçlarını boynundaki küçük eşarpla arkadan bağlayıvermişti.</p>

    <p>— Bunca yıl sakladın demek. Pek de adi bir şeymiş.</p>

    <p>“Pek de adi bir şeymiş!..” Arın, nedenini çözemediği bir burukluk ve pişmanlık duyuyor. “Yanlış mı yaptım yoksa?” Karşısındaki orta yaşı aşmış kadına dikkatle bakıyor. Bal rengi iri gözlerin öne çıktığı, biraz soluk, ince zarif bir yüzü var. Saçları kısacık. Boynunda, dudaklarının kenarlarında, yaşını gösteren derin kırışıklar. Sanki o sıradan saç tokasını hiç takmamış, sanki hiç uzun saçları olmamış gibi. “Büyülü çekiciliğine kapıldığın dolgun ve taş gibi bedenine sarılırken, haydi itiraf et kendine, hanım hanımcık bir iyi aile kızına değil bir fahişeye sarılmış gibi olurdun.” Onu karşıkonmaz kılan; her an sevişmeye hazır, her an arzulu ve her doyumda insanı yeniden acıktıran bedeniydi. Karşısındaki bu ince, zarif, zeki bakışlı kadın, hâlâ hoş ve çekici, ama Ülkü değil.</p>

    <p>Tokayı o gün yatakta bulup ceketinin cebine attıktan sonra tümüyle unutmuştu. İlk evlendikleri yıllarda, nasılsa evhanımlığı yapmaya kalkışan İpek, uzun zamandır dolapta duran giysilerini kuru temizlemeye göndermek için ayırırken, ceplerinden çıkanları –bir Parker dolmakalem, bir keten mendil, bir paket ağız pastili, bir de bu saç tokası– kuşkucu bir gülümsemeyle kendisine vermiş,</p>

    <p>— Hepsini anladık da, bu tarak ne oluyor, demişti.</p>

    <p>— Senden önce manastırda keşiş olduğumu da kim söyledi sevgilim? Bu ceketi giymeyeli kim bilir kaç yıl oldu!</p>

    <p>Karısı her zamanki sakin haliyle, tarağı elinde evirip çevirmiş,</p>

    <p>— Pek de adi bir şeymiş, demişti.</p>

    <p>Tıpkı şimdi karşısında oturan kadının söylediği gibi.</p>

    <p>— Bunca yıl sakladım. Neden, bilmiyorum, ama sakladım işte. İnsan bazen geçmişle bağlarını küçücük bir nesneyle de olsa korumak istiyor. Kim bilir, belki de bir gün karşılaşırız, bir gün tokanı sana geri verebilirim diye düşünmüşümdür.</p>

    <p>Saç tokasını elinde evirip çeviriyor.</p>

    <p>— Saçlarım uzun ve gürdü. Ama gördüğün gibi, artık tokaya ihtiyacım yok. Umut öldükten sonra, Ankara’ya seni görmeye geldiğimde de kısaydı saçlarım.</p>

    <p>— Hatırlıyorum.</p>

    <p>— Onları, 12 Mart’ta içerde yatarken kesmiştim. Hapiste uzun saçın bakımı zordur. Yıldırım Bölge’de kalırken, bizi on beş günde bir asker hamamına götürürlerdi. Koltuklarımızın altında havlularımız, sabunlarımız; yanımızda gardiyan polis kadınlarla askerler, çevredeki erlerin aç bakışları altında, bir sürü genç kadın, kız, kışla alanını bir baştan bir başa geçerdik. Sadece beş dakika sıcak su verdikleri için, birbirimizi eze eze anadan üryan yıkanırdık. Askercikler de buldukları her delikten gözetlerlerdi bizi.</p>

    <p>Bir sessizlik oluyor. Şaraplarını yudumluyorlar. Huzursuzlar. Söylemek istedikleri sözler dudaklarından çıkıp, doksan santimlik masayı aşıp karşı tarafa geçemiyor bir türlü. Neden buradayız? Neden buluştuk? Birinin daha cesur, daha pervasız olması gerek. “Arın’la ilişkimizde atak olan, pervasız olan hep bendim. Yine ben olacağım.”</p>

    <p>— Gerçeği istersen, saçlarımı bakımı zor olduğu için kesmedim. Saçlarım sana aitti, vücutlarımızın birlikteliğinin örtüsüydü. Onları ayrıldığımız için, sen artık yoksun diye kestim. Başka biri, saçlarımı seninle paylaşmasın istedim. Biz kadınlar garip yaratıklarız. Her aşkın, her ilişkinin bir simgesi vardır. Gerçek ihanet yeni bir ilişki değil, o simgenin başka bir erkeğe teslim edilmesidir. İşkenceler bitip koğuşa ilk geldiğim günlerdeydi. Bir kızın zulasındaki makasla kökünden kestim saçlarımı. Süsüne düşkün genç bir polis kız vardı; bize iyi davranırdı. Sonradan polislikten ayrılmış, hatta sola sempati duymaya başlamış diye duyduk. Saçlarımı peruk yaptırmak için istedi, verdim. Koğuştaki sıkı devrimci kızlar, saçlarımı polise vermemi hiç hazmetmediler sanırım. Üstelemediler ama bunu davaya ihanet saydılar.</p>

    <p>Artık dönüş yok. Anahtar sözcükler söylendi işte. Garsonun saygılı bir sessizlikle önlerine bıraktığı deniz ürünleri salatasına birer çatal atıyorlar. Şaraplarından birer yudum alıp bekliyorlar.</p>

    <p>Çoktan sönmüş, küllenmiş bir aşkın ardından, yıllar sonra buluşmuş iki eski dost değiller. –Dost olmuşlar mıydı hiç?– Nokta koymaktan korkulmuş, bitirilmemiş, yüzleşilmemiş bir ilişkinin –bir ömrün– hesaplaşması için biraraya gelmiş gibiler.</p>

    <p>— Burası orası değil, diyor Arın.</p>

    <p><em>Küçük Prens</em>’ten bir cümleyi tekrarlamaktan kendini alamıyor.</p>

    <p>— “Gün, bugün; ama yer o yer değil.”</p>

    <p>Küçük Prens, yılanın yardımıyla dünyadan ayrılıp kendi gezegenine döneceği gün, yılanla randevusuna geldiğinde böyle der.</p>

    <p>— Sam’i hatırlıyor musun? <em>Play it again Sam</em>’i?</p>

    <p>Gülümseyip başını sallıyor. “Ne kadar çok şey hatırlıyorum. Sanki bütün yaşamım hatırlamaktan ibaret.” İçine umutsuzluk doluyor. Yaşlanmak bu belki de. Geleceği düşünmek yerine geçmişi hatırlamak... “Oysa kırk dokuz yaşındayım, elli bile olmadım daha. Arın benden üç-dört yaş büyüktür. Otuz beş yaşın yolun yarısı ettiği dönemler geride kaldı, artık elli yaş orta yaş sayılıyor. Yine de yaşlandık.”</p>

    <p>— Sam’i nasıl hatırlamam. O çalarken her erkek kendini Humphrey Bogart, her kadın Ingrid Bergman sanırdı. Biliyor musun ne yaptım? Kazablanka’ya gittiğimde Sam’in meyhanesini aradım. İnanmayacaksın ama, buldum da. Tabii tümüyle turistik bir yer. Sürekli <em>As time goes by</em>’ı çalan Sam bozmasının Adana’dan göçmüş işini bilen bir siyahi olduğunu öğrenince küçük dilimi yutacaktım az kaldı.</p>

    <p>Filmin o hüzünlü ve unutulmaz müziğini mırıldanıyor hafifçe.</p>

    <p>— Hepimiz biraz yaşlandık, diyor hüzünlü bir sesle. Şarkılarımız bile yaşlandı.</p>

    <p>— Yaşlandık ve değiştik. Sen sihirli saç tokanı artık takamazsın. Hayır, saçlarını kestiğin için değil, saçların eskisi gibi uzun olsaydı da takmayacaktın. Bense... bense, birkaç saat önce konuştuğum gibi konuşmazdım; öyle düşünmezdim de zaten.</p>
    <hr />

    <p>— Yaşlandık ve değiştik, diyor Ömer Ulaş.</p>

    <p>Rossia Oteli’nin <em>roof</em>’unda, Moskova manzarasına karşı, ellerinde buzlu viskiler, Cem’le karşı karşıya oturmuş, beyaz gecelerin süt mavisi garip aydınlığına dalmışlar. Aylardan haziran. Heyetler hep haziran ortalarında ya da yılbaşına doğru gelirler. Beyaz geceleri ve büyük Rus kışını görmeye; hem ziyaret, hem ticaret için...</p>

    <p>Rusya pazarına açılmak için önaraştırma yapmaya gelmiş Tekstil ve Giyim Sanayicileri Derneği yöneticilerini Moskova’da gezdirip ilgililerle tanıştırma teklifi aldığında, aralarında eski bir tanıdığın bulunacağı hiç aklına gelmemişti. Rehber-tercümanlık işi, hele de Ömer’in “ticari pezevenklik” dediği ilgili kişi ve kurumlarla bağlantıları kurmayı da içeriyorsa iyi para getiriyordu. Hem de dolar türünden temiz para...</p>

    <p>Geziye katılacakların listesini gördüğünde, Cem Örener adı Ömer’e hiçbirşey anımsatmamıştı. Havaalanına heyeti karşılamaya gittiğinde, kendisini tanımaları için üzerinde Türkçe “Tekstil ve Giyim Sanayicileri” yazılı ve bir köşesinde küçük bir Türk bayrağı olan kartonu sallamasına bile gerek kalmadan birtakım adamların kendisine doğru yöneldiklerini görünce şaşırdı. “Nasıl bildiler benim ben olduğumu? Bu kadar mı Türk suratlıyım? Bıyıkları boşuna kesmişiz demek! Ülkü öpüşürken bıyıklarımın dudaklarına batmasından hoşlandığını söylerdi, bıyıklarımı kesmemi istemezdi. Galiba öpüştüğü ilk bıyıklı erkek bendim.”</p>

    <p>Altı kişilik grubun önünde gülümseyerek kendisine doğru gelen orta yaşlı, kısa boylu adamı hemen tanıyamadı.</p>

    <p>— Ben Cem Örener’im, yanılmıyorsam siz de Ömer Ulaş olmalısınız.</p>

    <p>— Yanılmıyorsunuz, dedi renksiz ve bıkkın bir sesle. Adama soran gözlerle baktı.</p>

    <p>Son zamanlarda belleğinin ihanetleri fena halde canını sıkıyordu. En güvendiği yetisi olan belleği teklemeye başlamıştı. Bazen hatırlamaya çalışırken, kafasının içinde büyük beyaz boşluklar oluyor, beynini zorladıkça boşluk bir karadeliğe dönüşüyor, korkuya kapılıyordu. “İçkiyi biraz azaltın,” demişti her zaman gittiği hastanedeki yaşlı kadın doktor.</p>

    <p>— Türkiye’den tanışıyoruz Ömer Ağabey. Ama belki de hatırlamazsınız. O zamanlar ben çiçeği burnunda bir devrimbaz gençtim, siz ise ulaşılmaz Ömer Hoca.</p>

    <p>Kafasını zorluyor. Hayal meyal birşeyler hatırlıyor veya hatırladığını sanıyor. 15-16 Haziran’dan hemen sonra İstanbul’a geldiğinde, bir grup genç, TİP muhalefetinden bir asistan arkadaşıyla birlikte kendisini görmeye gelmiş, İşçi Muhalefeti çevresiyle ilişki kurmak istediklerini söylemişlerdi. 15-16 Haziran olayları işçi sınıfının varlığı konusundaki tartışmalara nokta koymuş, proletarya öncülüğünü savunan örgüt ve hareketler çevresinde toparlanma eğilimi hız kazanmıştı. Yine de Ömer Hoca’nın sakin tavrı, önerdiği çalışma biçimi, teorik donanıma, ideolojinin özümsenmesine verdiği önem sıkı devrimci gençleri kesmemiş olmalı ki bir daha görünmemişlerdi. Daha sonra silahlı mücadeleyi, şehir veya kır gerillasını savunan, sonları terörizme varan hareketlere katıldıklarını duymuştu. O sıralarda böyleleri çoktu. Sonraki yıllarda bir bölümü telef olan, çoğu kaybolup giden, düzenle bütünleşen, ama nerede olurlarsa olsunlar, o eski güzel günlerin, o umutlu, heyecanlı, inançlı yılların anısını içlerinde değerli bir armağan gibi gizleyen çocuklar... Karşısındaki adam onlardan biriydi belki de. Gözleri, bir de sesi hiç yabancı değildi.</p>

    <p>Oradan oraya koşturmakla, Sovyet bürokrasisini hiç aratmayan yeni bürokrasiye dert anlatmakla, mafyalaşmış ticaret ilişkileri arasında aralık kapılar bulmaya çalışmakla geçen yorucu bir günden sonra, Kremlin’in kızıl yıldızlarına ve sütmavisi Moskova’ya karşı viskilerini yudumlarken,</p>

    <p>— Yaşlandım ve değiştim, demişti Cem. Beni tanımamanız çok doğal. Aslında iki kez görüştük. Sizden devrim reçeteleri almaya gelmiştim. Gençtik, ateşliydik, acil devrim peşindeydik; şimdi Moskova’ya ticaret yapmaya gelen bir konfeksiyon ve tekstil ihracatçısıyım; küçük de olsa bir holding sahibiyim, serveti küçümsenmeyecek bir kapitalistim.</p>

    <p>— Hepimiz yaşlandık ve değiştik, diyor. Dünya yaşlandı ve değişti. Bu şehre, Moskova’ya bakın örneğin; on yıl, yirmi yıl, elli yıl önceki Moskova değil, yüzyıl önceki hiç değil. Devrim, karşıdevrim, yine devrim ve yine yıkılış. İnsanlar birşeylere inanıyor, birşeyler için savaşıyor, hayatını veriyor. Sonra... sonra uğruna hayatını verdiği şeyler gözlerinin önünde eriyip gidiyor. Elleriyle diktiği, bakıp büyüttüğü çiçeğe durmuş fidanların tam meyve verecekken kökünden kesildiğini görmek gibi bir duygu. İsyan ediyorsun, yeniden başlamak, fidanları yeniden dikmek, yeşertmek, büyütmek, haklılığını kanıtlamak istiyorsun. Sonra bakıyorsun ki gücün yok, o zaman umudunu yitiriyorsun ve yaşlandığını anlıyorsun.</p>

    <p>— Neredeyse yirmi beş yıl geçmiş sizi ilk gördüğüm günden beri, diyor Cem. Bir asistan arkadaşınızla birlikte gelmiştik size. Sonraki yıllarda harekette önemli yerlere geldi. Hâlâ da bir dinozor inadıyla ve tavrıyla küçük dükkâncığında sürdürüyor sol ticaretini. Her neyse, o gün yürünecek yolun uzun olduğunu söylemiştiniz. 15-16 Haziran olaylarının üstünden fazla zaman geçmemişti. İstanbul’da sıkıyönetim vardı. Herkesin devrimin yakın olduğuna inandığı günlerdi. Babamların çevresi hop oturup hop kalkıyordu. Hatırlıyorum; servetlerini nasıl yurtdışına çıkarabileceklerini bile hesaplamaya başlamışlardı. Babam sabah akşam işçilere, komünistlere, işçileri azdıranlara, bu azgınlığın hesabını sormayanlara, aciz siyasetçilere küfredip duruyordu. Beni bile düşman gibi görmeye başlamıştı. Garip bir dönemdi. O gün konuştuklarımızı sonraları çok düşündüm. Bir ara silahlı külahlı işlere bulaştım; THKO’ya, sonra Mahir hareketine falan. 12 Mart’ta, pabucun pahalı olduğunu anladım. İnsanlar ölüyordu ve öldürüyordu. Kimisi dağlarda, kimisi darağaçlarında, kimisi hapishanelerde, işkencede gitti. Tüymeye dünden hazırdım anlaşılan; babamın ültimatomunu aslında sevinerek kabul edip yurtdışına okumaya çıktım. Örenerlerin ya da Muratların oğlu oldun mu, çok da önde gitmemişsen paçayı her zaman kurtarırsın.</p>

    <p>— Kurtarabildiniz mi bari?</p>

    <p>— Kurtulmanın tanımına bağlı. Sizinle konuşmamızı ve sizi sık sık hatırladığımı söyledim demin. Siz düşüncelerinizin, inançlarınızın, kendi doğrularınızın peşinden gittiniz. Doğru veya yanlış, hayatınızı bir davaya, bir inanca adadınız. Bakın hâlâ buradasınız. Bugün bizi gezdirirken söylediğiniz gibi kuşatılmış da olsa, teslim alınmış da olsa, ütopyanızın –bir zamanlar benim de ütopyamdı– kutsal toprağındasınız. Oysa dönebilirdiniz, inkâr edebilirdiniz ve inanın sizi bağrımıza basardık. Bugün Türkiye’de basının, televizyonun, reklamcılık alanının, iş dünyasının yarısı eski solcu. Dönerek köşe döndüler ya da köşe dönmek için döndüler; ikisi de bir. Kurtulup kurtulmadığımı sordunuz bana demin. Kendi iç tutarlılığım açısından değerlendirecek olursam, kurtulamadım. Kendimle barışık olduğumu sanmıyorum. Yaptığım işler... nasıl anlatmalı, biraz edebî bir ifade olacak ama, yaptığım işler kesemi doldursa da yüreğimi doldurmuyor.</p>

    <p>Ömer hüzünle gülümsüyor. Sanki eski tavşan gülümsemesi, yıllar sonra yüzüne yeniden dönmüş gibi.</p>

    <p>— Dolu bir kese, dolu bir yürekten iyidir belki de.</p>

    <p>— Keseniz doluysa, böyle düşünmeme lüksüne sahip oluyorsunuz. Yüreğinizin boşluğu acıtmaya başlıyor o zaman. Sahip olduklarınızın hiçbirinin anlamı kalmıyor. Yıllarca önce bir gün, toy ve heyecanlı bir delikanlı sizden toplumu kurtaracak devrimin reçetesini istemeye gelmiş, üstelik de verdiğiniz reçeteyi hafif bulup beğenmemişti. Şimdi de bir reçete istiyor: kişisel kurtuluşun reçetesini.</p>

    <p>“Tam da adamını buldun yavrum,” diye düşünüyor Ömer. “Verdiğim devrim reçetesi ne kadar geçerliyse vereceğim kişisel mutluluk reçetesi de o kadar geçerli olur. Ne sanmıştı bu adam? Dimdik ayaktayım, bir çarpışmayı kaybettik ama savaşı kazanacağız, falan dememi mi? Kişisel kurtuluşun reçetesi, toplumsal kurtuluşun reçetesiyle bağdaşabilir mi sanıyor? Ya da artık hiçbir hekimin hiçbir doğru reçeteye sahip olmadığını bilmiyor mu?”</p>

    <p>Gece beyaz, gece sütmavisi. Kızıl yıldızlar altın kubbelerin üstünde yine eskisi gibi, masallardaki peri kızının sihirli değneğinin ucundaki yıldızlar gibi parlıyor. “Bir dilek dile kızıl yıldıza karşı,” derdi Ülkü. “Peki peri kızı kim?” Muzip ve muzır bir gülümsemeyle “Peri kızı partidir,” diye cevap verirdi. Sütmavisi gece hayallere, hüzne, olağandışı birşeylere gebe. Hani hiç cesaret edemeyeceğiniz, ayık kafayla hiç söylenmeyecek, hele de bir yabancıyla hiç konuşulmayacak şeyler vardır. Tam onların gecesi işte. Gecenin olağanüstü aydınlığından mı, bittikçe tazelenen viskilerden mi, yılların içinden çıkıp gelmiş yabancının bellek çantasından çıkardığı yitik zaman anılarından mı, “konuşmasam, söylemesem çıldıracaktım”a varan kederden mi, neden bilinmez,</p>

    <p>— Sevdiğim bir kadın vardı, diyor; karımdı. Bir de oğlum vardı; adı Umut’tu. Benim oğlum muydu, bilmiyorum. Önemi de yok. “Kişisel kurtuluş” dediniz de çağrışım yaptım. Ne bu kentin büyüsü ne peri kızının sihirli değneğinin ucundaki her gün biraz daha solan kızıl yıldız ne benim inançlarım, iç tutarlılığım, bağlı olduğum değerler, hiçbiri sevdiğim kadını burada yanımda tutmaya yetmedi.</p>

    <p>Cem, gazetede gördüğü iş ilanına başvuran Ülkü’yle holdingin merkezinde, kendi çalışma odasında karşılaştıkları günü hatırlıyor. “Bir oğlum var, adı Umut,” demişti. “Kocamı tanımazsın, eski bir öğretim üyesi.” “Ben harekette önemli biri değilim, ama kocam önemlidir...” Parçalar birleşiyor. “Hiçbirşey hayatın kendisi kadar şaşırtıcı değildir” sözü kime aitti? Her kim söylemişse doğru söylemiş. “Benim kızımın adı da Ümit,” demiştim Ülkü’ye.</p>

    <p>Duyulur duyulmaz bir sesle, “Ülkü,” diye fısıldıyor.</p>

    <p>— Ne dediniz?</p>

    <p>— Oğlunun adı Umut olan eski bir arkadaşım vardı. 1981’de görmüştüm en son. Birden onu hatırladım.</p>

    <p>Adamın yüzünün allak bullak olduğunu, dudaklarının sanki acı çekiyormuş gibi gerildiğini görüyor. Garip bir sezgiyle, “Benim oğlum muydu, bilmiyorum,” deyişini hatırlıyor.</p>

    <p>— Aslında, çok yakın bir arkadaşımın –sözcüğü arıyor, “sevgilisiydi” diyecekken vazgeçiyor– yakın bir arkadaşımın arkadaşıydı. Birkaç kez üçümüz birlikte dolaşmış, yemek falan yemiştik. 12 Eylül döneminde, gazeteye verdiğim bir iş ilanına takma adla başvurmasaydı, belki de hatırlamayacaktım onu. Asıl adı Ülkü Öztürk’tü.</p>

    <p>Adamın yüzü gevşiyor.</p>

    <p>— Ülkü karımdı, diyor.</p>

    <p>Tek sormak istediği, Ülkü’yle birlikte olan arkadaşının kimliği. Yıllar boyunca Ülkü’ye hiç sormadığı, sormayı kendine yediremediği soru... Umut’un babasının Cem olabileceğini düşünmenin içini neden bu kadar acıttığını soruyor kendi kendine. Adamın bunu fark edip hemen düzeltmesinin kendi adına ne kadar utanç verici olduğunu düşünüyor. “Cem veya başkası, ne fark eder ki! Demek her şeyi bir oyun, bir yanılsama olarak algılamışım. Ülkü’den bir Meryem yaratmışım. Umut’u, devrimin kutsal ruhunun oğlu saymışım. Etten kemikten somut bir baba fikrinin bunca yıl sonra bile bu kadar huzursuz etmesinin nedeni bu.”</p>

    <p>Kafasında, baygın kokulu sapsarı mimozalarla özdeşleşmiş bir soru işareti. Artık hiçbir anlamı kalmamış olsa da cevabını bilmek istediği soru. Hayatın garip rastlantılarından biri daha; hiç beklemediği bir anda ayağına gelmiş bir fırsat. İstese şimdi sorabilir, öğrenebilir. Kimdi sevdiği kadının, hep biraz huzursuz, biraz uzak, biraz yabancı kalmasına neden olan? Kimdi, neydi hiç dinmeyen huzursuzluğunun, kendinden, buralardan kaçıp gitmesinin nedeni?</p>

    <p>Gece yarısını çoktan aşmışlar. Sütmavisi Moskova içten içe aydınlanan ışıklı bir laciverte dönüşmeye başlıyor. Ömer Ulaş’ın başı dönüyor. Çok içkili; içkili de ne laf, sarhoş. Ama, hayır; sormayacak. “O kadar da saygım kalmalı kendime! Zaten artık neye yarar?”</p>

    <p>— İnançlarının, düşüncelerinin, davasının peşinden giden, doğru veya yanlış kendi değerlerinin arkasında duran, kendisiyle barışık, bu yüzden de mutluluğun sırrına ermiş, dönmemiş devrimciyi arıyordun demek!</p>

    <p>Bardakta kalmış viskiyi bir yudumda bitiriyor.</p>

    <p>— İşte o şahsen, bizzat karşında. Tığ teber şah-ı merdan. Her şeyden arınmış, yapayalnız, yalın kılıç, dünyada tek başına. Bireysel kurtuluşun reçetesini mi sormuştun? Tam adamına geldin ahbap. Ver bir kâğıt da reçeteyi yazayım: bok, bok, bok...</p>

    <p>Açık verdiği, bu halde göründüğü, gerçeği söylediği, Ülkü’den söz ettiği için kendinden nefret ediyor. “Hiç değilse saygınlığımı anılarda korumalıydım. Bana güvenip gelmiş şu iyi niyetli adamı hayal kırıklığına uğratmamalıydım.”</p>

    <p>Cem, adamın yıkılmışlığını ancak o anda fark ediyor. O da içkili, kafası dumanlı ve karmakarışık. İçinden kahkahalarla gülmek ya da katıla katıla ağlamak geliyor. “Ölüden ölümsüzlük iksirinin reçetesini, cellattan uzun yaşamın sırrını istemek benim yaptığım. Katıksız ve mükemmel bir karamizah. Taa Moskovalarda arayıp bulduğum büyücü doktorun reçetesi burada işte: bok, bok, bok...”</p>

    <p>Yakınlarda bir gece, delikanlılık çağında birlikte dağa çıkıp silahlı mücadeleye katılmayı düşledikleri gençlik arkadaşlarından biriyle oturmuş eski günlerden, nereden nereye geldiklerinden, köşe dönmekten, başta kendileri olmak üzere 70 kuşağının devrimci yaprak dökümünden, eskilerden kimlerin nerede olup ne yaptığından konuşurlarken, bir ara nedense Ömer Hoca gelmişti akıllarına.</p>

    <p>— O zamanlar çizgisini yanlış bulurduk; revizyonist, pasifist falan derdik; ama bak, en keskinler bile geçmişlerini inkâr için kuyruğa girmişken adam bunca yıkıntıya, bunca olaya direniyor, demişti gazeteci arkadaşı.</p>

    <p>— Ne yaptığını nereden biliyorsun? Yıllardır ortada yok, en azından nerede olduğundan benim haberim yok.</p>

    <p>— Bizim muhabir arkadaşlar, en son Moskova’da görmüşler. Yıkılıştan sonra bile dimdik ayakta ve inançlı, diyorlar. İşte o tutarlılık ve inanç insanı mutlu ediyor. Varsın yanılsama olsun, adam ayakta kalmayı başarıyor ya! Demin, her şeye sahip olduğunu ama kendini mutlu hissetmediğini, kendinle barışık olmadığını söylüyordun. İşin sırrı burada galiba. Beni al ele mesela; önemli bir gazetede ünlü bir yazar oldum çıktım. Günde yüzlerce faks, telefon, mektup geliyor. Adımdan söz ediliyor; şunu yazmış, bunu yazmış diye konuşuluyor. Kimileri yazdıklarımı beğenmese de, küfretse de ne gam! Ben tanınmış ve güçlüyüm. Maddi sıkıntım yok. İkinci evliliğimde öyle fazla bir sorun da yaşamıyorum. Ve inanır mısın, sıkıntıdan patlıyorum, hiçbirşeyde hiçbir anlam bulamıyorum. Kendimden utanmasam, dedikodudan korkmasam, bir psikoloğa gidip depresyon mu geçiriyorum nedir, tedavi olacağım.</p>

    <p>— Al benden de o kadar. Başka kılıflar bulmaya çalıştım ama karımla boşanmam da bu yüzden oldu. Kadın haklıydı aslında. Bütün gün nemrut bir adamla neden yaşasın! Evet, para var, olanaklar var, istediği gibi yaşıyor, her şeyi tamam gibi görünüyor, ama yanında mutsuz, ilgisiz bir herif. Sadece ona karşı değil başka kadınlara, başka insanlara, hatta dostlarına bile ilgisiz. “Sen andropoza girdin galiba,” derdi bana. Belki de haklıydı, neredeyse ellimize geldik.</p>

    <p>— O kadar basit olduğunu sanmıyorum. Keşke her şey hormon faaliyetine indirgenebilseydi; biraz hormon takviyesi yapardık ve mutlu olurduk. Körfez Savaşı sırasındaydı. Bizim gazete, kendinden geçmiş şekilde, Amerika’nın Irak’a müdahalesini alkışlıyor, Özal’ın “bir koyup beş alma” heveslerini, yani savaşı körüklüyordu. Ünlü ve saygın bir Alman gazeteci vardır: bir savaş muhabiri, ama öyle sıradan değil, Hemingway’lerin kumaşından. Tam o günlerde, arkasında iki satırlık bir not bırakarak intihar etti: “Artık yazacak tek bir satırım bile kalmamıştı...” Belki abarttığımı sanacaksın, ama işte o günlerde, neden aynı şeyi yapmadığımı çok sordum kendime. Yaşatan şey tükendiği, yani yazacak tek satırın, söyleyecek tek sözün kalmadığı zaman bitirebilmek gerek. Hele de benim gibi, inanmadığın satırları hiç yazmamak gerek.</p>

    <p>— Ya da benim gibi, bir zamanlar yıkmak istediğin düzenin mümtaz üyelerinden, sömürü ve kâr imparatorluğunun baronlarından biri olmayı kabullenmemek gerek. Bir eski tüfek tanımıştım yıllar önce. Her zaman muhalif, hep soru soran, ama ölümüne kadar inançlı ve tutarlı kalmayı başarabilmiş biri. Bilirsin, o kuşak çok farklıydı. Doktor Selim, “Kurt bir kez içine düştü mü, artık iflah olmazsın. Sosyalizme giriş bedava, çıkış pahalıdır,” derdi. Kurdu içinden çıkarmak için ya kimilerinin yaptığı gibi kendini, bütün değerlerini tümüyle inkâr edeceksin, içini kazıyacaksın; ya da nerede olursan ol, ne kadar dönersen dön, ömür boyu sakat kalmayı, hastalığın her an tekrarlaması tehlikesini göze alacaksın.</p>

    <p>— Ya da senin Doktor gibi, Ömer Hoca gibi, kurdunu bakıp büyüteceksin, onun uğruna yaşayacaksın. Gençliğimizde ne kadar kolay yargılardık insanları. Sadece siyahlar ve beyazlar, devrimciler ve işbirlikçiler, müminler ve hainler vardı. Şimdi karşı tarafa geçtiğimizden beri, işlerin bu kadar basit olmadığını anlıyorum. Belki de yaşadığımız günler, bu ülke, bu dünya çok karışık, çok çalkantılı ve biz oradan oraya sürükleniyoruz.</p>

    <p>Cem o konuşmayı kendini şaşırtan bir açıklıkla, en ince ayrıntılarına kadar hatırlıyor bu akşam. Ömer Ulaş’ı görmek, onunla konuşmak isteği o gece yerleşmişti belki de içine. Ve işte şimdi karşı karşıyalar. Hem de doğru mekânda, doğru dekorun önünde, tıpkı iyi bir tiyatro sahnesi gibi. Birden öfkeleniyor, kendini ihanete uğramış hissediyor. Sen de mi çöktün be adam! Kim izin verdi buna! Dönek sohbetlerimizin deniz feneri, “Eh, biz böyleyiz ama, böyle olmayanlar da var” tesellisi, kendisiyle barışıklığının ve mutluluğun reçetesini almaya geldiğim bilge kişi... Ve işte reçetesi: bok, bok, bok... Oysa memnun olmalıyım. Bir tek ben değilim, herkes böyle dağıtmış, umudu kesmiş, vazgeçmiş diye sevinmeliyim. Başkalarının kirlenmesi bizim kirimizi örter.</p>

    <p>Son bir umutla soruyor:</p>

    <p>— Peki neden hâlâ buradasınız?</p>

    <p>— Çünkü gidebileceğim başka yer yok. Her yer biraz yabancı bana. Moskova’dan ayrılmayı da denedim bir ara. Daha doğrusu buna mecbur oldum. Orada burada kararsız dolaştım bir süre. Sonra yine buraya döndüm. Bütün olanlara, yani sistemin çöküşüne rağmen yine de en iyi bildiğim yer burası.</p>

    <p>— Türkiye’ye dönmeyi düşünmediniz mi? Yoksa hâlâ engeller mi var?</p>

    <p>— Ne acı ki engel falan yok. İstesem pasaportumu alıp hemen dönerim. Komünizm çöktüğünden beri artık bizlerden korkan kalmadı. Dönsem, “Biri daha düştü kucağımıza, biri daha teslim oldu,” diye sevinebilirler bile. Belki biraz da bu yüzden dönmüyorum. Dönersem, bıraktığım yerden devam etmem ya da aynı yola yeniden başlamam gerekir. Buna ne umudum ne de gücüm var. Oysa burada kimse hayatımın hesabını sormuyor. En önemlisi, ben de kendi kendime hesap sormuyorum. Bir ölü kadar özgürüm bu kentte. Üstelik çalışma olanağım da var. Türkiye ile ticaret ilişkileri her geçen gün biraz daha gelişiyor, bana da iş çıkıyor.</p>

    <p>— Yine de bir gün fikrinizi değiştirecek olursanız, lütfen beni arayın. Türkiye’nin çeşitli yerlerinde işyerlerimiz, yatırımlarımız var. Rusya’ya açılmaya çalışıyoruz. Söylemek istediğim şu ki, sizinle çalışmak, bu ülkedeki deneyimlerinizden yararlanmak benim için de büyük fırsat olurdu Ömer Hoca.</p>

    <p>Ömer Hoca sözcüklerini, üstlerine basa basa söylediğini fark ediyor.</p>

    <p>— Sağ olun. Bunu unutmayacağım. İş teklifinizdeki inceliği de. Şimdi küskün aydınlar arasında moda Bodrum, Datça, Marmaris gibi Ege sahillerine yerleşmekmiş duyduğum kadarıyla. Bak oralarda bir iş teklifine hayır demem.</p>

    <p>— Niye olmasın, Muğla’da, Denizli’de işyerlerimiz var; daha da güzeli Bozcaada’da geniş bağlar aldım, şarapçılık işine girmeye hazırlanıyorum.</p>

    <p>— Şaka etmiştim. Oralar bana göre değil. Ben Eskişehirli bir işçi çocuğuyum, Orta Anadolu’yu severim. Yine de, Türkiye’ye dönmek gündeme gelirse, ararım sizi.</p>

    <p>Sütmavisinden lacivertiye dönüşen geceye karşı susuyorlar. Kremlin’in hiç sönmeyen, hiç sönmeyeceğine inanılan yakut parıltılı yıldızları artık parlamıyor. Belki de artık ışıklandırmıyorlardır, diye düşünüyor Ömer. İçini derin bir keder, neredeyse bıçak yarası gibi bir acı kaplıyor: “Benimki de tam budalalık. Her şey çökmüş, teslim olmuş, inkâr edilmiş; ben ise burada oturmuş kızıl yıldızların yasını tutuyorum.”</p>

    <p>— Yaşlandık, diye fısıldıyor. Ferimizi yitirdik. Dünyayı yerinden oynatmış şu kızıl yıldızlar gibi yavaş yavaş, birer birer sönüyoruz.</p>
    <hr />

    <p>Sadece birkaç ay sonraydı. Kandilli sırtlarından güneşin batışını seyrederken,</p>

    <p>— Yaşlandık, demişti Arın.</p>

    <p>Çocukluk arkadaşının sesinde, elli yaşına yaklaşmış dinç ve başarılı bir erkeğin yaşıyla övünüp yıllara kafa tutan özgüveni değil, bezginlik ve keder vardı.</p>

    <p>Arkadaşının yüzüne şaşkınlık ve endişeyle bakıyor. Ucunu, ayrıldığı karısının hediyesi altın kaplama puro makasıyla kestiği bir Havana purosunu uzatırken,</p>

    <p>— Yorgun görünüyorsun, diyor.</p>

    <p>İlkokula beraber başladıkları günlerden beri hep iddialı, kararlı, kendine güvenli, başarılı, duygusallıktan uzak, hatta zaman zaman katı bir çocuktu Arın. “Onu kırk yıldan fazla zamandır tanıyorum,” diye düşünüyor Cem. “Söylesem kimse inanmaz, ama birinci sınıfa başladığımız gün nasılsa, kırk yıl boyunca da öyle kaldı. Karakteri bu kadar erken biçimlenmiş ve bu kadar az değişmiş bir başka kişi var mıdır dünyada?”</p>

    <p>Kırk yıllık arkadaşının hem saygı hem de öfke duyduğu özelliğiydi bu. Kendi değişkenliğini, duygusallığını, bitmeyen kuşkularını ve huzursuzluğunu düşündükçe, Arın’a hem gıpta eder hem de bazen biraz kızardı.</p>

    <p>Boğaza karşı bakımlı bir bahçeye açılan verandada, iki çocukluk arkadaşı baş başalar. Ekim sonları, ama hava sıcak; İstanbul’un olağanüstü sonbahar günlerinden biri.</p>

    <p>Beyaz ceketli esmer yüzlü genç garson iki martini getirip Beyefendi’nin başka bir emri olup olmadığını soruyor.</p>

    <p>— Şu benim bağdan bir-iki salkım üzüm koparıp getirir misin Apo?</p>

    <p>Beyaz garson ceketli Apo ile Beyefendi birbirlerine bakıp iki muzip kafadar gibi gülümsüyorlar.</p>

    <p>— İstanbul’un ortasında ne bağı bu! Oldum bittim alternatif takılmaya meraklısındır.</p>

    <p>— Yeni hobim bağcılık. İspanya’da, Portekiz’de falan dolaşırken, baktım bizim Boğaz iklimine çok benzeyen iklimlerde de bağ yetişiyor. Zaten biliyorsun, eskiden İstanbul’un yarısı bağ imiş. Aslında Bozcaada’da oldukça büyük arazi aldım, uzmanlar getirttim; uygun türleri orada deniyoruz. Arkadaki bahçeye de hoşluk olsun diye beş on kütük diktirdim. Henüz tam fark edilmedi, ama Türkiye’de şarabın geleceği var. Rakı ve kebap kültürü şu sıralar en parlak dönemini yaşıyor, ama yeni seçkinlerin, genç aydınların, entel takılmaya meraklı sosyetenin içkisi, iyi şarap. Şarap işine girmeyi ciddi ciddi düşünüyorum.</p>

    <p>— Sen gider Bozcaada’ya da yerleşirsin. Hani Avrupa’da, Amerika’da öyle egzantrik zenginler vardır ya da roman kahramanları; her şeyi bırakır bir adaya çekilirler, bağla bahçeyle uğraşmaya başlarlar.</p>

    <p>— Ciddi ciddi düşünmüyor değilim bu dediğini. Karımdan ayrıldıktan sonra kötü bir dönem geçirdim. Evliyken ne de olsa bir düzenim vardı: ev, çocuklar, bazen boğucu da gelse dönen bir çark... Şu Apo bile, beyaz ceketi, garson kıyafeti, her seferinde dalgasını geçerek söylediği “Beyefendi”leriyle falan karımın düzeninden kalma. Sonra kurtulmak istediğin o çark birden duruyor. İşte özgürsün, hadi tadını çıkar özgürlüğünün. Ne mümkün! Kör değneğini bellemiş gibi, bir gece o bara, bir başka gece bu bara takılıyorsun; böyle sürüp gidiyor. Hayatımın önemli bir dönemecindeyim, birkaç gün izin yapabilirim deyip Göcek’e, tekneye uçuyorsun, denize açılıyorsun; ya da Bozcaada’ya gidiyorsun. Ama hayır, hiçbiri kandırmıyor; içinde bir boşluk, bir sıkıntı... Ben ne yapıyorum, diye düşünmeye başlıyorsun o zaman. Bu koşuşturma, bu milyarlar, trilyonlar, çok haneli hesaplar, işçiler, fabrikalar, ihaleler, oyunlar, rezillikler; bütün bunlar ne için, diye soruyorsun. Köşe dönmek, para kazanmak için mi? Ama köşeyi zaten doğuştan dönmüşüm. Yaptığım işten hoşlanıyor muyum? Hayır. Peki neden buradayım o zaman? Soru cevapsız kalıyor.</p>

    <p>Garson, açık yeşil Murano kristalinden bir tabağın içinde, kristalin rengini almış veya kristale rengini vermiş iki salkım üzüm getirip önlerindeki sehpanın üstüne koyuyor.</p>

    <p>— Şahane salkımlar, diyor Arın. Resim gibi. Senin bağcılık-şarapçılık projen ciddi galiba.</p>

    <p>Sonra, Cem’i yine şaşkınlığa düşüren aynı yorgun sesle ekliyor:</p>

    <p>— Soruların cevabı yok. Soruyu sorduğun anda işin bitmiş demektir. Çözümsüzlük, cevabı bulamamakta değil, soruyu sormuş olmakta. Soru, inancın, güvenin, huzurun bittiğinin işaretidir.</p>

    <p>— Gençlik yıllarımdan tanıdığım biri vardı. Bütün soruların cevabını vermiş, verdiği cevapların doğruluğunu tartışmayan kale gibi biriydi. Herkes inancını kaybetse, o yine de tek başına dimdik ayakta kalır, diye düşünürdüm. Geçenlerde ona rastladım. Sadece soru soruyordu ve hiçbir cevabı yoktu. Ya da artık soru bile sormuyordu. Kale çökmüştü.</p>

    <p>Salkımlardan bir üzüm tanesi koparıp tadını ve kokusunu ağzının içine yayarken,</p>

    <p>— Geçende rastladığın eski tanıdık bendim galiba, diyor Arın.</p>

    <p>— Bunu da nereden çıkardın? İmada bulunduğumu mu sandın yoksa? Dünyada sana benzeyen en son kişidir o. Seninle ne ilgisi var! Gençliğimden, solculuğa heveslendiğim yıllardan tanıdığım biri... Bu arada, üzüm güzel miydi? Değişik bir tadı var değil mi?</p>

    <p>Arın’ın ne söylemek istediğini düşünürken vakit kazanmaya çalışıyor. “Böyledir bu adam; kapalı kutu. Derdini, sıkıntısını açıkça söylemeyi beceremez. Bak ben öyle değilimdir, ben konuşurum, paylaşırım, biraz olsun hafiflerim. Böylelerinin işi zordur. Neden Arın’a baktıkça Ömer Ulaş’ı düşünüyorum? Ömer’in, sarhoş kafayla verdiği o sır yüzünden kuşkusuz. “Bir oğlum var; benim oğlum mu, onu da bilmiyorum ama önemi yok,” demişti. Belki ben yanlış anladım ya da adam o kafayla, kendisini bırakıp giden karısına kızgınlığından öyle söyledi.</p>

    <p>— Üzüm gerçekten güzel. Çocukluğumuzda çilek kokulu mor renkli üzümler vardı, onları andırıyor biraz... Üzüm muhabbetine sığınmayı bir yana bırakırsak, bir süredir kendimi kapana kısılmış gibi hissediyorum. Ne zamandır seninle konuşmadık. Nasıl anlatacağımı bilemiyorum. Çevremde birşeyler oluyor. İpleri elimde tuttuğumu sanırken, bir de bakıyorum kontrol elimden kaçıvermiş ya da daha kötüsü ipler benim elimde görünüyor, ama bu sadece bir yanılsama.</p>

    <p>— İş hayatında hepimizin başına gelir bu. Bence büyütüyorsun. Bir holdingle devletin benzeşen yanları vardır; en azından yöneticilerin sorunları açısından. Bazen benim de kontrolü elimden kaçırdığım kuşkusuna kapıldığım olur. İş büyüdükçe bu türden kuşkular artar.</p>

    <p>— Farklı bir şeyden söz etmek istiyorum. Daha açık konuşmam mümkün değil. Ama şu kadarını söyleyebilirim: Yıllardır bu çarkın içindeyim. Devletin her kademesiyle, her katmanıyla doğrudan veya dolaylı temasım oldu. Hastanın iyileşmesi için acı reçete gerektiğinde, yani bazı operasyonlardan söz ediyorum, hani herkesin sezip de açık etmediği türden işler... reçeteyi yazmakta ikircimli davranmadım, elim titremedi. Dört yanından kuşatılmış, olağanüstü sorunlarla başa çıkmaya çalışan içinden çürümüş bir yapı bu. Sonuç alıcı operasyonlarla yaraya neşter vurmak gerektiği oluyor. Her zaman sonuna kadar saydam, açık, meşru sınırlar içinde kalmak mümkün olmayabiliyor. Ama belli hukuki ve ahlaki sınırları hep gözetmeye çalıştım. “Hikmet-i devlet” derdi eskiler. Devletin çıkarları için yapılması gerekenler... Peki etik sınırları nereye kadar uzanıyor bunun? Nereye kadar temizsin, nereden sonra kirleniyorsun? Çok zorunlu olduğunda, devletin başındaki bir belayı defetmek için pisliği eliyle tutup atacak birilerini kullandıktan sonra o eli sıkarsan, hele de o ellerin sahipleriyle kucaklaşırsan, etik sınırlar aşılmış olmaz mı?</p>

    <p>— Önemli şeyler söylüyorsun.</p>

    <p>— Farkındayım. İçimde çok büyük bir huzursuzluk var. Sadece huzursuzluk değil, kötü bir duygu. Ne olduğunu tam açıklayamıyorum. Bilgilerimi birleştirince bazı şeyleri seziyorum ve sezgilerim beni korkutuyor. Tahmin ediyorsundur; yıllardır üstlendiğim görevler, konumum, ilişkilerim yüzünden çok şey biliyorum; doğrudan bilgi alanıma girmeyenleri de seziyorum. Sana neden anlatıyorum bunları? Belki de sende birşeylerin kalmasını, konuşacak durumda olmazsam, bir tanığın bulunmasını istediğim için. Son bir olay oldu. İzledin mi bilmem; birkaç gün televizyonlarda, gazetelerde yer yerinden oynadı “yargısız infaz” diye. Hani şu Aksaray’da mı, Laleli’de mi bir evde üç terörist “ölü ele geçirildi.”</p>

    <p>— İzlememişim. O kadar sık oluyor ki son zamanlarda böyle şeyler. Basın da biraz abartıyor, üstelik içim de kaldırmıyor. Gazete bile pek okumuyorum son günlerde.</p>

    <p>— Öldürülenlerden biri Ülkü’nün oğluydu. Ülkü’yü hatırlarsın. Hani...</p>

    <p>— Hani senin sevgilindi!..</p>

    <p>İçi katılıyor. Ağzındaki puroyu ısırıyor. Acı, kötü bir tat yayılıyor ağzının içine.</p>

    <p>— Evet, Ülkü’nün oğlu.</p>

    <p>Haziran ayında beyaz bir Moskova gecesi. Çökmüş, yaşlı bir adam. Gitgide sönen kızıl yıldızlar... “Yaşlandık ve değiştik”, “Ülkü karımdı”, “Bir oğlum vardı: Umut”, “Reçete burada işte: bok, bok, bok...”</p>

    <p>— Umut Murat Ulaş...</p>

    <p>Arkadaşına boş gözlerle bakıyor. Hatırlıyor: Ülkü karşısındaki koltuğa oturmuş, “Bir oğlum var; adı Umut,” diyor. “İnanmayacaksın ama benim kızımın adı da Ümit. Her on yılda bir darbe oldukça, daha çok çocuğa Umut adı konulacak.”</p>

    <p>— Ülkü’nün oğlunun öldürüldüğünü mü söylemek istiyorsun? Korkunç! Peki senin sıkıntılarınla ne ilgisi var bunun?</p>

    <p>— Doğrudan bir ilişkisi yok tabii. İçişlerine, emniyet örgütüne, özel kuvvetlere falan doğrudan hiç bulaşmadım ben. Benim gibiler işlerimizi pisliğe doğrudan bulaşmadan, şık eldivenlerle yürütürüz; yaptığımızın doğruluğuna da içtenlikle inanırız. Bu yüzden de hep temiz kalırız. Olayla özel nedenlerle ilgilendim. Dosyaları, ayrıntıları istedim, biraz iz sürdüm. Aşırı akımları, terörist örgütlerin lider kadrolarını yöntem tartışması yapmadan, ince eleyip sık dokumadan kısa süre içinde bir defada bitirmek bir devlet politikasıydı.</p>

    <p>— Yani Almanya’daki Baader-Meinhof olayı gibi mi?</p>

    <p>— Diyelim ki öyle. Somut örnek verince, iç bulandırıcı geliyor insana. Neyse, Umut Ulaş’la birlikte öldürülen gençlerin olayını araştırdığımda, vuruldukları yerin hücre evi falan olmadığı, resmî açıklama ve raporlarda ileri sürüldüğü gibi özel timlerin “teslim ol” çağrılarına ateşle karşılık vermedikleri, silahsız oldukları sonucuna vardım.</p>

    <p>— Yani düpedüz cinayet!</p>

    <p>— Gençlerin sol sempatizan oldukları doğru, hatta belki de örgüt üyesi. Ama o gün, büyük olasılıkla ders çalışmak üzere, veya başka bir nedenle toplanmışlardı o evde. Ev, iki gencin paylaştığı gerçek bir öğrenci eviydi. Bir ihbar vardı: sol terörist örgütlerden birinin liderinin o semtteki bir evde kaldığına dair bir ihbar. Anlaşılan polis yanlış eve baskın yaptı ve imha politikasına uygun olarak, orada işi bitirdi. Resmî açıklamaların, gerçek bulgulara, otopsi raporlarına, şahit ifadelerine uymadığını; eve baskın yapılıp ateş açılmadan beş on dakika önce evi terk eden “bilinmeyen” kişinin polisin adamı olduğunu belirledim. Bütün bunları, usulü dairesinde gerekli yerlere ulaştırmak istediğimde, gerçeklerin ortaya çıkmasının devleti bu türlü suçlardan arındıracağını düşünüp bu yönde adımlar attığımda, duvara çarptım. En gizli işlerde birlikte çalıştığım insanlar birden beni hiç tanımıyormuş gibi davranmaya ya da çok çalışmaktan sinirlerimin bozulduğunu, dinlenmeye ihtiyacım olduğunu falan söylemeye başladılar. En açık sözlü ve en dost olanı bile, huzur bulmak istiyorsam olanları olmamış saymam gerektiğini söylemekle yetindi. Bir süreden beri kritik görevler almamış olmamın ve fazla soru sormamın ne anlama geldiğini soğukkanlı şekilde düşünmemi tavsiye etti. Yani, “Ayağını denk al,” demiş oldu açık açık. Bu olay, benzerleri arasından sadece biri, üstelik de önemsizlerinden, yani sana anlatabileceklerimden biri.</p>

    <p>Önemsiz mi? Öldürülen Ülkü’nün oğlu olmasaydı, belki bu kadar da önemi olmayacaktı. Arın Murat “vaka” ile hiç ilgilenmeyecekti o zaman. Bu türden haberler her gün çıkıyor gazetelerde, ilgilenen kim! Peki bu önemsizse, anlatamayacağı önemli şeyler ne?</p>

    <p>— Demek Umut öldürüldü, diyor boğuk ve hiç de dost olmayan bir sesle. Yüce devletimizin bekası için gerekli kurbanlar ordusuna katıldı demek zavallı Ülkü’nün oğlu.</p>

    <p>İçi daralıyor. Oğlunu düşünüyor: On altı yaşını geçen hafta doldurdu. Kız on ikisini yeni bitirdi. Hafta sonlarında, tatillerde ya da anaları seyahate falan gittiğinde gelip babalarıyla kalırlar. Bin türlü sorunları, kaprisleri, tatminsizlikleri olan, ana babaları ayrı tipik zengin çocukları... “Yine de ne çok seviyorum onları!” İçinde bir tel titriyor, yüreği bıçakla dağlanmış gibi cız ediyor. “Böyle pisi pisine ölüp gitseler, öldürülseler ne yapardım! ‘Dokuz yaşında bir oğlum var,’ demişti Ülkü. Demek öldürüldüğünde on dokuz-yirmi yaşındaydı. Yirmi yaşındaki oğlu öldürülen biri ne yapar?”</p>

    <p>Bir an, sadece bir an, içinden Arın’ın üstüne yürümek, “Seni orospu çocuğu, katil pezevenk!” diye boğazına sarılmak, en azından hakaret etmek geçiyor. Arkadaşının çizgileri derinleşmiş, acı çekiyormuş gibi gerilmiş yüzüne bakıyor; kendini topluyor. “Neden kızıyorum ona? Ne suçu var? Üstelik baksana; adam kendini yiyip bitiriyor.” Erim’in yıllar önce söylediği bir söz belleğinin ücra köşelerinden çıkıp aklına geliveriyor. “Ağabeyim tavşan bokudur, ne kokar ne bulaşır,” demişti Erim, Ülkü hapisteyken annesinin ağlayarak telefon ettiğini, Arın’ın ise ilgilenmediğini anlatırken.</p>

    <p>— Huzursuzluğunu anlıyorum, diyor. Ama ateş düştüğü yeri yakar. Öldürülenlerden biri Ülkü’nün oğlu olmasaydı, olayla ilgilenmeyecektin. Gün geçmiyor ki enselerinden bir kurşunla insanlar öldürülmesin bu memlekette. Güneydoğu’da akan kan durmuyor, artıyor. Bana sorarsan daha da artacak.12 Eylül’den sonra, dur emrine uymadı bahanesiyle az insan vurulmadı. Hapishanelerde, işkencede ölenler cabası. Şimdi de teröre karşı terör politikası... Bu ülkede ölüme kanıksandı. Peki Ülkü’nün haberi var mı oğlunun öldüğünden?</p>

    <p>— Haberi var. Buradaydı. Onu gördüm.</p>

    <p>Güneş, Boğaziçi Köprüsü’nün Anadolu ayağının ardından batarken gökyüzü eflatun bir ışığa bulanıyor. Boşalmış martini kadehini eflatun bulutlara doğru kaldırıyor. Kristal kadeh eflatun, pembe, mavi ışıklarla doluyor. Boş kadehin gökkuşağı ışık oyunlarına saklanabilse, Köprü’nün Anadolu ayağından batan güneşe takılabilse, yok olabilse... Hayır, Arın’ın anlattıkları, çocuğun öldürülmesi falan değil; sıkıntı kendi içinde. Günbatımlarında burada böyle oturup karşı kıyının yavaş yavaş kararmasını, pembeden eflatuna, kavuniçine, sonra mora, laciverte dönmesini seyredeceksin bir ömür boyu. Ya da Bozcaada’da üzüm toplayıp şarap yapacaksın. Genç bir kadın bulacaksın, sonra yine için sıkılacak, ondan nasıl kurtulacağını düşüneceksin. Puro içecek, hesapları kontrol edecek, çocuklarınla ilgilenirmiş gibi yapacak, servetinin artıp artmadığını hesaplayacaksın. Hep böyle... Bir ömür boyu...</p>

    <p>— Yemeği ne zaman, nerede alacaksınız, diye soruyor garson kılıklı Apo.</p>

    <p>— Yemeğe kalamayacağım, diyor Arın. Yarın sabah bir toplantım var. Akşam uçaklarından biriyle dönmem gerek.</p>

    <p>“Oğlun öldü!” diye bağırmak istiyor ona. “Sen devletin yüce çıkarları için kendi oğlunu öldürdün! Üstelik o, ne ilkti ne de sonuncusu olacak!”</p>

    <p>Moskova’da çok uzun, çok aydınlık bir gecenin ortasında, yenilmiş bir adam reçeteyi veriyor: bok, bok, bok...</p>

    <p>— Kendini harap etmene hiç gerek yok dostum, diyor kuru bir sesle. Aslına bakarsan, hepimiz aynı bokun soylarıyız. Kimse temiz değil. İster ekonomik, ister siyasal; iktidar kirletir. Kendine dikkat et. Bu düzen kendi içinden çıkanların, sorumluluk paylaşmış olanların soru sormasından hiç hoşlanmaz. Söylediklerini anladım; bende saklı kalır. Bozcaada’daki bağları unutma. Ne de olsa sığınabileceğimiz bir yer orası. Son sığınak... Yaşlanıyoruz, artık böyle umutlar gerek bize.</p>

    <p>Ellerini, ayağa kalkmış gitmeye hazırlanan arkadaşının omuzlarına koyuyor. Öfkesinin dindiğini, yerini kedere bıraktığını fark ediyor. “Kimse masum değil. Hiçbirimiz temiz değiliz.” Arın’ın yüzüne ilk kez dikkatle bakıyor. Günün erguvan pembesi son ışıklarının aydınlattığı yüzün aynasında kendini görüyor.</p>

    <p>— Belki biraz erken, ama haklısın, yaşlanıyoruz.</p>
    <hr />

    <p>— Yaşlandın, morukladın baba; “Biz parmağımızı oynattık mı, yüz bin işçiyi greve çıkarırdık,” diye böbürlenmekle olmuyor bu işler. Tarihten bir yaprak oldu o günler. Nerede şimdi senin işçilerin? O adı var kendi yok sendikan ne yapıyor?</p>

    <p>Bu oğlan beni öldürecek, diye düşünüyor Mehmet İliç. Daha geçen yıl kalp krizi geçirip günlerce yoğunbakımda kalmış bir babaya yapılır şey değil bu. Üstelik zayıf tarafımı biliyor, belden aşağı vuruyor.</p>

    <p>— O işçiler olmasaydı, o sendika olmasaydı, sen şimdi...</p>

    <p>— Şimdi ne baba? Ne kaldı o günlerden bize miras? Biliyorum, biliyorum; başlama yine kesintiye uğratılmış gelenekten, 12 Eylül darbesinden falan filan. “Enternasyonal”i avaz avaz söyleyip içeri tıkılmayı göze alırdınız, ama halkların kardeşliği boş bir slogandan başka neydi ki sizin için!</p>

    <p>— Çok şeydi, diyor kendisinin bile şaştığı sakin bir sesle. Nasırlı ellerimizle kuracağımız savaşsız, sömürüsüz bir dünya umuduydu.</p>

    <p>— Bu nasırlı eller edebiyatıyla, devrim palavralarıyla, savaşsız sömürüsüz dünya hayalleriyle oyaladınız hem kendinizi hem halkı. Bunu da komünizm sandınız. Ağababalarınız iflas edip sosyalist sistem gümbür gümbür yıkılınca da apışıp kaldınız.</p>

    <p>Deniz, babasını acıtmak istediğinin farkında; adamın çaresizliğinin, güçsüzlüğünün, yüzünün hastalıklı sarılığının da... Ama elinde değil işte, kendini tutamıyor. Devrimcilik dendi mi mangalda kül bırakmayan, silahlı mücadele dendi mi bin dereden su getirip yan çizen, buna da ideolojik kılıflar bulan bu kuşak sinirine dokunuyor. “Savaşmasına savaşmışlar, kabul; işkence görmüşler, hapislere girmişler, idamla yargılanmışlar, kimileri ölmüş, amenna; ama karşı çıktıkları, reddettiklerini sandıkları zaman bile düzenin, otoritenin, hatta devletin parçası bunlar. Şimdi de bana engel olmaya çalışıyor. Yolumdan alıkoyabileceğini sanıyor.”</p>

    <p>— Bu ülke sanki ikiye bölünmüş. Sivas’ın doğusu, sizin solculuk, devrimcilik sınırlarınızın dışında kalıyor. Orada insanları öldürüyorlar, Kürt köylerini yakıp yıkıyorlar. Ensene bir kurşun sıkıp bırakıyorlar bir köprünün altına. Kimler kaçırdı, kimler öldürdü, herkes biliyor. Yine de cinayetlerin adı “faili meçhul.” Sendikan bir bildiri olsun çıkardı mı bu konuda, Ankara’nın kapısını aşındıran sendikacılar oralara uzandılar mı hiç? Batman’ da, Diyarbakır’da, Cizre’de, Şırnak’ta olup bitenler kimin umurunda! İşçi sınıfı enternasyonalizmi, bütün ülkelerin işçileri birleşin... Peki oralardakiler işçi değil mi, emekçi değil mi, oralar sizin ülkeniz değil mi? Nerede senin işçilerin, nerede sendikan, nerede barış hareketin? Korkudan olsa, yine saygı duyacağım; ama korku falan değil, düpedüz milliyetçilikten, devlet tapıncı yüzünden susuyor herkes. Bu defa yemezler; ben gidiyorum baba. Daha önce gitmem gerekirdi aslında. Okul dedin, üniversite dedin; “Biz seni ne güç günlerde yetiştirdik” diye duygu sömürüsü yaptınız annemle bir olup. Bir halta yaramayacağını bile bile dershanelere gittim sizin yüzünüzden; iki yıl hayatım kaydı. Sonra ne oldu? İki yıl gece gündüz çalışmanın sonucunda, kazanabildiğim en iyi bölüm Türkoloji. İnsanla alay eder gibi!..</p>

    <p>Kalkıp oğlunun suratına bir tane ekleyecek gücü yok. “Oğlan haklı, yaşlandım, morukladım. Yaş elli, ama bu kalp ameliyatı bazılarında erken yaşlanma, erken bunama falan yaparmış.”</p>

    <p>— Cehenneme git, diyor. Bu iş silahı kapıp dağa çıkmakla olsaydı, bütün Latin Amerika kurtulmuştu şimdi.</p>

    <p>— Sen baba, sen değil miydin bir zamanlar Deniz Gezmiş’le dağa çıkan! Ne zaman devletin adamı oldun sen? Dağa falan çıktığım yok, ama keşke çıksam! O zaman, bu ülkede olup bitenler karşısında kol kavuşturup oturmanın utancından kurtulabilirim belki.</p>

    <p>“Deniz Gezmiş’le dağa çıktık, diye mi anlatmışım çocuklara hava basmak için? THKO’ya, sonra da Parti-Cephe’ye kaymıştım bir ara. Deniz’le beraber öğrenci eylemlerine, rektörlük işgaline falan katılmıştık, ama silahı kapıp dağa çıktığım masal. Koca adam, ayıp bana böyle desteksiz atıp övünmek!”</p>

    <p>Utanıyor. Elmacıkkemiklerinin üstü kızarıyor hafiften. Şimdi doğrucu davutluğun hiç sırası değil. Göğsünde bir ağırlık, sol kolunda hafiften bir ağrı. “Bu oğlan öldürecek beni. En iyisi sakin görünmek. Gitmeyi aklına koymuşsa, gider.”</p>

    <p>— Doğu’yu, Güneydoğu’yu senden çok iyi bilirim, diyor sakin görünmeye özen göstererek. Soyadına baksan yeter. Ama ben işçi hareketinden geliyorum oğlum. İşçi sınıfının ideolojisi her türlü şovenizme karşıdır. Ezilmek başkaldırı hakkı verir, ama şoven olma hakkı vermez.</p>

    <p>— Hayret bi şey! Vallahi hayret baba! Sanki sen bu ülkede yaşamıyorsun. Seni kırmak, üzmek istemiyorum aslında. Ama düzenin seni de nasıl asimile ettiğini fark etmiyor musun? Kürt asıllı değil miyiz biz? Soyadımız, diyorsun. O soyadı yüzünden, nüfus kâğıdımdaki “nüfusa kayıtlı olduğu yer” hanesi yüzünden; İstanbullu, Bursalı, İzmirli bir arkadaş poliste bir dayak yiyorsa, ben üç yiyorum. Bir-iki yıl önce, faili meçhule kurban giden Doğu milletvekilinin cenazesi için arkadaşlarla Ankara’ya gittiğimizde, nüfus kâğıdı kontrolü yaptılar; Kürt saydıkları Doğu illeri kayıtlıları cenazeye almadılar, biliyorsun bunu. O zaman konuşmuştuk. Olayın utanç verici olduğunu söylemiştin. Susmak, eli kolu bağlı durmak da utanç verici değil mi? Neden sol geçinen, devrimci geçinen sendikalarınız üzerlerine ölü toprağı serpilmiş gibi sessiz kalıyorlar? “Sen yanmasan, ben yanmasam, nasıl çıkar karanlıklar aydınlığa” dizelerini sen öğretmedin mi bana?</p>

    <p>“Ben öğrettim, doğru. Haksızlığa başkaldırıyor. Tıpkı benim gibi, bizim kuşak gibi ezilenlerin yanında saf tutmaya çalışıyor. Peki işçiler? Sınıf nerede? Haksız mı ‘Üzerlerine ölü toprağı serpilmiş,’ derken? ‘Biz yenildik. Haklıydık, doğruyduk, ama yine de yenildik,’ diyemem ona. Yirmi yaşında ve savaşmak istiyor. Savaş orada, dağlarda... Bırak gitsin... Bırakmasan ne olacak? Yine gidecek.”</p>

    <p>Birden, karşı çıkmasının tek nedeninin, ne siyasal ne ideolojik, sadece oğlunu kaybetme korkusu olduğunu anlıyor: içgüdüsel bir koruma duygusu... Ne zaman aklına gelse yüreğini ezen, içini oğluna karşı suçluluk duygusuyla dolduran bir anıya yakalanıyor yine. Büyük oğlan sekiz-dokuz yaşındaydı. Cumhuriyet Bayramı mıydı, Şeker Bayramı mıydı, bir bayramdı işte. Sendikacılar, işçi liderleri, Barış Davası’ndan tutuklu aydınlar, hepsine açık görüş izni çıkmış; anneleri, üç yıldır görmediği iki oğlanı kapıp görüşe getirmişti. Kafaları tıraşlı, sıska, yoksul giyimli çocuklardı. Paçaları uzun geldiği için birkaç kez kıvrılmış blucinlerinin –bizim evde de pantolonların paçaları hiç kısaltılmaz, sadece kıvrılırdı. Yeni ayakkabılarımız da bir-iki numara büyük olurdu. Çocuklar çabuk boy atarlar, ayakları da çabuk büyür– yepyeni olduğu belliydi ve bu çocukların yoksul görünümlerini azaltacağına pekiştiriyordu. Ürkek ürkek bakan, ellerini kollarını nereye koyacaklarını bilemeyen küçük oğlanlar; ve gerçek duygular, düşünceler bu daracık zamana sığmadığından, abuk sabuk, sıradan konuşmalar...</p>

    <p>“Deniz sınıfını iftiharla geçti,” demişti karısı. Neşeli ve babacan görünmek için oğluyla tokalaşmak istemiş, çocuğun sağ kolunun bileğine tükenmez kalemle çizilmiş saat resmini o zaman görmüştü: Yelkovanı, akrebi, rakamları kırmızı tükenmez; çevresi, kayışı mavi tükenmez kalemden bir saat. Koca adam, aralarındaki masanın üstüne yığılıp katıla katıla ağlamamak için kendini güç tutarken oğlunun bileğini okşamış, “Bir saat mi istiyordun?” diye sormuştu zayıf bir sesle. Deniz’in başını hafifçe salladığını, küçük oğlanın, “Ben de saat istiyorum, kocaman araba da, bisiklet de istiyorum,” diye arsızlaştığını hatırlıyor. Neden bu kadar acı vermişti sıska çocuk bileğine çizilmiş saat resmi? Baba olarak yerine getiremediğine kahrolduğu küçücük, masum çocuk isteklerinin simgesi olduğu için mi? “Biraz daha burada kalmak zorundayım, çıktığımda güzel bir saat alırız sana,” demişti. Sonra kolundaki metal bilezikli kocaman saati çıkarıp oğlunun bileğine takmış, “Şimdilik bunu kullan. Sana biraz büyük ama iyi saattir. Annen bilekliğini daraltır. Sakın kaybetme haa!” diye tembihlemişti.</p>

    <p>Tükenmez kalemle çizilmiş saati görecekmiş gibi oğlunun bileğine bakıyor. İçi yine o görüş günündeki gibi eziliyor.</p>

    <p>— Saatin yok mu senin?</p>

    <p>— Var tabii. Nereden çıktı şimdi bu!</p>

    <p>— Bilmem, birden aklıma geldi. Çocukken, bir kere hapishaneye gelmiştin. Anneni de, benim karım diye işten çıkardıkları günlerdi. Bana o zaman söylememişti ama, evlere temizliğe gidiyordu galiba. Yoksulluk günleriydi. Herhalde saat istiyordun ki, bileğine tükenmez kalemle bir saat çizmiştin. Ben de sana...</p>

    <p>— Evet baba, biliyorum. Daha önce de anlatmıştın. Sen de bana kendi saatini vermiştin. Kocaman hantal bir şeydi.</p>

    <p>Yüreği daha da kötü burkuluyor. Duyguları paylaşamazsın, oğlunla bile paylaşamazsın. Delikanlı karşısında durmuş sorulmamış bir sorunun cevabını bekler gibi. Onu ne kadar çok sevdiğini, içinin nasıl ezildiğini, oğlunu yitirmekten nasıl ölesiye korku duyduğunu anlatabilse belki anlar, belki vazgeçer gitmekten. Nedense Ülkü’yü hatırlıyor.</p>

    <p>— Eski bir arkadaşım vardı, diyor. 12 Eylül’den sonra yurtdışına çıktı. Bir oğlu vardı; hücre evine baskında öldürüldü. Biraz araştırdım; çocuk militan bile değilmiş, yeni yeni tanışıyormuş örgütle. Tam yargısız infaz dedikleri türden. Belki ihbar yanlıştı, belki aralarında bir ajan provokatör vardı. Her neyse! Pisi pisine gitti.</p>

    <p>— Görüyor musun bak. Teröre karşı terörden başka ne silahın var? Nasıl mücadele edeceksin bunlarla? Korkma, pisi pisine ölmem. İnsan inandığı bir amaç uğruna savaşıyorsa, pisi pisine ölmüş olmaz. Bunu sen anlamalısın hiç değilse. Ne de olsa... Ne de olsa sen eski tüfeksin.</p>

    <p>Birden coşkulu bir şekilde babasına sarılıyor.</p>

    <p>Böyledir bu çocuk. Bir havadan ötekine geçiverir, insan neye uğradığını şaşırır.</p>

    <p>— Bir ömür boyu, sen de inandığın amaç uğruna savaşmadın mı? Sizin kuşak... Tamam, yenildiniz; o pasifist yöntemlerle olur sandınız. Ama yine de savaştınız işte.</p>

    <p>Delikanlı gücüyle babasını sallıyor.</p>

    <p>— Dur, yavaş ol! Yavaş ulan! Eski tüfeklermiş. Sen gerçek eski tüfekleri bir tanısaydın görürdün. Hepsi anıt gibiydi onların. Pekâlâ, pekâlâ, anladık. Dağa çıkmak için izin istendiğini de duymamıştım hiç. Bizim bildiğimiz bu işler gizli kapaklıdır. Senin beğenmediğin eski tüfekler ser verir sır vermezdi.</p>

    <p>— Anlamadın mı daha Başkanım? Sana güveniyoruz işte. Bir de, annemi merakta bırakmak istemedim de ondan. Meseleyi de abartmayalım. Dağa çıkacak falan değilim. Sadece inandığım yöntemle, inandığım cephede savaşmak istiyorum, o kadar. Sen de unut bu konuştuklarımızı. Anneme münasip şekilde anlat. Çevreden soran olursa, üniversiteye giremedi, askere gitti dersin olur biter. Bana kızmıyorsun değil mi?</p>

    <p>Oğlunu bağrına basıyor.</p>

    <p>— Yine de, keşke gitmeseydin. Her yerde yapılacak işler, verilecek bir savaş vardır.</p>

    <p>— Ama herkes kendi savaşını, kendi seçtiği cephede vermeli baba. Demin, bana hediye ettiğin saat konusunda domuzlandığım için affet beni. O günü çok iyi hatırlıyorum. Kalabalığı, gürültüyü, başımıza dikilmiş gardiyanı, o upuzun masayı, tahta iskemleleri, çıplak duvarları... Hapishane sandığımdan daha iyi bir yermiş, diye düşünmüştüm. <em>Red Kit</em>’te, Dalton biraderleri attıkları zindan gibi delikler, sarı siyah çizgili tutsak elbiseleri, ucunda kocaman demir küreler asılı zincirler vardı aklımda. Fabrika yemekhanesini veya okuldaki salonu andıran o görüş yeri hiç kesmemişti beni. Biraz da hayal kırıklığına uğramıştım doğrusu. Mahalledeki çocuklara anlatılabilecek ilgi çekici hiçbirşey yoktu. Tabii hatırlıyorum. Nasıl hatırlamam, okulda “Babanı asacaklar, babanı asacaklar! Paşalar bütün komünistleri asacaklar!” diye tempo tutardı çocuklar. Saat çoktan bozuldu, ama inanmayacaksın, hâlâ saklıyorum. Görüyorsun; sandığın gibi eşşeğin biri değil oğlun.</p>

    <p>İçi genişliyor, aydınlanıyor.</p>

    <p>— Tabii değil. Eşşekten devrimci olmaz zaten.</p>

    <p>Göğsünde yine o ağırlık, kolunda bilezik gibi bir ağrı.</p>

    <p>— Demin “Yaşlandın,” demiştin Deniz. Laf aramızda, yaşlanıyorum galiba. Genel kurul yaklaştı. Israr ediyorlar, ama adaylığımı koymayacağım. Sağlığımı bahane edeceğim. Zaten ısrarları da yarım ağızla. Bizim anladığımız sendikacılığın modası yok artık, geçerliliği de... İşçiler de bir farklı, biliyor musun? İnanmazsın, bizim üyelerin yüzde sekseni hayatında hiç grev yaşamamış, hiçbir işçi hareketine katılmamış. En uyanıklar bile, o günlerin işçi eylemlerini, grevleri, işyeri işgallerini, yürüyüşleri, mitingleri anlattığımda abarttığımı sanıyorlar; hayretle dinliyorlar. 1976’da, ilk 1 Mayıs kutlandığında, Taksim’de yüz binlerce insan toplanmıştı. Beş yüz bin kişi diye yazdı gazeteler. 12 Eylül olduğunda en az yüz bin işçi grevdeydi, fabrikalar işgal edilmişti. Şimdi bak... Öyle alay ettiğin gibi değil. 12 Eylül’de gerçekten de bıçakla keser gibi kestiler. Bir kuşak öncü işçi, şu veya bu şekilde hareketten ayrıldı. Bizim de hatalarımız oldu tabii; olmadı, demiyorum. Sol paramparçaydı, bölünme sendikal harekete taşınmıştı. Lenin’in yazdıklarını okuyup okuyup devrimci durum tahlilleri yapıyorduk; bu sırada da her gün onlarca siyasal cinayet işleniyor, onlarca kişi ölüyordu. Diyeceğim o ki, sadece eline silahı almakla olmuyor bu iş. Silahları onların eline tutuşturan, tetiği çekmeye zorlayan gücün planını küçümsemiştik.</p>

    <p>— Yine mi komplo teorileri baba! Tamam, biliyorum: Gladio tipi örgütlerden falan söz edeceksin. Sizin kuşak komplo teorilerine meraklıdır. Belki de doğrudur, bilmiyorum. Ama benim kafam açık, ne yapılması gerektiğini görüyorum. İşlerin, hele Doğu’da, fazla karışık olduğunu da hiç sanmıyorum. Verilmesi gereken bir savaş var. O savaşı vermek gerek.</p>

    <p>“O savaşın kazanılamayacağını düşünmüyor bile. Biz düşünmüş müydük? Kendimiz göremesek de çocuklarımızın devrimi mutlaka yaşayacaklarına inanırdık. Umut doluyduk. Umut insanı cesur ve inançlı yapıyor. Belki de yaşlanmak umudun yitirilmesidir.”</p>

    <p>— Umarım hemen gitmeyi düşünmüyorsun.</p>

    <p>— Daha buralardayım. Beni merak etme. Korkma, kötü şeyler yapmam. Kardeşime dikkat et sen asıl. İlişkileri hiç hoşuma gitmiyor. Yeşilköy çevresinde Ülkücülere takılıyormuş. Çete gibi bir şey kurmuşlar; ceplerinden dolarlar, marklar taşıyormuş. Geçende bizim arkadaşlar –maç sonrasında mı, Garajlar’da asker uğurlaması tantanası yaparlarken mi unuttum– bir yerde karşılaşmışlar. Bunların ellerinde üç hilalli bayraklar, Türk bayrakları falan varmış. “Kürtlerin itleri, görün Bozkurtları!” falan diye bağırıyorlarmış. Küfürleşme, yumruklaşma olmuş; hatta havaya ateş edilmiş birkaç el. Dediklerine göre Barış da aralarındaymış. Acemi acemi kurt işareti yapmaya çalışıyormuş. Arbede çıkınca sıvışmış. Barış’ı bilirsin; paraya düşkündür. Geçende biraz sıkıştırdım, konuşmadı. Zaten en büyük düşmanı benim. Ben ak dersem o kara der. Sen çaktırmadan izle biraz onu bakalım.</p>

    <p>Bir bu eksikti!.. Mehmet İliç bir sigara yakıyor. “Sigarayı ölüm bil,” demişti doktoru. Varsın öyle olsun; o anda bir sigara tüttürmezse ölecek zaten. Öyle bir yorgun ki, ölüm iyi gelecek. “Çaktırmadan izlesem ne olacak! Bu pisliğe bulaşmışsa vazgeçmez. Hele de paranın tadını almışsa... Ağabeyini vazgeçirebiliyor muyum kafasına koyduğundan! Biri silahı kapıp kendi tabiriyle gerillaya katılmaya hazırlanıyor, öteki ‘Kahrolsun PKK’ diye uluyarak kurt işareti yapıyor. Aynı ana babadan, aynı evden çıktı bunlar.”</p>

    <p>Oğlum faşist köpeklere bulaşacağına dağda ölsün razıyım, diye düşünürken yakalıyor kendini. Seydişehir Alüminyum’da, İskenderun Demir Çelik’te örgütlenme çalışmalarını yürütürken faşistlerin saldırısına uğrayıp ölümden döndüğünü hatırlıyor; hem de birkaç kez. “Yani şimdi benim oğlum da... Yok canım, belki fazla ilgilenemedik çocuklarla, ama bu evden çıkmaz öylesi. Adı bile uymaz o itlere: Barış...”</p>

    <p>— Kardeşin konusunda –düşündüm de– belki sizinkiler yanılmıştır; benzetmişlerdir. Daha çocuk sayılır o. On sekizini bile bitirmedi. Yine de sen gideceğini sezdirme ona. Birkaç hafta sabret; annen dahil herkesi askere gittiğine inandırabileceğimiz kadar bir süre bekle. Tedbiri elden bırakma. İnşallah doğru değildir, ama gerçekten bulaşmışsa o boklara, bunlardan her şey beklenir. En iyisi, Barış bir şey sezmesin.</p>

    <p>Yorgunluğu giderek artıyor. Sanki kafası, kolları uyuşur gibi. “Böyle durumlarda bir dilaltı hapı al Başkan,” demişti Doktor Erim. “Mucize olmasa da, moralin düzelir.”</p>

    <p>— Ben biraz uzanayım, kendimi yorgun hissettim birden, diyor. Gitmeden önce, bir süre kal bizimle. Askerlik işlerini takip ettiğini falan anlat. Annen de, kardeşin de duysunlar bunu. Şimdi bırak beni, biraz uyumaya çalışayım.</p>

    <p>“Bu çocuk değişkendir. Bakarsın, bir süre sonra vazgeçer gitmekten. Gençlik işte! Ben başka türlü müydüm? Ben de fakülteyi bırakıp boylu boyunca atılmadı mıydım savaşa? Her kuşağın kendi savaşı, kendi umudu, kendi doğruları, kendi yanılgıları var.”</p>

    <p>— Bir ihtiyacın var mıydı baba? Barış’ı takma kafana. Haklısın, daha çocuk; değişir, düzelir. Sen dert etme fazla. Su falan ister miydin?</p>

    <p>— Hayır, uyuyacağım. Hadi sen git, işine bak.</p>

    <p>Uzandığı divandan kapıdan çıkan oğlunu seyrediyor. Genç çocuğun ayaklarının geri geri gittiğini, kapıda bir an durup arkasına baktığını hissediyor. “Hayır; hiç de eşek değil bu çocuk. Yanlış yola sapsa da, o yol yine bizim köyün yolu. Önemli olan nereye doğru gitmek istediği, amacının ne olduğu. Bu oğlan, bizim kuşağın hamurundan.” Keyifleniyor, hasta yüreği sevgiyle doluyor. Küçük oğlu aklına gelince içi yine kararıyor. “Faşistlere katılacak olursa vururum onu. Kimse Mehmet İliç’in oğlu Ülkücü olmuş, faşist olmuş diyemeyecek. Komünizm yenilgiye uğrayınca itler de ehlileşti deniyor; yalan. Eskiden fabrikalarda, işçi semtlerinde ulurlardı, şimdi başka yerlerde ulumaya başladılar. Semt değiştirdiler, o kadar.”</p>

    <p>Gözünün önünde, kanlar içinde yatan iki ölü. Önünde “Grev gözcüsü” yazan beyaz gömlekleri kana bulanmış. Neredeydi? İskenderun’da mı, Aliağa’da mı, yoksa hemen şurada, Kartal’da mı? “Yerde böyle uzanmış, kan içinde yatan ne çok adam gördüm ben!”</p>

    <p>Fabrikanın cümle kapısını jandarmalar tutmuştu. Her yanda silahlı askerler, resmî görevliler, uğursuz suratlı “siviller”, işçi kılığındaki faşistler... Bir kargaşa, bir koşuşturma; ara sıra yükselen, kimin attığı belli olmayan sloganlar: “Faşistlere ölüm!”, “Şehitlerimizin kanları yerde kalmayacak!”, “Fabrikalar kalemiz!” Sonra patlayan iki el silah.</p>

    <p>Jandarma kordonunu aşıp içeri girmeyi deniyor.</p>

    <p>— Ben sendikacıyım, şube başkanıyım. Engel olamazsınız.</p>

    <p>— Bunları azdıran sizlersiniz zaten. Asıl sizleri tutuklamalı.</p>

    <p>— Böyle konuşamazsın, kanun var. Sendikacıyım, işyerine girmeme engel olamazsınız.</p>

    <p>— Kanun manun yok, kanun biziz burada.</p>

    <p>Kalabalığın arasında tanıdık bir savcı görüyor. Fena adam değildir. En azından Bozkurtlardan değil.</p>

    <p>— Savcı Bey, diye sesleniyor var gücüyle. Savcı Bey, ben sendikacı Mehmet İliç’im. İçeride ölüler olduğu söyleniyor, içeri girmeliyim. Yardım edin lütfen. İşçilerin işyerinden çıkmalarını sağlayabilirim, onları ikna edebilirim; yardım edin!</p>

    <p>İşçilerin fabrikayı terk etmeleri gerek; yoksa olaylar daha da büyüyecek diye düşünüyor.</p>

    <p>Günlerden beri çevre illerden Ülkücü militanların getirilip ilçeye yerleştirildiğini biliyorlardı. Sendika adına polise, adliyeye, kaymakama başvurmuş, önlem alınmasını istemişlerdi. Bölge son derece hassastı. İşçiler, kimi zaman patronun adamlarının, kimi zaman polisin, jandarmanın, son zamanlarda ise silahlı Ülkücü militanların zoruyla, işletmede kurdurulmuş olan sarı sendikaya geçmeye zorlanıyorlardı. Tek çare greve gitmekti, öyle de yapmışlardı. Grev oylamasında, işçilerin yüzde 70’i greve evet demiş, hiç beklemeden şalterleri indirmişlerdi. Yasal prosedür yerine getirilmemişti tabii, getirilemezdi de. Askerin, polisin işyerine gelip işçileri çıkarmaları, greve katılmayan işçiler ve işçi kılığındaki faşist militanlarla fabrikayı çalıştırmaya başlamaları an meselesiydi. Sendika merkezinden “greve devam”, gerekirse “işyerini işgal edip savunma” talimatı gelmişti.</p>

    <p>“İşgale karşıydım. Artık eskisi gibi olmadığını, işyeri işgallerinde kimsenin gözünün yaşına bakılmadan işgalin kırıldığını, pek çok işçinin tutuklanabileceğini, Ülkücülerin bekledikleri provokasyon ortamını bulacaklarını, kan döküleceğini biliyordum. Merkezdekilerin tuzu kuruydu; üstelik hem merkezde hem de işyerinde silahlı eylem yanlısı goşist grupların etkisi küçümsenecek gibi değildi. Ne yapıp yapıp işçileri ikna etmeliydim, işgal vakit geçirmeden, kan dökülmeden kalkmalıydı.”</p>

    <p>Son bir umutla savcıya doğru haykırıyor:</p>

    <p>— İçerideki işçilere laf anlatabilecek tek adam benim şu anda. Bırakın içeri gireyim, grev komitesiyle konuşayım. İşgali kaldırmalarını sağlayabilirim.</p>

    <p>Birkaç dakika sonra kendini, askerî birliğin başındaki subayla birlikte, fabrika avlusunda buluyor.</p>

    <p>— İki ölü var, diyor subay. İkisi de işçi.</p>

    <p>Bizimkilerden mi, faşistlerden mi diye soracakken, son anda kendine hâkim oluyor.</p>

    <p>— İşçi olduğunu nereden anladınız?</p>

    <p>— Üstlerinde grev gözcüsü gömlekleri var.</p>

    <p>Birkaç silahlı askerle birlikte işçilerin işgalindeki ana binaya doğru yürüyorlar.</p>

    <p>— Askerleri çekin, diyor komutana. İşçiler zaten gergindir, silahlı askerler gerginliği artırmaktan başka işe yaramaz.</p>

    <p>Adam bir an duraksıyor, sonra askerlere dışarda beklemelerini söylüyor. Olayların nereye kadar gidebileceğini tahmin edemediği, gerilimin artmasını istemediği belli.</p>

    <p>İki ölü, işliklerin açıldığı uzun koridorun hemen başında yerde yatıyor. Üzerlerindeki beyaz grev gözcüsü önlükleri kanlar içinde. Loş ışıkta kasları gerilmiş sapsarı yüzleri seçiliyor. “Neden bu ikisi?” diye düşünüyor Mehmet İliç. Militan değillerdi, harekete yeni yeni kazanılıyorlardı. Belki de ilk grevleri, ilk işgalleriydi bu. İyi niyetli deneyimsiz sempatizanı önsafa, ateş hattına süreceksin, bunun adı da “eylem içinde bilinçlendirme” olacak. Öfkeleniyor. “Kaç defa anlatmıştım onlara; keskinliğin, kör cesaretin çözüm olmadığını söylemiştim. Ama içerisi aklı bir karış havada, silaha tapan, ölmeyi öldürmeyi devrimcilik sanan ‘sol’larla dolu. Sadece CIA’dan, MİT’ten para alanlar değil ki ajan provokatör, bir de bu sersemler gibi gönüllüler var.”</p>

    <p>Ölülerin başında sessizce duruyorlar. İçi ürperiyor. “Yarın ben de böyle yatabilirim yerde.” İşçilerin işliklerden çıkıp yavaş yavaş koridora toplandıklarını, ölülerin etrafında bir çember yaptıklarını görüyor. Sessizler: ölülerin kederinin değil, bir süre sonra çıkacak fırtınanın habercisi bir sessizlik.</p>

    <p>Konuşması, birşeyler söylemesi gerektiğini biliyor. Doğru olan, işgali kaldırmalarını, işyerini terk etmelerini, sendikanın işverenle görüşmesini beklemelerini, gerekirse işbaşı yapmalarını söylemek. Doğru olanı yapabilecek mi, bilmiyor. Gözlerini işçilerin yüzlerinde dolaştırıp dost bir bakış arıyor, bulamıyor. “Komutanla geldiğimi görünce çoktan hain ilan etmişlerdir beni; pazarlık yaptığımı sanmışlardır.”</p>

    <p>— Ölülerimizi almaya geldim, diyor ağdalı, ağır bir sesle. Sizlere işçi sınıfı adına söz veriyorum; kanları yerde kalmayacak.</p>

    <p>“Ne basmakalıp söz,” diye düşünüyor. “Ama istedikleri bu şimdi; onlara kof sloganlar, devrim hamaseti ve sınıf düşmanlığını öğrettik yıllardır. Bilimi, siyaseti, taktisyenliği, sabrı, gerçek özveriyi öğretemedik. Kendimiz de bilmiyorduk zaten. Şimdi savaş kızışıp kan akmaya başlayınca, düşman gerçekten saldırınca ne yapacağımızı bilemiyoruz.”</p>

    <p>— Dün gece uğradığınız saldırı bir süredir Türkiye çapında sahneye konan oyunun parçasıydı. Bizleri provokasyona getirip silahlı katiller olarak göstermek istiyorlardı. Oyun ters tepti. Yerde yatan ölülerimiz, haklılığımızın acı kanıtlarıdır. Silahlı eşkıya, işyerimize girip sarı sendikaya hayır demekten başka suçu olmayan iki işçimizi katletti. Yarın sıranın kime geleceği belli değil. Buraya komutanla birlikte gelmemin nedeni, onun da sizleri tanımasını, gerçeği görmesini sağlamak içindi.</p>

    <p>Bir an yutkunuyor. Adamın söze karışmasını engellemek için aceleyle sürdürüyor konuşmasını:</p>

    <p>— Şimdi sizden, en önde ölülerimizi taşıyarak, işyerini disiplinli bir şekilde terk etmenizi istiyorum. Komutan korteje dışardan müdahale olmasını, yeni bir provokasyonu engelleyecektir. Ayrıca kendisinden, kimsenin gözaltına alınmayacağı, merkeze götürülmeyeceği sözünü, burada, sizin önünüzde vermesini bekliyorum.</p>

    <p>Susup komutanın yüzüne bakıyor. Adamın kararsızlığını, korkusunu, çaresizliğini gözlerinden okuyor.</p>

    <p>— Bizi sattın, diye bağırıyor işçi kalabalığının en arkalarından biri. Bizi sattın Başkan! Greve sendika sürdü işçileri. Şimdi işgali kaldırın diyorsun. İşgali kaldırıp boyun eğdik mi, bir daha bu kapıdan içeri sokmazlar bizi.</p>

    <p>Her şeyin bitebileceği, tuzla buz olabileceği o kritik an... Bir sözcük, bir hareket, bir bakış...</p>

    <p>— Evet, sattım, diyor. Canlarınızı; karılarınızın, çocuklarınızın canlarını, yaşamlarını güvence altına alma karşılığında sattım. Bir tek işyerinde, bir kalede tümümüz can vererek kazanamayız bu savaşı. Destek güçleri gelmiyor, sınıf henüz hazır değil, burada yapayalnızız, bilin bunu. Ölürsek, ölürseniz, işyerlerini kaybederseniz düşer bu kale; yüreğimizi, kafamızı, bilincimizi sapasağlam tutarak direnebilirsek yarın gerçek savaşlara hazır oluruz.</p>

    <p>Komutanın da konuşmanın havasına kapıldığını hayretle fark ediyor. Beni güç duruma düşürecek bir şey söylemeyecek, diye düşünüyor.</p>

    <p>— Senin pasifizmin yüzünden kaybedeceğiz. İşbirlikçisin sen. Biz burada ölümle karşı karşıya faşist kurşunlara göğsümüzü siper ederken neredeydin?</p>

    <p>Bu sesi çok iyi tanıyor. Grev komitesindekilerden biri. Hiç güven duymadığı bir herif. İşyerine nasıl girdiği, kimin aldığı, daha önceleri nerelerde çalıştığı, hepsi karanlıkta. Artık adlarını bile belleyemediği, provokasyon sınırlarında dolaşan sol grupçuklardan birinin militanıyım diye dolaşıyor ortalıkta. Keskinlikte üstüne yok, işçileri de etkiliyor. Birden öfkesi kabarıyor. An, bu an. Kumarı oynamak gerek. Herifi geriletebilirse işçileri yanına çeker, geriletemezse kuyruğunu kısıp buradan da, sendikadan da gitmek düşer.</p>

    <p>— Yalan söyleme, diye bağırıyor. Faşist kurşunlara göğsünüzü falan siper etmediniz. Yerde ölü yatan şu iki gencecik çocuğun arkasına sığındınız, onları kalkan diye kullandınız. Dün gecenin kritik gece olduğunu biliyordunuz. Sen niye grev gözcülüğü yapmadın kapıda? Neden harekete yeni gelen bu deneyimsiz gençleri diktiniz oraya? Bu sorunun cevabını vermeden kimse beni veya sendikayı pasifizmle, işbirlikçilikle, saçma sapan şeylerle suçlayamaz. Şimdi son bir defa söylüyorum. İşçi kardeşlerim, yoldaşlarım, aranızda provokatörleri barındırmayın. Sendikanız işgali kaldırmanızı ve işyerini boşaltmanızı bildiriyor. Sendikanın talimatına uyun.</p>

    <p>Hiç beklemeden, ânında kapıya doğru yöneliyor. İşçiler açılıp yol veriyor. Sezgileriyle, onların da yorgun ve ürkmüş olduklarını, peşinden geleceklerini, işyerinden çıkacaklarını kavrıyor. Peki sonra? Sonra ne olacak? Kim koruyacak onları? Bu sorunun cevabı yok. Şu komutanın iyi niyetinden ve soğukkanlılığından başka güvenebileceği bir kimse, bir umut da yok.</p>

    <p>Mehmet İliç, uzandığı divanın üstünde o günlere dalmış düşünüyor. Az zaman geçmedi o günlerden bu yana. On yedi yıl olmuş. Faşistler sendikalarda pek tutunamadılar, alanları da değildi zaten. Onlar bindirilmiş kuvvet olarak gelir, alan temizliği yapar giderlerdi. O işyerinde şimdi dinci Hak-İş var. 12 Eylül buldozer gibi geçti işçi hareketinin üzerinden. Eski işçilerin kimi işten çıkarıldı, kimi tutuklandı, kimi emekliye ayrıldı; kalan üç beş kişi de dinci sendikaya üye olmuş. O gün yerde kanlar içinde yatan iki ölünün anlamı nedir peki? O gün için bir anlamı vardı, ya şimdi, yıllar sonra?</p>

    <p>Yine oğlu geliyor aklına. “Devrim için, ezilen halkların kurtuluşu için ölürse veya öldürürse ne anlamı olacak ölümünün? Peki ben şimdi şu divanın üstünde yatarken ölüverirsem, benim ölümümün anlamı ne olacak? Felsefeye dalma Mehmet İliç; felsefe işçi sınıfına iyi gelmez. Doktor nasıl da kızardı bu söze. ‘İşçi sınıfını sadece yıkıcılar güruhu olarak gören aydın bakışı. Felsefe asıl işçi sınıfına gerekir yeni dünyayı kurmak için,’ derdi. Ne güzel günlerdi; ne kadar umutlu, inançlı, bilgiye susamış ne güzel gençlerdik!”</p>

    <p>Fakülte koridorlarında Ülkü’yü devrimci saflara katmaya çalıştığı günleri hatırlıyor. Yukarı katın merdivenlerinden mini etekleri ve at kuyruğundan taşan asi saçlarıyla inerken, Sosyoloji-Felsefe koridoruna takılan delikanlılar iç geçirirlerdi. Sosyalizme, partiye, işçi sınıfına ilgi duymaya başlayana kadar fakülte koridorlarında pek oyalanmaz, merdivenleri koşa koşa inerek bilinmeyen bir yerlere giderdi. Hep acelesi vardı. Her zaman hayat doluydu. Diri vücudundan yaşama sevinci ve tazelik fışkırırdı. “Yalanmayın, o bize göre değil, onun beyaz atlı prensi var,” diye dalga geçerdi çocuklar.</p>

    <p>“İçim hiç kaymış mıydı Ülkü’ye?” O hiç sevmediği “bacım” edebiyatının altında saklanan bir özlem, cinsel bir çekim var mıydı? Varsa bile o kadar bilinçaltına itilmiş, o kadar bastırılmıştı ki kendisi bile hatırlamıyordu. Yeni yeni dost olmaya başladıkları günlerde Nâzım’ın bir şiirini okurken, söz devrim için ölenlere gelmişti. “Bir insan ömrünün değeri neyle ölçülebilir ki?” demişti Ülkü. “Hangi devrim, uğruna ölenlerin yaşamının yerini tutabilir?” O gün gençkızın sözlerine öfkelendiğini, renk vermese de küçük burjuva aydın kaypaklığı diye nitelediğini hatırlıyor. “Benim şimdi, bunca olaydan, bunca yıkımdan sonra ellimde sorduğum soruyu soruyordu o gün. Yerde kanlar içinde yatan iki genç işçinin ölümünün anlamı neydi? Ülkü’nün oğlunun ölümünün anlamı nedir? Deniz’e bir şey olursa, inançları uğruna, devrim uğruna ölmenin yüce anlamından söz edebilecek miyim yine?”</p>

    <p>Hastane odasında, Ülkü’nün, yattığı derin ölüm uykusundan uyanmasını beklerken de düşünmüştü bunları. Sol sempatizan genç doktor –böyleleri artık ne kadar azaldı– “İnsan çok fazla ölüm görünce, artık ölüm konusunda fazla düşünmez oluyor,” demişti. “Ülkü Hanım’ın hayata bağlılığı ölme isteğine galip gelmiş. Öldürücü dozda ilaç almamış,” diye eklemişti. Derin uykusundan uyanırken intiharı hiç düşünmediğini söylemesinde, özellikle Doktor Erim’i buna inandırmaya çalışmasında, intiharı utanç verici bir zaaftan çok hayata karşı işlenmiş bir suç saymasının payı vardı kuşkusuz. O hep hayattan yana olmuştu. Devrimden, işçi sınıfından, sosyalizmden, bütün bunlardan önce hayattan yanaydı. “Aslolan hayattır” sözünü o kadar sık tekrarlaması, Sovyet devriminden söz edilirken, Çar ailesinin çoluk çocuk, tümünün öldürülmesini bir türlü hazmedememesi, insan öldürmenin hiçbir haklı gerekçesi olamayacağını söyleyip terörün her biçimine karşı çıkışı, çiçeklerden kuşlara, ağaçlardan kedilere kadar doğada canlı ne varsa onlara olan yakınlığı ve bedeninden fışkıran –hayır dişilik, cinsellik, arzu değil– doğal ve sıcacık tazelik, yaşama bu denli bağlı olmasından geliyordu. Onu farklı kılan buydu; güzel ve çekici yapan da...</p>

    <p>Doktor Erim’e Ülkü’yü nereden tanıdığını sorduğunda, “Uzun yıllar önce, ortaokuldayken bana ders vermeye gelirdi,” demişti. Olabilir, neden olmasın? Ben sandığın gibi zengin burjuva kızı değilim; burslu okudum, ders vererek çıkarıyorum harçlığımı, demez miydi Ülkü? Yine de Doktor Erim’in cevabı biraz kaçamak gelmişti Mehmet’e. Acaba Erim miydi üniversite yıllarındaki esrarengiz sevgilisi? Saçmalıyorum, gitgide pimpirikli bir adam oluyorum. Aralarında en az altı-yedi yaş fark var; üstelik adam “Bana ders verirdi,” demedi mi? Yine de... Hasta odasındaki o güzel sarı gülleri kimin getirdiğini sorduğu zaman, “Doktor Erim getirdi; bu gülleri sevdiğimi hatırlaması ne kadar güzel değil mi?” demişti. “Suratları ergenlik sivilceli yeniyetmeler büyük ablalara pek meraklıdırlar. Garanti âşıktı kıza. Ülkü de âşık olunacak kızdı hani. Peki bütün bunlardan bana ne, üstelik de bunca yıl sonra!”</p>

    <p>Ülkü’ye benzeyen bir karısı olsun isterdi o zamanlar. Ama işçi sınıfından olmalıydı; tezgâh başlarından, grev çadırlarından, yürüyüş kollarından... Hayatı da, devrimi de, işçi çalışmalarını da paylaşabileceği bir kadın.</p>

    <p>“O zamanlar hepimiz bunu hayal ederdik. Hatta burjuva ailelerden gelen sosyalist gençler arasında bile işçi kızlarla evlenme modası vardı. ‘İşçiden işçiden esiyor yel’ diye marşlar, şarkılar söylenirdi. Bugün anlatsan kimse inanmaz; siyasal gündemi işçi hareketi, sendikalar belirlerdi. Kendine özgü bir çevre, kendine özgü bir kültür işte. Her an tetikte, her an tehlikedeydik, ama mutlu olurduk. Yaşadığımızı, insan olduğumuzu hissederdik.”</p>

    <p>Karısı tezgâh başlarındandı; babasıyla aynı köyden uzak bir akraba kızı. Ne güzel ne çirkin, ama becerikli, güçlü, dirençli. Üstelik çabucak bilinçlenmiş, o sakin, iddiasız, gösterişsiz haliyle omuzbaşında yerini alıvermişti. İşçi kadınlar örgütlenmesinin ilk adımlarının atıldığı günlerde Merter’de, Zeytinburnu’nda, Gaziosmanpaşa’ da işçi mahallelerinde, fabrika önlerinde nasıl da özverili çalışmıştı. 12 Eylül’den sonra tutuklandığında, idamla yargılandığı sıralarda, iki küçük çocukla yapayalnız ayakta kalmayı, başını dik tutmayı başarmıştı. Karısını düşünürken içine yayılan ılık, güzel duygu, oğulları aklına gelince yerini yine huzursuzluğa, endişeye bırakıyor. “Biri silahı alıp dağa çıkma hevesinde, öteki faşist itlerin peşinde. Kadıncağız bilse bunları, kahrından ölür. En iyisi hiç anlatmamak.”</p>

    <p>Kolu ağrıyor. Gözlerinin önünde yerde kanlar içinde yatan iki genç ölünün acıyla kasılmış sapsarı yüzleri. “Grev kararını ben vermiştim, Merkez’den işyerini boşaltmama talimatı geldiğinde, itiraz etsem de, kararı uyguladım. Tehlikeli olduğunu, gece Ülkücülerin saldırabileceğini biliyordum; yine de geri çekmedim işçileri. O iki genç işçi çocuğun ölümünde benim de payım yok mu? Şimdi de ölüme gönderiyoruz gencecik çocukları. Asker veya gerilla, Türk veya Kürt ne fark eder? Ölüm aynı ölüm değil mi? Birileri size, belki de tam paylaşmadığınız bir amaç gösterir. Sizi ateş hattına sürer; dava uğruna ölmenizi, öldürmenizi ister. Kendiniz için öldüğünüze, öldürdüğünüze inandırır sizi. Dava, insan hayatının önüne geçer. Biz şefler, şefçikler, onları savaşa süreriz. O savaşın kendi savaşları olduğuna inandırırız onları. Hayır, namussuz falan değilizdir, kendimiz de inanırız buna. Sonra bir gün kendi oğlumuz ateş hattına gittiğinde, dava uğruna ölüp öldürdüğünde düşünmeye başlarız temiz olup olmadığımızı.”</p>

    <p>Kolu ağrıyor. Varsın ölüm çubuğu olsun; kalkıp bir sigara daha yakıyor. Peki “Ben yanmasam, sen yanmasan, nasıl çıkar karanlıklar aydınlığa” dizeleri yalan mıydı, kandırmaca mıydı, kof edebiyat mıydı? Mehmet İliç divana uzanmış, sigara dumanından halkalara parmağını sokmaya çalışırken, sorduğu sorunun cevabını bulamıyor.</p>
    <hr />

    <p>“Yaşlandık ve değiştik,” derken Arın’ın sesi, onun tanıdığı bütün ses tonlarından ve tınılarından farklı; soru soran, ikircimli bir ses. “Değiştik” derken, aslında “değiştim” demek, değiştiğine önce kendisini inandırmak istiyor gibi.</p>

    <p>“Evet, saçlarım uzun olsa bile, o saç tokasını artık takmam; değiştim. Ama bu çok doğal, artık yirmi yaşında değilim ki. Bir kadının gençkızlığındaki beğenileriyle kırkından sonraki beğenileri aynı kalmaz. Hele de orta halli, hatta yoksulca bir öğretmen ailesinin gözü açılmamış kızıyla, başından geçmedik olay kalmamış, yıllardır yurtdışında yaşayan, Paris’te gazetecilik yapan olgun bir kadının giyim kuşam beğenisi... Oysa Arın ‘Değiştim, eskiden öyle konuşmazdım, öyle düşünmezdim de zaten,’ derken farklı, çok farklı bir değişimden söz ediyor.”</p>

    <p>— Haberi çok yumuşak yazdım. Söylediklerini sansürledim bile diyebilirim, diyor. Diğer gazeteler “Türk yetkiliden Gladio itirafı” falan diye başlık atabilirler. Tabii haberi kullanırlarsa. Ama ben yapamadım. Sen olmasaydın, konuşan bir başkası olsaydı, hiç umurumda değil, âlâsını yapardım; ama ne garip seni korumak, sakınmak istedim.</p>

    <p>— Neden korumak?</p>

    <p>— Hatırlıyor musun, üç-dört yıl önce, Umut öldüğünde seni görmeye gelmiştim. Bunu anlatmam çok zor, ama orada garip bir hava vardı. Bilirsin, sezgilerim güçlüdür. Oradakiler, o sekreterin mi, özel kalem müdürün mü her neyse, o adam seni korumuyor, izliyordu sanki. Belki de sinirlerim bozuk olduğu için abarttım biraz. Sonra bugün sen o konuşmayı yaparken, aynı huzursuzluğu duydum içimde. Oysa söylediklerin doğruydu, daha önce söylemediğin, belki de düşünmediğin şeylerdi, ama doğruydu. Devlet adına bir itiraf gibiydi anlattıkların. O korkunç mekanizmayı, iktidara bulaşmış kanı, diplomatik bir dille de olsa gözler önüne seriyordun. Senin için korktum, çünkü o mekanizmanın buna tahammülü olmadığını biliyorum. Dışarıdan birilerinin bunları söylemesini hiç umursamazlar. Biz yıllardır söylüyoruz, yazıyoruz; önemi yoktur onlar için. Ama senin söylemen, içeriden birinin söylemesi çok farklı; buna dayanamazlar. Neden böyle davrandığını, ne hesapladığını hâlâ tam anlamış değilim. Eğer bir –uygun sözcüğü bulamıyor– bir itirafsa, günah çıkartmaysa, hesaplaşmaysa, siyasal intiharı göze almışsın demektir. Neden? Neden şimdi?</p>

    <p>— Sorunun cevabı, inanmayacağın kadar basit; neredeyse saf Keloğlan cevabı: Yeni öğrendim, yeni çözdüm de ondan. Tabii bugün, o salona girdiğim anda değil. Yılların birikimi vardı. Ufacık ipuçları, göz açıp kapayana kadar süren bir sessizlik, bir susuş, bir bakış, bazı yüzlerin üst üste gelmesi, adlar, kod adları, kaybolan bir dosya, verilmeyen bir bilgi, karanlık noktalar, kimde saklı olduğu bilinmeyen devlet sırları... Hayır, önemli bir olay, bomba gibi bir gelişme, elime geçen özel bir belge falan olmadı. Sadece birikim oldu. Senin sevdiğin deyişle, niceliğin niteliğe dönüşmesi. Oraya girip salona baktığımda, ön tarafa dizilmiş görevlileri, Elçilik mensuplarını, sonra arkalarda seni ve –sen fark etmemişsindir– senin hemen önündeki sırada, orada olmaması gereken bir... bir ajanımı görünce, birden hazırladığım konuşma anlamsız, yalan, aptalca geldi bana.</p>

    <p>“Ajanımı” sözcüğünü sarf etmiş olmaktan duyduğu rahatsızlıkla susuyor.</p>

    <p>— Anlamaya çalışıyorum, yine de bütün bunlar gerçek olamayacak kadar naif, biraz da yapay geliyor bana. Sen hiç naif olmadın Arın, duygularına kapıldığını da hiç görmedim. Amacına giden yolda her zaman bir hamle ötesini hesap ederdin.</p>

    <p>— Doğru. Ama amacım neydi?</p>

    <p>Amacın neydi gerçekten? Yaşamın, aşkın, mutluluğun önüne geçen amacın neydi?</p>

    <p>Birden içinden yoğun bir öfke kabarıyor. Geri dönüşü olmayan bütün güzel şeylerin yitirilmesine neden olan o lanet olası amacın neydi? Soruyu yüksek sesle mi, içinden mi sordu, bilmiyor.</p>

    <p>— Amacın iktidardı, diyor kendi pervasızlığına ve acımasızlığına şaşarak. Tanıdığım –belki de sevdiğim– başka bir erkeğin amacı da aslında iktidardı. Sen devlete inanıyordun, o devrime. İkisini birleştirsen, Lenin’in <em>Devlet ve Devrim</em> kitabı yapar. Ama ikinizi birleştirsem bir erkek etmediniz. Neyse, kötü bir espri, çirkin bir kelime oyunu oldu bu, bağışla. Demem o ki, asıl amaç, iktidar yani, inançların yüceliğinin ardına gizleniyordu. Belki de erkeklere ve erkeksi kadınlara özgü bir durum bu. Cinsel iktidarı da unutmazsak... Neler olduğunu bilmiyorum, ama sanırım artık amacına inanmıyorsun.</p>

    <p>— İktidar, düzeltilmesi gerekli olanı düzeltebilmek için lazımdı, kendim için değil.</p>

    <p>Buna benzer bir söz duyduğunu hatırlıyor. İktidarı alma amacını mutlaklaştırdığı ve kariyerist olduğu eleştirilerine karşı, “İktidar amaca götürür, bu yüzden istenir. İktidar, sınıf adına kimlerin elindeyse onların da izlerini, hatta damgasını taşır,” demişti Ömer. “İşçi sınıfı iktidarı, yakın amacımız olan sosyalist toplumun kurulmasına götürecek bizi. Sınıf ve parti adına kimler iktidardaysa, devrime giden yol da sosyalist kuruluş da onların renklerini kazanacak. Bu yüzden en iyilerin, en bilinçli, en kahraman, en deneyimli olanların yönetime gelmesi gerekir. Bunun adı kariyerizm değil, olsa olsa fedakârlıktır.”</p>

    <p>Böyle demişti ve Ülkü’nün nedense sırtı ürpermişti.</p>

    <p>“Hep böyle söylenir,” diyecekken vazgeçiyor.</p>

    <p>— İnsan araçla amacı sık sık karıştırabiliyor, diyor. Araç olması gereken şey, bakıyorsun amaç oluvermiş.</p>

    <p>Leipzig’de, bütün özentili şatafatına, rüküş süslemelerine rağmen kasvetinden kurtulamamış bir kahvede bir yenik adam, içkiyi bedava bulmuş ayyaş şehvetiyle kadehleri birbiri arkasına diziyor. Daha dün, tarihi ve geleceği fethetmeye çıktığına inanırken şimdi dünyanın avucunun içi gibi bildiğini sandığı iklimlerinde inancını ve yolunu kaybetmiş.</p>

    <p>Paris’te, akvaryumlarında tül kuyruklu Çin balıklarının süzüldüğü bir restoranda, Balkan soylularının yüz çizgilerini taşıyan yenik bir adam, kadehindeki pahalı şarabı hakkını vere vere yudumluyor. Daha düne kadar inandığı, güvendiği her şey yıkılmış; belki de yıkılan kendi kurduğu sırça köşkler, kendi gururunun kaleleri. Şimdi karşısında oturmuş, her cümlede, her sözcükte büyüyen yıkıntıları biraz da şaşkınlıkla seyrediyor.</p>

    <p>Yaşamda, savaşta, devrimde, amaçta ve aşkta birbirinin amansız ve sessiz rakibi iki adamın, yenilgide birbirlerine iskambil kâğıtlarındaki maça oğlanları kadar benzemelerindeki ironi içini ürpertiyor. Onların yenilmişliğini birbirinin neredeyse kopyası yapan şeyin, uğruna ömürlerini verdikleri, tutkuyla bağlandıkları, inandıkları, iman ettikleri, kendileriyle özdeşleştirdikleri o adı konmamış gücün ihanetine uğramış olma duygusu olduğunu kavrıyor. Hayatındaki iki erkeğin, Arın’ın ve Ömer’in yolları, yıllar sonra tuhaf bir şekilde kesişiyor, birleşiyor, benzeşiyor. Ve onlar bunu bilmiyorlar.</p>

    <p>— Edebiyatı, felsefeyi bir yana bırakıp dümdüz söyleyecek olursam, son zamanlarda kendimi bir pislik çukurunda hissetmeye başladım. İçinde debelendiğim çukurda pislik hep vardı da ben mi algılamıyordum, yoksa çukur son dönemlerde hızla pislikle mi dolmuştu bilmiyorum. O pisliklerde benim payım ne kadar, bunu da düşünmek istemiyorum. Çukurun, içinde kalınarak temizlenebileceğine, pisliğin ortasında temiz kalınabileceğine inandırmıştım kendimi. Sonra bir gün...</p>

    <p>“Hangi gün?” sorusunun cevabını arar gibi bir an susuyor. Akvaryumdaki balıkların rengârenk uzun kuyruklarını dalgalandıra dalgalandıra yosunların, su bitkilerinin aralarından süzülüşlerini seyrediyorlar. Adamın sesli düşündüğünü, kendi kendisiyle konuştuğunu; hiçbirşey sormamak, sessizce dinlemek, bir ömrün muhasebesinin sessiz tanığı olmak gerektiğini anlıyor; şarabını yudumlayarak bekliyor.</p>

    <p>— Emin değilim, ama 90’ların başıydı gibi geliyor. Neredeyse yirmi yıldır, dışişleri, içişleri, istihbarat... devlet mekanizmasının içindeydim; giderek de merkezinde, göbeğinde... Hızlı yükseliyordum, bunu da herkes görüyordu. Hele de 80’den sonra. 80’lerin ikinci yarısında –hatırlarsın belki– özellikle yurtdışında Türk Hariciyecilere yönelik terör birden durdu. Teröristler ve liderleri bir şekilde susturuldu.</p>

    <p>— Yani suikasta uğradılar, öldürüldüler.</p>

    <p>— Her zaman değil. Ama evet, başka yollar sonuç vermeyince böyle de olabilir. Karmaşık ve zor kararlardır bunlar. Sonuca varmak için, bazen gündelik ahlak ilkeleriyle çatışan kararlar almak zorunda kalırsın. Yüzlerce, hatta binlerce kişinin ölmemesi için birkaç kişiyi feda edersin. Lütfen bir şey söyleme, dinle. Teröre karşı terör kararı almak çok kolay olmadı ama başarıya ulaştı. Bu türden operasyonlarda kullanılan kişilerle onları kullananlar birbirlerine karşılıklı gebedirler, pusuya yatıp birbirlerini kollarlar. Devleti kurtarmak dile getirilen ortak amaçtır, ama herkesin gözettiği özel amaçlar da vardır. 90 başlarında üst düzey bir görevdeydim. Güneydoğu’da savaş kızışıyordu, büyük kentlerde sol terör yaygınlaşıyordu. İnce eleyip sık dokuyacak, hukukun kaplumbağa adımlarını izleyecek zaman yoktu. Çabuk sonuç alınacak yöntemler gerekliydi. Kısa bir süre için tepkilere kulak tıkayıp hızlı operasyonlarla sonuca ulaşılmaya çalışıldı.</p>

    <p>Adamın ne demek istediğini birden apaçık kavrıyor. Hep bildiği bir şeyi nasıl olup da bugüne kadar tüm duygularıyla kavrayamadığına şaşıyor. Yürek geçit vermedikçe beynin nasıl da çaresiz ve etkisiz kaldığını önce buruk bir hüzünle, giderek kabaran karmakarışık kötü bir duyguyla düşünüyor. “Ona kızdığım, öfkelendiğim, hınçlandığım, ondan uzaklaşmak istediğim oldu, ama hiç düşmanlaşmadım, hiç uzaklaşmadım ondan.”</p>

    <p>Karşısındaki, sadece geçmişini değil tüm değerlerini sorgulayan; hep lekesiz, pırıl pırıl olduğuna inanmışken, birden bir bok çukurunda yüzdüğünü anlayan, kendisine yenik düşmüş adam yardım ve dostluk bekliyor. Ama içi ona karşı ilk kez kupkuru, uzak, umutsuz, hatta düşman. Dinlemekle yetinip susmayı becerebilse... “Benden her vazgeçişinde, her ayrılışımızda susmayı bilmiştim.” Ama yapamayacak, biliyor. Aslında şu anlamsız akvaryumları çatlatacak bir çığlıkla haykırmak geliyor içinden.</p>

    <p>— Sonuca ulaştınız, diyor. Operasyonlarınız başarılı oldu; oğlum öldü. Basılan ve ağır silahlarla taranan ev hücre evi değildi, içeriden ateş edilmemişti, öldürülenlerin üstlerinde bulunduğu iddia edilen silahların onlara ait olduğu da ispatlanamadı. Bunları nereden mi biliyorum? Eski arkadaşlarım da soruşturdular olayı. Artık söylemekte sakınca yok. Belki haberin vardır, Erim de çabaladı gerçekleri ortaya çıkarmak için. Çocuğun öldürülmesinden sonra hastanede onun servisinde kalmıştım. Çabuk sonuç alınacak yöntemler kaç cana patladı sence? Tuttun mu hesabını? Yargısız infazlar, faili meçhuller, Doğu’da Batı’da enselerinden tek kurşunla vurulanlar, işkence yapılarak öldürülenler... Hepsi hâlâ sürüyor bunların, sürecek de. Kirli savaşınız bitmeyecek, çünkü dökülen kanlarla beslenen vampirler suların başını tutmuşlar.</p>

    <p>Sesini yükselttiğini, hatta bağırmaya başladığını fark edip susuyor.</p>

    <p>— Benim savaşım değildi, haksızlık etme bana. Tam da bunu anlatmaya çalışıyordum. Dost ol, sakin ol lütfen. İster ellerimi yıkama çabası, ister kendimle hesaplaşma, ister boşalıp rahatlama, istersen de bir özür dileme de. Ne dersen de, nasıl adlandırırsan adlandır; anlatmaya ihtiyacım var, hatta daha ötesi, anlatmak zorundayım, anlatmam gerekiyor. Benim savaşım değildi, yıllardır olanların hiçbiri olmasını istediğim şeyler değildi. Benim savaşım başkaydı. İnandığım değerler, savunmak istediğim ilkeler vardı; biliyorsun. Seninle farklı cephelerdeydik, doğru; ama işin özünde amaçlarımız çok farklı değildi. Basite indirgersen daha düzgün, daha temiz, daha iyi bir ülke istiyorduk. Bunun yolu iktidarda olmaktan geçiyordu. Sizler de istemediniz mi bunu?</p>

    <p>— O kadar basit değil Arın Murat. Hiç o kadar basit değil. Senin amacın bu olsa bile, parçası olduğun çarkın, diyelim ki devletin amacı, felsefesi, yöntemleri bizimkiyle taban tabana zıttı. Belki bir tek iktidar olgusunu vurgularken haklısın, o konuda ortaktık, doğru. Bizi yıkan da bu oldu zaten. İktidar bozdu, çürüttü, kirletti; tıpkı senin gibi. Her neyse... Bütün bunları kavramakta, rahatsız olmakta neden bu kadar geç kaldığını, neden şimdi, gökten vahiy inmişçesine gerçeği görmeye başladığını düşünüyorum.</p>

    <p>Arın Murat karşısındaki kadının yüzüne bakıyor. Hiç bu kadar uzak, bu kadar soğuk, bu kadar yabancı olmamıştı. “Ne onu terk ettiğimde ne o kahrolası çevremin onu küçümsemesine izin verdiğimde ne kariyer uğruna, iktidar basamaklarını hızlı tırmanma uğruna feda ettiğimde bu kadar uzak, hatta düşman değildi.” Şimdi aralarındaki engellerin kalktığını; kafalarının, değerlerinin, yüreklerinin de bir zamanlar bedenlerinin olduğu kadar yakın olacağını düşündüğü anda başlayan gerçek uzaklık –yoksa ayrılık mı– içini ürpertiyor. “Belki de hiç açılmamalıydım ona, konunun üstünde hiç konuşmamalıydım. Değiştim, arındım ve sana geldim, demeliydim, o kadar...” Ama artık çok geç, artık sonuna kadar gitmekten, konuşmaktan, kendisini didiklemekten ve yarayı deşmekten başka çaresi yok.</p>

    <p>— Gökten vahiy inmedi kuşkusuz. Peygambere de inmemişti zaten. Belki de Umut’un öldürülmesi bardağı taşıran damla oldu. O sıralarda olup bitenlerden huzursuzdum. Kontrolüm altında olması gereken olayların, bilgilerin, kişilerin elimden kaçtığını, parmaklarımın arasından akıp gittiğini hissediyordum. 80’lerde kullandığımız ve önemsemediğimiz yapılar, piyonlar, hadi daha açık konuşalım, tetikçiler denetimden çıkmışlar, sanki başka bir merkeze bağlı çalışmaya başlamışlardı. O merkezi seziyordum, hatta biliyordum, ama kimseye anlatamıyordum. Kuşkularımı paylaşacağım kişilerin de o gizli yapının, o çetenin parçası olup olmadıkları belirsizdi. Bilmezsin; bu öyle bir yapıdır ki, kuşkularını paylaşma olanağı bile yoktur; yapayalnız ve korumasızsındır.</p>

    <p>— Ne kadar bulaşmıştın? Madem ilk kez bu açıklıkta konuşuyoruz, acıtma pahasına da olsa söyle lütfen: Umut’un öldürülmesinde sorumluluğun neydi? O benim oğlumdu, nasıl unuturum bunu.</p>

    <p>“O senin oğlundu” dese, konuşmanın biteceğini, her şeyin değişeceğini biliyor ama buna cesareti yok.</p>

    <p>— Gönül rahatlığıyla, namusum üzerine yemin ederek, “Hiçbir sorumluluğum yoktu,” diyebilirim ve yalan söylememiş olurum. Sorun şu ki, sana ve bütün dünyaya bunu yüksek sesle haykırsam da, kendime söyleyemiyorum. İnsan kendisiyle namuslu ve acımasız bir hesaplaşmaya girdi mi, bu gibi soruları, “Hiçbir sorumluluğum, hiçbir ilişkim yoktu,” diye cevaplandırıp rahatlayamaz. Ne baskın ne de infaz emri vermişsindir. Olanları üzüntüyle izlemiş, kınamış, hatta daha ileri gidelim, cesaretin ve yetkin varsa sorumluları hakkında soruşturma açtırmışsındır. Ama bütünsel planın, yani çarkın içindeysen, örneğin, acıları ve kanı en aza indirmek için kısa zamanda kesin sonuç almak amacıyla bazı operasyonların yapılması kararının, örneğin teröre karşı terör politikalarının oluşturulmasında katkın varsa; katkın olması bile gerekmez, bunlara itiraz etmemişsen, sorumluluğum yoktu diyebilir misin? Herkese karşı böyle desen, böyle görünsen bile, kendinle yüzleştiğinde yenik düşmez misin? Sana yenik düşmez miyim Ülkü?</p>

    <p>Leipzig Garı’na yakın bir otelin kahvesinde, konyak kadehlerini birbiri ardına dizen bir başka adam, aynı soruları kendi diliyle, kendi biçemiyle sorarken karşısında nasıl çaresiz kalmışsa, şimdi yıllardır bu noktada görmek istediği, bu noktaya gelirse her şeye yeniden başlayabileceklerini düşündüğü adamın karşısında da o kadar çaresiz; üstelik umutsuzluk ve keder verecek kadar da uzak.</p>

    <p>Şimdi buradan çıkmalı; köprülere, rıhtımlara, ırmak boylarına, yirmi beş yıl öncesine inmeli. Sonra yirmi beş yıl öncesinden başlayarak geri dönmeli. Siyahi bir piyanistin o sihirli şarkıyı tekrar tekrar çaldığı restorana Arın’la el ele, sarmaş dolaş girmeli. Onları görünce, Sam şarkıyı baştan almalı: “Zaman geçip giderken...”</p>

    <p>Ayrılacakları gün, “Her şeye rağmen, bu ilişkide kazanan benim,” dediği âna geri dönmeli. Hikâyeyi yeniden yazmalı. Bambaşka bir kurgu yapmalı. İnsanların yaşamı ve aşkı başka şeylere feda etmedikleri bir senaryo; kimsenin, ne kendine ne de başkasına yenik düşmediği, yirmi beş yıl sonra aynı yerde buluşan sevgililerin bir daha hiç ayrılmamak üzere birleştikleri belki sıradan ama umutlu, güzel, sevgi dolu bir hikâye olmalı.</p>

    <p>— Bir <em>happy end</em>, bize <em>happy end</em>’li bir hikâye gerek diyor yüksek sesle.</p>

    <p>Arın, anlamsız ve soran gözlerle bakıyor. Gençliğinde de mizah duygusundan yoksundu. Ne <em>Red Kit</em>, ne <em>Asterix</em>, ne <em>Tenten</em>, ne de <em>Gırgır</em>, hiçbirinden hoşlanmazdı. Hatta Erim’e kızardı bunlarla vakit geçirdiği için. Oysa biz Erim’le Fransızca çalışırken çoğu zaman <em>Asterix</em> okurduk.</p>

    <p>— Sen çocukluğunda da Miki filmi, <em>Red Kit</em> falan sevmezdin değil mi Arın, diyor damdan düşer gibi.</p>

    <p>— Bu da nereden çıktı şimdi?</p>

    <p>— Bilmem, öyle aklıma geldi işte. Hayat belki de burada oturup böyle saatlerce konuşmayı gerektirecek kadar önemli ve ciddi bir şey değildir. Biraz mizah duygusu işe yarayabilir diye düşündüm.</p>

    <p>— Dost değilsin Ülkü. Sana ihtiyacım var ve sen yoksun. Sakın, benim de sana ihtiyacım vardı yıllardır ama sen yoktun deme bana. Bunu biliyorum ve bu konuda artık yapabileceğim bir şey yok. Beni anlamaya çalışarak, söylediklerimi aklının süzgecinden geçirerek, birikmiş öfkeni bir yana koyarak dinlemeni istiyorum, yardımcı olmanı istiyorum.</p>

    <p>Onu, otuz yıl önce, Teşvikiye’de eski bir apartmanın görkemli salonunda, beyaz önlüklü hizmetçi gümüş tepside getirdiği gümüş demlikten çay servisi yaparken ve şık giyimli soğuk bir kadın, karşısındaki gencecik öğretmen adayını eleştirel gözlerle süzerken gördüğü andan itibaren hiç sormadığı, hiç düşünmediği soruyu ilk kez soruyor: Neden onu bunca yıldır böylesine inatçı, usanmaz, tutkulu, sabırlı bir aşkla sevdim? Neden her telefon çalışında, belki de odur diye, yüreğim çarparak fırladım yerimden? Neden her gel deyişinde gittim ve her bırakışında sessizce ayrıldım? Neden hiçbir karşılık beklemeden, kayıtsız şartsız verdim kendimi? Onu severek düşüncelerime, inançlarıma, değerlerime bile ihanet etmekten neden çekinmedim?</p>

    <p>Biri –belki de Ömer’di– aşkta ve inançta soru sormaya başladın mı büyü bozulur, derdi. Dindar soru sormaz; âşık da, kör militan da öyledir. Onlar inanırlar ve inandıkları için huzurludurlar.</p>

    <p>Karşısındaki adamın sert ama ince çizgili yüzünü, ellisini aşmış olmasına karşın yağ bağlamamış vücudunu, sade ve uyumlu giyimini, biraz iri ama yine de zarif ellerini inceliyor. “Ona ne zaman dokunsam, ne zaman teninin sıcaklığını, kokusunu duysam, ne zaman gözlerine baksam, sadece cinsel istekle açıklanamayacak bir elektriklenme bütün vücuduma yayılırdı; bir duygu ve arzu seline kapılırdım.”</p>

    <p>Birden, karşısındaki adama karşı içinde en küçük bir cinsel istek, hiçbir çekim kırıntısı kalmadığını önce hayret, sonra keder, sonra dehşetle fark ediyor. “Soruyu sorunca büyü bozulur” ya da büyü bozulduğu için soru sormaya başlarsın. Yirmi beş yıllık uzun bekleyiş boyunca, ne zaman bir erkekle sevişse ya da yatağının yalnızlığını ne zaman sevişme hayalleriyle doldurmaya çalışsa kendini teslim ettiği veya teslim aldığı tek erkek, tek sevgili şimdi karşısında; iki tabak, iki kadeh, bir şamdan uzaklığında, hiç olmadığı kadar yakın, hiç ummadığı kadar zayıf, kendisine muhtaç ve bundan utanç duymuyor. “Ve ben içim çöller kadar kuru ve ıssız oturuyorum burada. Onu bir yabancı gibi inceliyorum. Anlattıklarıyla ilgilenmiş gibi görünüp aslında ilgilenmiyorum, paylaşamıyorum.”</p>

    <p>Oysa daha birkaç saat önce tıpkı eski günlerdeki gibi çılgınca bir heyecanla beklemişti buluşmalarını, telefonda sesini duyduğunda tıpkı eski günlerdeki gibi yüreği ağzına gelmişti.</p>

    <p>İçindeki ıssızlıktan ürküyor. Bunca yıldır benliğinin parçası olan, özenle sakladığı, koruduğu, tutunduğu o güzel şeyin; aşk denilen o çılgın tutkunun tükenmesinden korkuyor. Otuz yıldır derin ve gerçek kimliğini –ne devrimcilik ne sosyalizm ne özgür ve güçlü kadın imgesi; hayır, ona yakıştırılan suretlerin hiçbiriyle değil– Arın’a olan aşkıyla inşa ettiğini, onunla tanımladığını anlıyor. Yolunu kaybetmemek; vahşi bir dünyanın ortasında, üstelik de bunca anı ve acı yüküyle kimliksiz, benliksiz, yapayalnız kalmamak için yitip giden duyguların son kırıntılarına, büyük yangınların sıcak küllerine razı olması gerektiğini biliyor. “Aslolan hayattır.” Kendini kandırma bahasına da olsa, henüz küller soğumadan tutunmalı umut kırıntılarına...</p>

    <p>— Belki de çok geç kalmamışızdır, belki hâlâ umut vardır, kim bilir!..</p>

    <p>— Bugün o konferansta, yaşamımın bir bölümünü noktaladığımı en iyi sen fark etmiş olmalısın; tabii bir de beni izlemek için gönderilmiş görevliler. Raporlarının Elçiliğe, oradan da merkeze ben buraya varmadan önce ulaştığından hiç kuşkum yok.</p>

    <p>— Artık Arın Murat’ı da izlemeye başlamışlarsa, işin çivisi iyice çıkmış demektir.</p>

    <p>— Herkes her zaman izlenir. Yıllar önce fark ettim bunu. Benim durumumda izleme daha sıkı ve ciddi yapılır. Eğer sen kuşku duymaya başlamışsan, bil ki onlar çoktan kuşkulanmışlardır. Artık önemli değil; noktayı koyduktan sonra yeni bir cümleye, yeni bir paragrafa başlayacak değilim. Bu kitabı kapatıyorum.</p>

    <p>— Pitigrilli okumuş muydun hiç? Ama sanmam, sen roman okumazdın pek. Pitigrilli, değeri bilinmemiş bir yazardır. Belki de romanlarının pespaye piyasa romanlarını andıran adları ve kapakları yüzünden Türkiye’de edebiyat meraklıları pek ciddiye almazlar onu. <em>Sarışın Bebek, Aşk Arayan Adam</em>, <em>Kokain</em>, hepsi nefis romanlardır. Hepsinde nokta koymayı, hayatını tümden değiştirmeyi başaran bir adam vardır. Saygın bir profesör, aşk uğruna sirkte palyaço olur örneğin; çok zengin, çok güçlü bir başkası, her şeyi arkasında bırakıp dünyanın bilinmedik bir köşesine gider; bir başka saygın adam kokaine dalar... Ben her şeyi arkalarında bırakıp giden roman kahramanlarını severim.</p>

    <p>— Romanlarda olsun başarabilirler mi bari, mutlu olurlar mı?</p>

    <p>— Çoğunlukla hayır. Çünkü “şehir hep arkalarından gelir.”</p>

    <p>Arın’ın, “Başka bir deniz bulamazsın / Bu şehir hep arkandan gelecek / Sen yine aynı sokaklarda dolaşacaksın,” diye mırıldandığını duyup şaşırıyor.</p>

    <p>— Şaşırma canım, ben de şiir okurum bazen. Mısırlı bir diplomat dostum tanıtmıştı bana Kavafis’in şiirini. İnsanın bireysel tarihinin sesidir o, demişti. Gerçekten de öyle. Sadece şehir değil, ihtimal başka şeyler, başka güçler de gelecek ardımdan. Yine de, konferans sırasında çok önemli bir şeyi başardım. Belirsizliğin, güvensizliğin, iç çatışmaların lastik gibi uzayıp gitmesini, yapış yapış sünmesini, miskin ve amaçsız oyalanmaları dönüşü olmayan bir şekilde engelledim, bitirdim.</p>

    <p>— Şimdi ne yapmayı düşünüyorsun? Örneğin yarın?</p>

    <p>— Türkiye’ye dönmeyi, istifa dilekçemi vermeyi, devir teslim falan beklemeden, elimdeki işleri hemen teslim edip ayrılmayı... ve seni, seninle kaçmayı, dünyanın bir yerinde seninle olmayı... Daha anlatayım mı? Hayır, Pitigrilli’nin kahramanları gibi sirkte palyaçoluk veya aslan terbiyeciliği yapamam. Ama resim yapabilirim; geç kalmış bir ressam olurum, dünyanın bir yerinde, turistik sahil kasabalarında akşamüstleri tuvalimi, tezgâhımı açar meraklı turistlerin portrelerini, karikatürlerini çizerim. Ya da ne bileyim ben, mesela bir adada bağlık bir arazi alır, şarapçılığa başlarım. Cem’i tanırsın, o böyle bir işe hazırlanıyor şimdi.</p>

    <p>Biraz önceki ağır, gergin, kederli hava dağılıyor. Farklı bir adam bu, farklı bir Arın; bir zamanlar tanıdığından da farklı; neredeyse yabancı.</p>

    <p>“Dünyanın bir yerinde benimle olmak isteyen bir adam. Yıllar önce, yatak dışında benimle hiçbir yerde olmak istememiş bir adam... Yine öyle pervasız, tutkulu, çılgın sevişebilir miydik bu yabancıyla? Denemeye değer mi? Neden masanın üstünden uzanıp öpmüyorum onu, neden hesabı aceleyle ödeyip eylül akşamının şiirinin sindiği Paris sokaklarında sarmaş dolaş, eve gitmiyoruz? Neden sürüyle cevapsız soru soruyorum kendime. Basit bir ‘Kaçan balık büyük olur’ muydu otuz yıllık büyük aşkın özeti? Yoksa iktidar denilen beladan neredeyse tiksinen ben, Arın’ın iktidar tutkusunun, iktidarın verdiği gücün, güvenin büyüsüne mi kapılmıştım? Peki Ömer’in cinsel iktidarsızlığı değil miydi ondan da uzaklaşmama yol açan? En azından başlangıçta öyleydi. Leipzig’de son görüştüğümüzde, bir zamanlar onca eleştirdiğim siyasal iktidar tutkusunu tümüyle yitirdiğini gördüğümde, bu beni ona yaklaştırmadı, aksine uzaklaştırdı; yenilmişliği acıma duygusu verdi. Kendine bile yalan söyleyen adi bir iktidar tutkunu muyum yoksa?”</p>

    <p>Zaman kazanmak ve lafı değiştirmek için soruyor:</p>

    <p>— Türkiye’ye ne zaman döneceksin?</p>

    <p>— Öbür sabahtan önce dönemem; yarın için Derin’le sözleşmiştik. Derin kızım, biliyorsun. İsviçre’de okuyor; Paris’e sırf beni görmek için gelecek. Hele şimdi, onu görmeye her zamankinden daha fazla ihtiyacım var. Derin, hem çok duygulu hem de yaşından çok daha olgun bir çocuktur. Bazı şeyleri onun yaşının kaldırabileceği şekilde anlatabileceğimi ve beni anlayacağını sanıyorum. Senin dışında, geçmişimden geleceğe tek bir şey taşıyacaksam, o da kızım olur.</p>

    <p>— Bir kızın olduğunu duymuştum. Ya da belki Ankara’da, Umut’un ölümünden sonra görüştüğümüzde sen söylemiştin. Kaç yaşında?</p>

    <p>— On dokuz.</p>

    <p>— Umut geçtiğimiz şubatta yirmi dördünü bitirmiş olacaktı.</p>

    <p>İstemeden ağzından kaçan sözlere pişman oluyor. Acele başka bir konuya geçmeye çalışıyor, başaramıyor.</p>

    <p>— Yirmi dört mü dedin? Ben yirmi üç sanıyordum. Daha doğrusu dosyasındaki nüfus kaydında da 1972 Şubat doğumlu olduğu yazılıydı, ama sen, 73 doğumlu olduğunu söylememiş miydin?</p>

    <p>Tüm kanının başına çıktığını, yüzünün kıpkırmızı kesildiğini hissediyor. Acele inandırıcı bir yalan bulmalı. Öğrenmemeli, bilmemeli...</p>

    <p>— Gelecek şubatta yirmi dördünü bitirecekti demek istedim. Umut 1973’lüdür. Eh bunu da en iyi çocuğun annesi bilir artık.</p>

    <p>Gözlerini adamın düşünceli bakışlarından kaçırmak için akvaryumdaki balıklara dönüyor. Balıklar bu gece gerçekten de kurtarıcı. Cam hücrelerinin içinde amaçsız, anlamsız dönüp duruyorlar. “Senin dışında, geçmişimden geleceğe tek bir şey taşıyacaksam o da kızım olur,” demişti Arın. Tam zamanı işte; Umut’un gerçek yaşını kurcalamanın hesabını ödemeli.</p>

    <p>— Peki ya karın? Kızın belki anlayabilir, belki fazla etkilenmez, ne de olsa onun hayatı değişmez; ama karın kabul edebilecek mi bütün bunları? Sanırım gelecekle ilgili hayallerinde ona yer yok.</p>

    <p>— Karımla bağlarımız yıllardır koptu. Birbirimize saygılı olmaya çalışarak ayrı hayatlar yaşıyoruz. Benim işlerim hep yoğundu, ona fazla zaman ayıramadım. O da boşluğu başka şeylerle, örneğin içkiyle doldurmaya çalıştı. Zaten sirk palyaçosu ya da sokak ressamı bir Arın Murat’la birlikte yaşamak isteyeceğini hiç sanmıyorum.</p>

    <p>— Yine de, hiçbir kadın elindeki erkeği kaçırmaktan hoşlanmaz. O zamana kadar varlığından habersiz gibi yaşasa da, adam ayrılmak istediğinde gitmesini engellemek için mücadeleye girişir. Biz karı kısmı böyleyizdir işte, kaçanı kovalarız. İşine burnumu sokmak istemem, ama ayrılmanın sancılı olacağını düşünüyorum.</p>

    <p>— Sana anlatmaya çalıştığım kopuş, karımdan, evden, mesleğimden ayrılmaktan çok daha farklı, çok daha derin bir şey. Hadi adını koyayım; kendi geçmişimle –hayır, geçmiş sözcüğü yeterli değil– kendi kimliğimle, benliğimle bir hesaplaşma, bir ödeşme, bir yol ayrımı... Sen olmasaydın bu kopuşu başaramazdım. Sen yıllardır içimdeki kurttun benim, kemirip duruyordun. Tahtakurtlarının kemirdiği eski bir sandalye gibi, bir gün olduğum yerde çökeceğim belliydi. Aslında bunu bir tek annem fark etmişti. Kendimi sana bıraksam bambaşka bir insan olacağımı, başka bir yaşamım olacağını biliyordu. Seni benden uzak tutmaya çalışması, senden hoşlanmadığından değildi; inanmayacaksın ama senin pervasızlığına, canlılığına, benim ilgimi ve isteğimi çekmiş olmana kıskançlıkla karışık bir hayranlık duyduğunu bile söyleyebilirim.</p>

    <p>— Desene, sonunda kadıncağızın korktuğu başına geldi. Sahi annen ne yapıyor? Kararının onun hoşuna gideceğini hiç sanmıyorum.</p>

    <p>— Annemi iki yıl önce kaybettik; kanserdi. Doktorların tahminlerinden çok daha hızlı yenildi hastalığa, birkaç ay içinde toparlandı gitti.</p>

    <p>— Bilmiyordum. Senin için üzüldüm, Erim değil, ama sen annene çok bağlıydın.</p>

    <p>Kadının soğuk zarafetini, kibirli ve yapmacık nezaketini, oğlunun üzerinden tatmin etmeye çalıştığı –ve başardığı– güç ve iktidar hırsını içinde kötü bir duyguyla hatırlıyor. Çocuklarını kendi bedenlerinin ve ruhlarının uzantıları, uzuvları gibi gören, onları doğurmuş olmanın üzerlerinde hak sahibi olma yetkisi verdiğini sanan korkunç annelerin iyi bir örneği. Gençkızlığında, annesinin misafir gününde, hiç hoşlanmadığı dedikoducu, cadaloz bir kadının “Çocuğu yaşlılığında sana baksın diye doğuracaksın, tepe tepe de kullanacaksın,” dediğini duymuş, dehşete düşmüştü. Nedense o kadını anımsıyor. “Ben bu hakkı hiç görmemiştim kendimde. Oğlumu, yanımda kalmaya zorlama hakkını bile görmemiştim. Yanlış yaptım belki de; Türkiye’ye dönmeseydi, yanımda kalsaydı şimdi yaşıyor olacaktı.”</p>

    <p>Garson, akvaryumların arasından siyah-beyaz büyük bir saksağan balığı gibi süzülüp masalarına geliyor. Yemek üstüne tatlı ve içki olarak ne alacaklarını soruyor. Kahve ve konyak söylüyorlar. Gece, sonuna doğru yaklaşıyor. Birazdan kalkacaklar, birazdan...</p>

    <p>— Belki sadece kuruntudan ibarettir, diyor Arın. Son günlerde sinirlerimin bozuk olduğunu biliyorum. Ama bunca yıllık deneyimimin beni yanılttığını da sanmam. Sanki şu anda bile izleniyormuşum gibi bir duygu var içimde. Hani biri arkandan dikkatle sana bakıyordur da, birden ürperirsin, döner bakar ve üzerindeki bakışları yakalarsın. Öyle bir duygu işte.</p>

    <p>— Çevremizdeki akvaryumların balıklarından, bir de garsondan başka kimseyi göremiyorum ben.</p>

    <p>— Haklısın. Bu türden paranoyak düşüncelerden kurtulmam zaman alacak. Yine de dikkatli olmalıyız. Buradan beraber çıkmayalım. Bu gece sana gelmek için sabırsızlanıyordum, ama sanırım Elçilik’te kalmam daha güvenli olacak. Zaten artık önümüzde saatler değil yıllar var. Bir gecelik gecikmeyi göze alabiliriz değil mi canım?</p>

    <p>“İnsanı öfkelendiren özgüvenini hiç yitirmemiş,” diye düşünüyor. “En azından bana karşı... Birlikte olmak isteyip istemediğimi hiç sormadı, aksini düşünemiyor bile. Nerede kalıyorum, bağımsız bir evim var mı, başka bir erkekle birlikte miyim, en önemlisi, onunla birlikte olmak, yeniden başlamak istiyor muyum, hiçbiri umurunda değil. Dünyanın bir yerinde ben hep vardım onun için ve hep olacağım. Emre hazır, yatağa hazır, sevişmeye, yaşamaya hazır, öylece, sonsuzluğa kadar bekleyeceğim onu. Bundan en küçük kuşkusu yok, hiç olmadı. Haksız da değildi. Ama bu geceden sonra, artık bilmiyorum.”</p>

    <p>Şarap ve konyağın ağırlaştırdığı kafası karmakarışık. “Elçilik’te kalması bu gece benim için de daha güvenli,” diye düşünüyor. “Bu gece dinlenmeye, ayılmaya, olanları anlamaya ihtiyacım var.”</p>

    <p>Adam hesabı zarif ve sessiz bir jestle öderken, akvaryumlu bölmenin arkasındaki masaları ve çevreyi incelemeye çalışıyor. Dikkat çekebilecek hiç kimse, hiçbirşey çarpmıyor gözüne.</p>

    <p>Masadan kalkmadan önce,</p>

    <p>— Yarın seni gazeteden arayacağım, ev numaran da var, diyor Arın. Yarın buluşup salim kafa ile konuşmamız gerek.</p>

    <p>Yanına gelip eski bir dost gibi, şehvetle değil sevgiyle sarılıyor. Dudağının sol kenarına bir öpücük konduruyor.</p>

    <p>— On dakika daha otur, sonra çık. Eve de taksiyle git lütfen, diye fısıldıyor. Yarın görüşmek üzere. Yarın...</p>
  </div>
</body>
</html>
