<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-20</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-18">SINIKÇI  </p>
			<p class="paragraf ParaOverride-6">Başparmağın en kıymetli parmak olduğunu, beden dersinde diklemesine basketbol topunu yiyip de sonraki teneffüste tuvalete gidince anladım. Dakikalar içinde davul gibi şiştiydi ikisi birden, zonk zonk atmaya başladıydı. Tabii belli de bir havam olmuştu sınıfta. “Yok bir şeyim.” falan diyordum.  </p>
			<p class="paragraf ParaOverride-6">“Ama ikisi de çok şişmiş yaa.”  </p>
			<p class="paragraf ParaOverride-6">“Biz ne acılar gördük kızım. Oo hoo!”  </p>
			<p class="paragraf ParaOverride-6">Aklını alıyordum kızların.  </p>
			<p class="paragraf ParaOverride-6">Sonra tuvalete gittim. Oraya kadar da iyiydi. Oğlanların bile saygısını kazanıyorsun; yaralısın ve dimdik ayaktasın.  </p>
			<p class="paragraf ParaOverride-6">Sonra dört parmağımla pantolonumun düğmelerini çözmeye çalıştım.  </p>
			<p class="paragraf ParaOverride-6">Çözemedim.  </p>
			<p class="paragraf ParaOverride-6">Dörder parmağımla çözmeye çalıştım.  </p>
			<p class="paragraf ParaOverride-6">Gene çözemedim.  </p>
			<p class="paragraf ParaOverride-6">Kavrayıcı parmak olmayınca ötekileri kaldır at çöpe.  </p>
			<p class="paragraf ParaOverride-6">Ulan bir de sıkışmışım. Hoplaya zıplaya açtım kapıyı, “Bir el atın arkadaşlar.” dedim göstererek, “Hadi lan.” dediler. “Manyak!”  </p>
			<p class="paragraf ParaOverride-6">Müdür muavininden izin alıp eve zor kaçtım. O anahtar var ya o anahtar. Başparmaklar işlemeyince nafile.  </p>
			<p class="paragraf ParaOverride-6">Uzatmayayım; annemin işten dönmesini beklerken ne olduysa oldu kapının ağzında. O bahsi açmak istemiyorum. Olur. İnsanlık hâli. “Biz erkek olduk.” diye kubuzlanan on beş yaşında adamı da annesi bağırta bağırta soyar, altını üstünü yıkar. O da insanlık hâli.  </p>
			<p class="_0">  </p>
			<p class="paragraf ParaOverride-6">“Anne, bunlar kırılmış olmasın sakın?”  </p>
			<p class="paragraf ParaOverride-6">“Yok oğlum.” dedi annem. “Kırık olsa yerinde duramazsın.”  </p>
			<p class="paragraf ParaOverride-6">Zaten duramıyordum.  </p>
			<p class="paragraf ParaOverride-6">“Zaten duramıyorum.” dedim. “Kesin kırıldı bunlar. Vallaha bak.”  </p>
			<p class="paragraf ParaOverride-6">“Aa! Kaç senelik sağlıkçıyım oğlum...” Ebeydi. “Bilmez miyim kırık olsa? Dur, ben şimdi su kaynatırım, güzelce ovalarım sabunla, sabaha bi şeyciğin kalmaz.” Gitti mutfağa, ben bekledim sızlana sızlana.  </p>
			<p class="paragraf ParaOverride-6">Bir umut.  </p>
			<p class="_0">  </p>
			<p class="paragraf ParaOverride-6">Umudum, elinde fokur fokur tencereyle çıktı geldi az sonra. Gene çıplak elleriyle tutmuş; aklın almaz. Koltuğunun altında bir sabunluk, koynuna da sokuşturmuş yeşil sabunu, koydu tencereyi yere, önünde bağdaş kurup oturdu, “Gel bakiim.” dedi. Bir taraftan da daldırmış elini kaynar suya, bezi sabunluyor köpür köpür. “Sok elini.”  </p>
			<p class="paragraf ParaOverride-6">Anneye erkeklik sökmüyor; belirtmiştim. “Yaa çok sıcak yaa! Nası sokiim?”  </p>
			<p class="paragraf ParaOverride-6">“Getir ulan elini. O kadar tüp yaktık.”  </p>
			<p class="paragraf ParaOverride-6">“Yaa zaten dörder parmağım kalmış, onlar da mı yansın!”  </p>
			<p class="paragraf ParaOverride-6">“Benimkiler yanıyo mu? Bak.”  </p>
			<p class="paragraf ParaOverride-6">Bakmama gerek yoktu. Onunkiler hiç yanmazdı zaten.  </p>
			<p class="paragraf ParaOverride-6">“Yaa istemiyom yaa. Nası sağlıkçısın sen? Naim Amca’ya götürsene.”  </p>
			<p class="paragraf ParaOverride-6">“Gözün kör olmasın.” dedi. Hep derdi. “Kalk, gidiyoruz.”  </p>
			<p class="paragraf ParaOverride-6">Ayaktaydım bi kere. “Sen kalk.” dedim.  </p>
			<p class="paragraf ParaOverride-6">“O kadar tüp de boşa gitti, görüyo musun?” diye homurdana homurdana kalktı, gerisingeri götürdü tencereyi mutfağa.  </p>
			<p class="_0">  </p>
			<p class="paragraf ParaOverride-6">Gittik biz doktora. Annemin çalıştığı hastanenin başhekimi; Naim Amca. Ortopedist Cerrah yazardı evinin kapısında. Artık bedava muayene ettiği için midir, akşam akşam evinde rahatsız ettiğimiz için midir bilmem, bir güzel bağırttı beni. Annemi de “Travmada sıcak su olur mu Ebanım? Nasıl sağlıkçısın sen? İç kanama mı yaptıracaksın?” diye azarlayıp tepeden tırnağa kızarttı bir güzel. “Röntgene falan lüzum yok.” dedi sonra. “İkisi de kökünden çıkmış. Kırık olsa daha kolaydı; alırdık alçıya geçer giderdi. Şimdi zor. Yarın yatışını yaptır, araya sokarım. Açık ameliyat yapmamız lâzım.”  </p>
			<p class="paragraf ParaOverride-6">Doktora da erkeklik sökmüyor. Ağlamışım.  </p>
			<p class="_0">  </p>
			<p class="paragraf ParaOverride-6">Dönüyorduk; “Sus ulan sen de.” dedi annem. Çok sinirliydi. Doktor gururunu kırdı ya.  </p>
			<p class="paragraf ParaOverride-6">“Ama bak... İyi ki sıcak su yapmamışız.” dedim ben burnumu çekerek. “İç kana...”  </p>
			<p class="paragraf ParaOverride-6">“Sus dedim ulan!”  </p>
			<p class="paragraf ParaOverride-6">Yarın ameliyat olacağım ya, yürürken yürürken yumuşadı, şefkat göstermeye başladı. Evvelce duymuştum komşularla falan konuşurlarken. “Bıçak altına yatçaz ne de olsa...” dedim sesimi titreterek. “Yatması olur, kalkması olmaz bakarsın...”  </p>
			<p class="paragraf ParaOverride-6">O da ağladı.  </p>
			<p class="_0">  </p>
			<p class="paragraf ParaOverride-6">Panayıra döndü bizim ev. Ben baş köşeye yatırılmışım, sütünü kapan gelmiş, bir kilo portakal alan gelmiş, yaprak saran gelmiş. Komşuluk güzel bir şeydi o zaman. Komşunun hastası havaya sokulur, etrafında pervane olunur. Öyle. Ben, ilginin azıcık azaldığını göreyim, hemen iç çekip “Hadi hakkınızı helâl edin.” falan diyorum sık sık, teyzeler gözlerini siliyor. “İmtaanları da vardı.” diyor annem ağlayarak. “Rapor alıcaz artık. Kalem de tutamaz bikaç ay.”  </p>
			<p class="paragraf ParaOverride-6">Vicdanlara sesleniyordum:  </p>
			<p class="paragraf ParaOverride-6">“Sağ salim kalkmak nasip olsun da...”  </p>
			<p class="paragraf ParaOverride-6">Annem ağlaya ağlaya mutfağa kaçıyordu.  </p>
			<p class="_0">  </p>
			<p class="paragraf ParaOverride-6">Saat dokuza doğru Salim Abi çıktı geldi. Gene çakırkeyif. “Kalk lan!” dedi bana. “Şevroleyi çektim kapıya. Kalk, gidiyoz.”  </p>
			<p class="paragraf ParaOverride-6">“Nereye ayol?” dedi annem.  </p>
			<p class="paragraf ParaOverride-6">“Sınıkçıya.” dedi Salim Abi. “Bi parmak çıktı diye ameliyat olur mu Ebanne?”  </p>
			<p class="paragraf ParaOverride-6">“İki parmak.” diye düzelttim, sonra da sordum: “Sınıkçı ne?”  </p>
			<p class="paragraf ParaOverride-6">Kimse cevap vermedi, ortalık karışmıştı çünkü. Zühre Teyze “Tabii anam, ben de söyledim...” diyor, annem doktordan zılgıtı da yemiş, “Hayatta olmaz.” diyor.” Ben bi sağlıkçı olarak...” Salim Abi tutmuş beni kaldırmaya çalışıyor, ben ilgiden mest, “Hakkınızı helâl edin. Yatması var ama...” falan diyorum; neticede el birliğiyle, “Nasıl olsa ameliyat demedi mi doktor? Ne kaybedersin?” deyip ikna ettiler annemi.  </p>
			<p class="paragraf ParaOverride-6">“Eh madem...” dedi o da. “Bakarsın olur.”  </p>
			<p class="_0">  </p>
			<p class="paragraf ParaOverride-6">Gece gece bindik Şevrole’ye, önde Salim Abi’yle Zühre Teyze, arkada annemle ben, sınıkçının yolunu tuttuk. “Ben bi seferinde duttan düştüydüm piknikte...” diye anlattı Salim Abi. “Duttan düşen onmaz derler, arkadaşlar altımda sergiyle kaldırıp götürdüler beni Boncuk Dede’ye, parmağımı oynatamıyom... Seninki bi çöktü üstüme, beş dakka sonra ayaktayım. Top bulsam sektirecem.”  </p>
			<p class="paragraf ParaOverride-6">“Ah inşallah.” dedi annem.  </p>
			<p class="paragraf ParaOverride-6">“Doğru söylüyo Ebanne.” dedi Zühre Teyze.  </p>
			<p class="paragraf ParaOverride-6">Ben gene sordum: “Sınıkçı ne yaa?”  </p>
			<p class="paragraf ParaOverride-6">Kimse sallamadı.  </p>
			<p class="paragraf ParaOverride-6">Gittik sınıkçıya. Kireç badanalı, mavi kapılı bir kerpiç ev. At nalı kadar bir nazar boncuğu asılı pervazda. Kapıyı tülbentini ağzına dolamış bir kadın açtı. “Buyrun.” dedi, nedir ne değildir sormadan. Alışmış.  </p>
			<p class="paragraf ParaOverride-6">“Anne, sınıkçı ne yaa?”  </p>
			<p class="paragraf ParaOverride-6">Annem besmele çekiyordu, cevap vermedi.  </p>
			<p class="paragraf ParaOverride-6">Boncuk Dede dedi ya Salim Abi, ben böyle akça pakça, maviş, takma dişli, tonton bir ihtiyar bekliyorum. Kömür sobası kadar kara, çam yarması gibi bir herif çıktı karşımıza. “Nooldu len eline?” dedi beni görür görmez.  </p>
			<p class="paragraf ParaOverride-6">Hemen sordum: “Boncuk Dede nerde?”  </p>
			<p class="paragraf ParaOverride-6">Bizlere ömürmüş. Bu da oğluymuşmuş onun, el almışmış. Tuttu bileğimden, “Gel bakıyım.” dedi. “Senin adın ne bakıyım?”  </p>
			<p class="paragraf ParaOverride-6">Daha ben adımın ilk harfini söylemeden kütürt diye oturttu parmağımı yerine. “Dokan bakıyım avucuyun içine.”  </p>
			<p class="paragraf ParaOverride-6">Ben “Aa, dokunabiliyorum.” demeye kalmadan bu sefer de öbür elimin parmağını oturttu. “Hadi geçmiş ossuuun.”  </p>
			<p class="paragraf ParaOverride-6">Salim Abi havalarda, enseme şaplaklar atıyor, annem sevincinden ağlıyor, “Borcumuz?” diye soruyor, Boncuk Dede’nin oğlu, “İlmin bahası olmaz. Ne virirsen.” deyip oturuyor, ben kıkır kıkır gülüyorum, Zühre Abla “Ben sana dedim Ebanne.” diyor; sevindik, seviştik, helâlleştik, kalktık.  </p>
			<p class="paragraf ParaOverride-6">“Aman...” dedi, Boncuk Dede’nin oğlu bizi uğurlarken, “Iscak suyu unutman. Zabah ağşam zabınlı bezinen guzelcene ovalayacaanız.”  </p>
			<p class="paragraf ParaOverride-6">Annem dudaklarını ısırdı.  </p>
			<p class="_0">  </p>
			<p class="paragraf ParaOverride-6">Tam çıkıyoruz, önden o tülbentli kadın girdi odaya, arkadan Naim Amca. “Yetiş Boncuk.” dedi. “Gene dirseği çıkardık gece gece.” Daha bizi fark etmemişti.  </p>
		</div>
	</body>
</html>