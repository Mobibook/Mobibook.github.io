<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-21</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-19">GÖZÜNÜN İÇİNDEKİNİ GÖREMEZSİN  </p>
			<p class="paragraf ParaOverride-6">İki erkek arkadaş gibi gezip tozuyorduk Hülya’yla; iki kız arkadaş gibi de diyebilirim ama uymaz. Erkek tavlası atıyor, altı kapıya düşünce sövüp sayıyor, televizyonda maç seyredip küfür sinkaf tezahürat ediyor, birileriyle hır çıksın da sokak kavgasına girelim diye birbirimizi fiştikliyor, arada sinemaya tiyatroya gidiyor, hır gür içinde masa tenisi oynuyor, piştide kâğıt çalıp tatsızlık çıkarıyor, “Al şunu al. Senin harçlığın yoktur şimdi.” deyip birbirimizin cebine üç beş kuruş tıkıştırıyorduk.  </p>
			<p class="paragraf ParaOverride-6">Şaka şamata gırla.  </p>
			<p class="paragraf ParaOverride-6">Bir tek, sehpayı kenara çekip halının ortasında gazozuna yıkışmadığımız eksik.  </p>
			<p class="_0">  </p>
			<p class="paragraf ParaOverride-6">Ne zaman evde yiyecek lokma kalmasa, küt, mâlûm olmuş gibi çıkıp geliyordu bu. Bir elinde yanından hiç eksik etmediği spor çantası, bir elinde bir poşet, içinde bir ekmekle bir hazır çorba paketi.  </p>
			<p class="paragraf ParaOverride-6">“Nasıl pişiricen onu? Gaz da kesik.”  </p>
			<p class="paragraf ParaOverride-6">“Ayıpsın.” diyordu herif gibi. “Çakmakla pişiririz gerekirse. Seni aç mı bırakıcaz?” Sonra da sırıta sırıta uyduruk bir elektrik ocağı çıkarıyordu zembil gibi çantasından.  </p>
			<p class="paragraf ParaOverride-6">Mis gibi çorba kokuyordu az sonra. Ev, bizim ev oluyordu.  </p>
			<p class="paragraf ParaOverride-6">Aynı çanağa ekmek banıyorduk.  </p>
			<p class="paragraf ParaOverride-6">Saz çalıyordum o zamanlar. İyi de çalıyordum ha. Bu da gelip gittikçe “Hadi çal bakıyım.” deyip dalgasını geçiyordu benimle. Arkasından, “Uzun gaaavaaak, ne bilim ne bilim ne bilim..” diye diye oynuyordu kalkıp.  </p>
			<p class="paragraf ParaOverride-6">“Dalga geçme kız!”  </p>
			<p class="paragraf ParaOverride-6">“Geçerim.” diyordu. “Çalabiliyon mu Nejat Alp’ten? Onu söyle sen.”  </p>
			<p class="paragraf ParaOverride-6">Nejat Alp’i duymuşluğum vardı da öbür saydıklarının hiç birini bilmiyordum. Yok Serbülent Sultan’mış, yok Kurtuluş’muş, yok Orhan Esen’miş...  </p>
			<p class="paragraf ParaOverride-6">“Orhan Esen kim? Ümit Besen olmasın o?”  </p>
			<p class="paragraf ParaOverride-6">“Hadi lan!” diyordu. “Cahil.”  </p>
			<p class="_0">  </p>
			<p class="paragraf ParaOverride-6">Bazen uzaktan izliyordum onu. Bir kafede buluşacağız meselâ, ben erken gelmişim, o, kalabalıkta beni arıyor. Belinde beylik Kırıkkale gibi kocaman bir walkman, masaların arasında kabadayı kabadayı bir yürüyüşü var...  </p>
			<p class="paragraf ParaOverride-6">Dinlediği de ne ha... Karışık yaptırmış kasetçide; özel imâlât. Kulağının kiriyle beraber sokuyordu bazen almacı kulağıma, “Al da kulağın müzik görsün.” diyordu. Az dinleyip; “Çok kalabalıktı içersi.” diyordum. “Göremedi bizim kulak.” Nasıl görsün? Bir Ahmet Kaya söyler, bir Ozan Arif, bir Zülfü, bir Serbülent Sultan, bir Azer Bülbül... Çorba.  </p>
			<p class="paragraf ParaOverride-6">“Nasıl kaset kız bu?”  </p>
			<p class="paragraf ParaOverride-6">“Bizde böyle aslanım.”  </p>
			<p class="_0">  </p>
			<p class="paragraf ParaOverride-6">Eski gönül maceralarımızı anlatıyorduk lanlı lunlu; birbirimizin ensesine vura vura, vay salak vay diye diye, güle eğlene. Gözlerimizden yaş geliyordu.  </p>
			<p class="_0">  </p>
			<p class="paragraf ParaOverride-6">O kadar yakınında durur ki, göremez olursun. Kenara çekilip; aradan tastamam çıkıp kendi hâline bırakman gerekir kendini. Bazen de birinin tutup kulağından, seni senden uzaklaştırması, “Gel bir de burdan bak.” demesi gerekir.  </p>
			<p class="_0">  </p>
			<p class="paragraf ParaOverride-6">Cebimizde üç kuruş fazladan para olsa batardı etimize. Kalkar, ya bir yetimhaneye giderdik ya bir huzurevine. Yanımızda ufak tefek bir şeyler götürür, evlâtlarının ya da ana babalarının çoktan unuttuğu, tanımadığımız, geçmişlerini ve geleceklerini bilmediğimiz çocuklara, ihtiyarlara kendimize sarılır gibi sarılırdık.  </p>
			<p class="paragraf ParaOverride-6">Hayrına bir huzurevi ziyaretimizde, “Kenara çekil, gel bir de burdan bak.” dedi öyle biri. Bizi bizden daha iyi gören biri.  </p>
			<p class="_0">  </p>
			<p class="paragraf ParaOverride-6">“Allah sizi birbiriniz için yaratmış.”  </p>
			<p class="paragraf ParaOverride-6">Ne Hülya alındı üstüne, ne ben alındım. “Hıı...” dedik birimiz, birimiz de “Çok iyi arkadaşız de mi?” dedik. “Yediğimiz içtiğimiz bir valla.”  </p>
			<p class="paragraf ParaOverride-6">“Onu demiyorum yavrum.” dedi o gören. “Allah nikâhınızı kıymış sizin, ama haberiniz yok.”  </p>
			<p class="paragraf ParaOverride-6">Haydaa...  </p>
			<p class="paragraf ParaOverride-6">Kulaklarıma kadar kızarmışım. Baktım Hülya’ya, o da bana baktı, az daha kızardık, az daha baktık.  </p>
			<p class="paragraf ParaOverride-6">Bakarken bakarken... Görüverdik!  </p>
			<p class="paragraf ParaOverride-6">Bütün çekmecelerde arayıp durduğu gözlüğünün aslında gözünde olduğunu nihayet gören o şaşkın gibi. Evlenmeye o anda karar verdik; kıpkırmızı.  </p>
			<p class="_0">  </p>
			<p class="paragraf ParaOverride-6">“Sen nerden biliyosun amca?” dedi Hülya o görene.  </p>
			<p class="paragraf ParaOverride-6">“Bilmeye lüzûm yok kızım.” dedi amca. “Görülüyor zaten.”  </p>
			<p class="_0">  </p>
			<p class="paragraf ParaOverride-6">İki gözü de kördü.  </p>
		</div>
	</body>
</html>