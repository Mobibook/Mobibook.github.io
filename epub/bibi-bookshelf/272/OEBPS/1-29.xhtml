<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-29</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-27">10 MART 2050, PERŞEMBE  </p>
			<p class="paragraf ParaOverride-6">Bir gün deli gibi çalıyor kapı.  </p>
			<p class="paragraf ParaOverride-6">“Yapıştı gene birinin parmağı zile.” dedi annem. “Koş, aç çabuk.”  </p>
			<p class="paragraf ParaOverride-6">Normalde “Kim o?” demeden açmazdım ama o kadar hızlı koşmuşum ki açıverdim. Karşımda ağzı burnu birbirine geçmiş, oyuk göz çukurları kızarmış, akmış, kapkara, korkunç bir adam duruyordu. Kapıyı suratına çarptığım gibi bağıra bağıra kaçtım annemin yanına.  </p>
			<p class="paragraf ParaOverride-6">“Ne bağırıyorsun?” dedi. “Kimmiş gelen?”  </p>
			<p class="paragraf ParaOverride-6">“Çok korkunç!”  </p>
			<p class="paragraf ParaOverride-6">“Kimmiş diyorum oğlum? Söylesene. Ne korkuncu?” Kalktı, kapıya yürümeye başladı. “Noolur açma!” deyip eteğine yapıştım. Namaz etekliğiydi; lastiği sününce uzun donu göründü. “Bırak ulan.” dedi. “Ne korkuyorsun?” Yürüdü gitti. Ben duvardan duvara vuruyorum kendimi. O adam anneme bir şey yapacak, sonra da beni kesecek. Balkondan atlamayı düşündüm; anahtarı evde unuttuğu zamanlarda alttan kaldırırdı beni, ben basıp çıkardım. Gittim sarktım, yukarıdan bakınca olmuyor, ondan da korktum, sobanın arkasına sindim.  </p>
			<p class="paragraf ParaOverride-6">Sindim de, bir iki dakika sonra annem, “Gel amca, buyur. Geç ısın şu sobanın başında.” deyip elinden tutarak getirip oturtmasın mı o korkunç adamı yanıma? “Ben şimdi bir çorba ısıtırım sana.” deyip çıkıp gitmesin mi ondan sonra da? Beni baş başa bırakmasın mı o körle? Kör bana kör kör bakıp hışırdamasın mı?  </p>
			<p class="paragraf ParaOverride-6">“Senin adın ne?”  </p>
			<p class="paragraf ParaOverride-6">Beni bir hıçkırık tutmasın mı?  </p>
			<p class="_0">  </p>
			<p class="paragraf ParaOverride-6">Annem, “Karnı açmış, bize düşmüş yolu. Ne güzel.” dedi adamı doyurup yolcu ettikten sonra. “Niye korktun o kadar? İhtiyar bir adam işte oğlum. Ne var korkacak?”  </p>
			<p class="paragraf ParaOverride-6">“Korkmadım ki.” dedim.  </p>
			<p class="paragraf ParaOverride-6">“Bakma.” dedi. “Gör.”  </p>
			<p class="paragraf ParaOverride-6">“Nası yaa?” dedim.  </p>
			<p class="paragraf ParaOverride-6">“Bakmak başka, görmek başka.” dedi. “Ben ne gördüm o adamcağızda bil?”  </p>
			<p class="paragraf ParaOverride-6">“Ne gördün?”  </p>
			<p class="paragraf ParaOverride-6">“Hızır Aleyhisselâm.”  </p>
			<p class="paragraf ParaOverride-6">“Yaa git yaa.” dedim. Olaya daha bilimsel yaklaşıyordum. “Hızır öyle olmaz bi kere.”  </p>
			<p class="paragraf ParaOverride-6">Güldü.  </p>
			<p class="paragraf ParaOverride-6">“Nasıl olur?”  </p>
			<p class="paragraf ParaOverride-6">“Beyaz sakallıı, beyaz entariliii, nur yüzlüüü.”  </p>
			<p class="paragraf ParaOverride-6">Gene gülüp koynundan para çıkardı, “Hadi giy paltonu, bi bilet çek şansına.” deyip tutuşturdu elime.  </p>
			<p class="paragraf ParaOverride-6">Ben de heves ederdim bilet almaya ama “Bize çıkmaz.” derdi o güne kadar hep. Bu ilk biletimizdi.  </p>
			<p class="_0">  </p>
			<p class="paragraf ParaOverride-6">Taysuk’un büfesine giderken bakmadan görmeye çalıştım yolda. Birinde kaldırıma yan basıp ayağımı burktum, birinde de elektrik direğine burnumu çarptım. Olmuyordu işte. Bakmak neyse görmek de oydu. Ama bileti bakmadan çektim ki uğuru kaçmasın.  </p>
			<p class="paragraf ParaOverride-6">Getirip verirken sordum:  </p>
			<p class="paragraf ParaOverride-6">“Hani bize çıkmazdı anne?”  </p>
			<p class="paragraf ParaOverride-6">“Bu sefer çıkacak.” dedi.  </p>
			<p class="paragraf ParaOverride-6">“Ne biliyosun?”  </p>
			<p class="paragraf ParaOverride-6">“Hızır geldi dedik ya oğlum. Kesin çıkacak.”  </p>
			<p class="_0">  </p>
			<p class="paragraf ParaOverride-6">Ve çıktı. Büyük ikramiye yüz bin liraydı; on bin lirası bize vurdu. Kışın idare ederdik de yazın bozulmasın diye komşuların buzdolabına taşırdık artan yemeklerimizi. Gitti bir buzdolabı aldı o parayla annem, bir çamaşır makinesi aldı, bir elektrik süpürgesi, bir ütü, dört koltuk, bir yemek masası; kalan yedi yüz lirasını da fakirlere dağıttı.  </p>
			<p class="paragraf ParaOverride-6">“Ben dedim sana Hızır diye.”  </p>
			<p class="paragraf ParaOverride-6">“Yaa nası bildin gene yaa?”  </p>
			<p class="paragraf ParaOverride-6">“Bilirim ben.”  </p>
			<p class="_0">  </p>
			<p class="paragraf ParaOverride-6">Bilirdi evet. Kafadan. Ölçüp biçmeden, düşünüp etmeden, saniye geçirmeden. Bileceği varsa hiç şansın yoktu. Keyfi yerindeyse sokulup sınardım sık sık.  </p>
			<p class="_0">  </p>
			<p class="paragraf ParaOverride-6">“Mart’ın 10’u... 2050... Ne gün?”  </p>
			<p class="paragraf ParaOverride-6">“Perşembe.”  </p>
			<p class="paragraf ParaOverride-6">“Yaa nası biliyosun yaa?” derdim sanki bildiğini bilirmişim gibi.  </p>
			<p class="paragraf ParaOverride-6">“Bilirim ben.”  </p>
			<p class="paragraf ParaOverride-6">“Pekiii... 2014’ün 20 Eylül’ü?”  </p>
			<p class="paragraf ParaOverride-6">“Cumartesi.”  </p>
			<p class="paragraf ParaOverride-6">“Gene bildin di mi?”  </p>
			<p class="paragraf ParaOverride-6">“İnanmazsan otur hesapla.”  </p>
			<p class="paragraf ParaOverride-6">“Valla hesaplıycam.” dedim.   </p>
			<p class="_0">  </p>
			<p class="paragraf ParaOverride-6">Sarı defterimi açtım, başladım üstten aşağı yazmaya:  </p>
			<p class="paragraf ParaOverride-6">22 Şubat 1970, Pazar  </p>
			<p class="paragraf ParaOverride-6">23 Şubat 1970, Pazartesi,  </p>
			<p class="paragraf ParaOverride-6">24 Şubat 1970, Salı  </p>
			<p class="paragraf ParaOverride-6">31 Şubat’ta sıkılıp bıraktım sonra devam ederim diye.  </p>
			<p class="_0">  </p>
			<p class="paragraf ParaOverride-6">Seneler içinde o kadar çok şey oldu ki bildiği. Hukuk fakültesini kazandığım gün oturmuş ağlıyordu pencereden bakarak. Gurbete gideceğim diye ağlıyor sandım. Sarıldım, öptüm, “Yahu Ankara şurdan şurası.” dedim. “Gelirim her hafta sonu. Ağlama.”  </p>
			<p class="paragraf ParaOverride-6">“Ona ağlamıyorum.” dedi.  </p>
			<p class="paragraf ParaOverride-6">“Neye ağlıyorsun?”  </p>
			<p class="paragraf ParaOverride-6">“Boş yere gidiyorsun da ona ağlıyorum. Bitmeyecek o okul.”  </p>
			<p class="paragraf ParaOverride-6">Beni dolduruşa getiriyor sandım. “Öyle bi bitecek ki!”  </p>
			<p class="_0">  </p>
			<p class="paragraf ParaOverride-6">Bitmedi.  </p>
			<p class="paragraf ParaOverride-6">Önce ikinci sınıfta bıraktım, seneler sonra afla dönüp üçüncü sınıfa geçtim, bir daha bıraktım.  </p>
			<p class="_0">  </p>
			<p class="paragraf ParaOverride-6">Neleri bildiğini anlatsam ansiklopedi olur.  </p>
			<p class="paragraf ParaOverride-6">Anlatmayacağım.  </p>
			<p class="paragraf ParaOverride-6">Mücver hariç.  </p>
			<p class="_0">  </p>
			<p class="paragraf ParaOverride-6">Hastanede yatıyordu. Ben de sık sık ziyaretine gidip öpüyor, kokluyordum. “Bu son yatışım.” demişti. “Başlatma perhizinden. Ağız tadıyla ölelim.” Hiç istemiyordum bilmesini ama bileceğini biliyordum için için. Doktor neyi yasakladıysa onu taşıyordum yesin diye. Mücverle çilek istedi birinde. Mücverden nefret ederdim; kokusuna bile dayanamazdım. Ne Şam’ın şekeri, ne arabın yüzü, Hülya’ya söylemeyi unutmuşum; hastanenin yoluna düştüğümde hatırladım. Mücver satan bir yer yok ki; yüklendim çileği, gittim.  </p>
			<p class="paragraf ParaOverride-6">“Getirmeyeceğini biliyordum.” dedi.  </p>
			<p class="paragraf ParaOverride-6">“Valla getirecektim de... Telaştan... Ama yarın söz bak. Bu akşam güzel güzel yapar Hülya, dolapta da soğuturuz mis gibi.”  </p>
			<p class="paragraf ParaOverride-6">“Yorma kızı.” dedi. “Yarın yok.”  </p>
			<p class="paragraf ParaOverride-6">“Yok artık...” diye şakaya vurdum. “Öleceğini de bileydin bari.”  </p>
			<p class="paragraf ParaOverride-6">“Hemen değil.” dedi. “Yavaş yavaş.”  </p>
			<p class="_0">  </p>
			<p class="paragraf ParaOverride-6">Ertesi gün mücver kabıyla gittiğimde “Komaya girdi.” dediler kapıda. “Şuurunu kaybetti.”  </p>
			<p class="paragraf ParaOverride-6">Kap elimden düşmüş. Filmlerdeki gibi; her yer mücver.  </p>
			<p class="paragraf ParaOverride-6">Üç gün sonra verdi son nefesini. Yavaş yavaş...  </p>
			<p class="_0">  </p>
			<p class="paragraf ParaOverride-6">Sonraki on dört sene de mücver girmedi bizim eve. Ne hikmetse dün mücver yapacağı tutmuş Hülya’nın. “Siftah senden bereketi Allah’tan diye espri yapıp Sabiş’in hatırına yiyecektim; gözüm saatimin takvimine gidince esprim boğazımda kaldı.  </p>
			<p class="paragraf ParaOverride-6">“Cumartesi...” dediydi, 20 Eylül 2014’ü attığım o 22 Şubat 1970 günü. “İnamazsan otur hesapla.” Oturup sessiz sessiz yedim hayatımın ilk mücverini. Güzelmiş.  </p>
			<p class="_0">  </p>
			<p class="paragraf ParaOverride-6">İlk mücverimi yiyeceğim günü sormuşum meğer.  </p>
			<p class="paragraf ParaOverride-6">Bilgisayarda baktım 10 Mart 2050’ye. Perşembeymiş. Onu da bilmiş.  </p>
			<p class="paragraf ParaOverride-6">Göremeyeceğimi biliyorum ama merak ediyorum şimdi; orada ne gördü?  </p>
		</div>
	</body>
</html>