<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-9</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-7">İT GİBİ HIRLAYARAK DOLAŞIRSAN...  </p>
			<p class="paragraf ParaOverride-6">Çok yaşlıydı yaa. Arkadaşlarımın dedelerinden bile yaşlı belki. Herkesin babası genç gençti. Zoruma gidiyordu.  </p>
			<p class="paragraf ParaOverride-6">“Anne... Babam benim dedem mi?”  </p>
			<p class="paragraf ParaOverride-6">Gülüp geçiyordu annem.  </p>
			<p class="paragraf ParaOverride-6">“Baban senin meleğin oğlum. Benim de meleğim.”  </p>
			<p class="paragraf ParaOverride-6">Bak buna inanırdım işte. Fazla yumuşaktı çünkü. Tık yoktu adamda. Annem ne derse bi telaş yapmalar, ne zaman sitem ederse bi ağlamalar, özür dilemeler falan. Ayıp yaa! Erkek ol biraz yaa!   </p>
			<p class="paragraf ParaOverride-6">Utanıyordum, ne yalan söyleyeyim, Koleji de yeni kazanmışım, ödüm patlıyor veli toplantısına falan çıkıp gelir diye. Dedem gelmiş sanacak millet.  </p>
			<p class="_0">  </p>
			<p class="paragraf ParaOverride-6">Birinci sınıflarla aynı koridordaydık biz. Okulun en büyük abileri ve ablalarıyla yani. Hazırlığız çünkü. Teneffüste azıcık gürültü edecek, uzun eşek falan oynarken “Çattı pattı kaç attı?” diye bağıracak olsak, az ötede birdirbirde domalan abilerden biri dikiliyordu hemen. “Şşt...” diyordu. “Oğlum bi sessiz olun yaa.”  </p>
			<p class="paragraf ParaOverride-6">Altı üstü bizden bir yaş büyük, bizim kadar sümüklü bir oğlan, ama Halilbey azarlamış gibi siniyorduk. Ki daha bunun ikileri vardı, üçleri vardı, dört, beş altıları vardı. Gene de korkma sırasına göre dördüncü olarak birlerden korkuyorduk. Daha büyük sınıflar başka katlardaydılar çünkü. Yabancı ülkede. O katlar yasaktı bize.  </p>
			<p class="_0">  </p>
			<p class="paragraf ParaOverride-6">Korkma sıramız şöyleydi:  </p>
			<p class="paragraf ParaOverride-6">Bir: Katır  </p>
			<p class="paragraf ParaOverride-6">İki: Halilbey  </p>
			<p class="paragraf ParaOverride-6">Üç: İngilizce öğretmenimiz  </p>
			<p class="paragraf ParaOverride-6">Dört: Birler  </p>
			<p class="_0">  </p>
			<p class="paragraf ParaOverride-6">Katır’dan korkardık en çok biz. Bugünün tabiriyle Halilbey’in çevik kuvvetiydi pis adam. Ve aynı zamanda Toma’sı. Koridorun ucundan göründü mü alırdı bizi bir titreme. Sen istediğin kadar titre, kitleyi dağıta dağıta ilerlerdi Katır, hedefine mutlaka ulaşır, ki bu hedef de mutlaka bir gün önce yaramazlık yapmış biri olurdu, döveee döve hışırını çıkarırdı. Kızları dövmezdi bi tek. Onları ya atkuyruklarından ya kulaklarından tutup Halilbey’in odasına götürürdü. Döner gelirlerdi ki iki yanakta iki beşkardeş.  </p>
			<p class="paragraf ParaOverride-6">Halilbey çoğunlukla kızları döverdi.  </p>
			<p class="_0">  </p>
			<p class="paragraf ParaOverride-6">Pazartesileri Korkma Sönmez okunur ya; bitip de Şule Öğretmen “Sırayla çocuğum.” dedi miydi gene alırdı bizi bir titreme; okula sırayla girilecek. Halilbey giriş kapısının kenarına geçerdi çünkü, karşısında da kadrolu kâbusumuz Katır. Bütün okul sığır gibi tek tek önünden geçip girerdik içeri. Halilbey kıyafet, nizam intizam ve saç kontrolü yapardı. Ne mutlu sağ salim girebilene.  </p>
			<p class="paragraf ParaOverride-6">Beğenmedi mi alaburusunu; “Nasıl alabros bu?” der, bi tane kordu kulak tozuna, sen çınlaya çınlaya Katır’a doğru süzülürdün. Ondan sonra da yer misin yemez misin... “İşşallah sırf Halilbey döver.” diye dualar ederdik biz. O ne de olsa insana benziyordu biraz, ama Katır benzemiyordu. Başka bir şeydi, o kadar ki, altıları bile kırıp geçiriyordu. Biz kimdik?  </p>
			<p class="paragraf ParaOverride-6">Bir başka kara Pazartesi, alaburusum iyi olmamış diye eşek sudan gelinceye kadar çarpılmışım Katır’a, akşama kadar gururumdan içime içime ağladım, sıktım kendimi, erkekliğe bok sürmedim, babam gibi kırıtmayacaktım ben, eve dönünceye kadar da sıktım, kapı bir açıldı, koyverdim gitsin. Nasıl ağlıyorum! Annem soruyor, anlatamıyorum hıçkırmaktan.  </p>
			<p class="_0">  </p>
			<p class="paragraf ParaOverride-6">Moruk geldi sonra. “Ne olmuş benim oğluma?” dedi. Dede gibi de olsa erkek şefkatine acıkmışım, bir daha patladım. Ama duruldum yemeğe doğru.  </p>
			<p class="paragraf ParaOverride-6">“Anlat bakalım...” dedi sofrada babam. “Kim üzdü seni?”  </p>
			<p class="paragraf ParaOverride-6">Ne yapabilirdi ki bu yaşta? “Katır.” dedim. “Naapçan ki?”  </p>
			<p class="paragraf ParaOverride-6">Annemle bakıştılar, annem dudak büktü, babam tekrar bana döndü.  </p>
			<p class="paragraf ParaOverride-6">“Neymiş o katır? Birbirinize lâkap mı takıyorsunuz yoksa siz? Çok ayıp.”  </p>
			<p class="paragraf ParaOverride-6">Yaa ne kadar aciz bi adamdı yaa! Bi de ayıp mayıp diyodu kibar kibar.  </p>
			<p class="paragraf ParaOverride-6">“Lâkap değil bi kere...” dedim. “İsim isim. Kolejin hademebaşısı. Halilbey gösteriyo, o dövüyo.”  </p>
			<p class="paragraf ParaOverride-6">İhtiyar adamla genç kadın tekrar bakıştılar. Kadın bir şey demedi bu sefer, sadece kaşlarını kaldırdı.  </p>
			<p class="paragraf ParaOverride-6">Adam dirseklerini masaya koydu. “Müdür Bey sizi hademeye mi dövdürüyor?”  </p>
			<p class="paragraf ParaOverride-6">Al işte! Hademeye niye dövdüttürüyo, kendi dövsün demeye getiriyodu. Biz de buna lâf anlatmaya çalışıyoz.  </p>
			<p class="paragraf ParaOverride-6">“Hıı.” dedim.  </p>
			<p class="paragraf ParaOverride-6">“Ben hâllederim yarın. Sen üzülme, e mi oğlum?”  </p>
			<p class="paragraf ParaOverride-6">“Hıı... Çok hâlledersin. Katır var ya katır... bi patlatsa sana böyle, yarısı boşa gider tamam mı?”  </p>
			<p class="paragraf ParaOverride-6">Güldü, sandalyesini yan çevirdi, “Gel bakalım buraya.” dedi. İhtiyar adam, gitmesek olmaz şimdi, kalbi malbi kırılır, ağlar mağlar. Kalktım gittim, oturdum bunun dizine, bi ağlamışım...  </p>
			<p class="_0">  </p>
			<p class="paragraf ParaOverride-6">Ertesi akşam paydosta gördüm babamı. Herkeslerin babası genç genç ne güzel, bizimkisi Ramses. Yerin dibine giresim var.  </p>
			<p class="paragraf ParaOverride-6">Sonra Katır’ı gördüm. Sami Amcanın yanında dikilmiş, kakışarak çıkarken kapılara, saksılara zarar verenleri ezberliyo. Yarın dövecek ya.  </p>
			<p class="paragraf ParaOverride-6">Arkadaşlar “Deden gelmiş.” deyip dalga geçmesinler diye telaşla koşmaya başladım babama doğru. Kulaklarıma kadar kızarmışım. Katır dövse daha az utanırım.  </p>
			<p class="paragraf ParaOverride-6">Aksilik işte; koşuyorum ya sağıma soluma bakmadan, biri koluma çarptı, sen koca çanta kop elimden, uç git, çocuk karyolası kadar saksılardaki Japon güllerinden birinin üstüne düş, gülü kır at. Etrafım boşalıvermiş. İhtiyar mihtiyar, baba babadır neticede, bir ümit kaldırdım kafamı, göre göre Katır’ı gördüm. Merdiven aşağı kaptırmış geliyordu; eli de havada. Dondum kaldım, “Tabii, kaçtı bizim pinpon.” diye düşünüyorum. O da haklıydı yazık. Ne yapabilirdi ki buna?  </p>
			<p class="paragraf ParaOverride-6">Katır tepemde bitmişti çoktan. Bir yapıştı kulağıma, bir asıldı, öteki kulağım bu yandan çıkacak sandım. Devamını bekliyorum, gözlerimi de yummuşum...  </p>
			<p class="_0">  </p>
			<p class="paragraf ParaOverride-6">“Anam!” deyip kulağımı bıraktı Katır. Açtım gözümü, baktım babam elindeki kulağı Katır’ın önlük cebine sokuyor. Ulan, bir gururlandım. “Babaa!” diye ciyak ciyak bağırdım, bütün arkadaşlarım babamın babam olduğunu duysun da bana imrensin diye. “Katır bu işte! Bizi hep dövüyo.”  </p>
			<p class="paragraf ParaOverride-6">Babam bana göz kırptı, Katır’ın kalan tek kulağına yapışıp “Gel bakalım iğdiş eşek!” dedi buna. “Seni ringlerde de görmek isteriz.”  </p>
			<p class="paragraf ParaOverride-6">Katır “Anam anam!” diye diye gitti babacığımın arkasından. Canım babam benim yaa, canım yaa!  </p>
			<p class="_0">  </p>
			<p class="paragraf ParaOverride-6">Okulun bahçesi, önünden geçen caddeye göre çukurda kalıyordu. Sekiz merdiven çıkıp geniş sahanlığa geliyor, oradan dağılıyorduk. Babam Katır’ı o sahanlığa çıkardı işte. İğdiş bir eşek gibi; sürüye sürüye. Sonra kibarca rica edip boşalttırdı orayı, ortamı hazırladı. O arada Katır’ın bir eli kopan kulağının kanayan deliğindeydi, bir eli de sağlam kulağını burdukça buran babamcığım, yiğidim aslanımcığımın elini okşuyordu. “Tövbe!” diye bağırdı.  </p>
			<p class="paragraf ParaOverride-6">“Önce Sırat’ı geç de...” dedi babam. “Sonra bakarız tövbene... Al gardını!”  </p>
			<p class="paragraf ParaOverride-6">“Buyur?”  </p>
			<p class="paragraf ParaOverride-6">“Sen buyur!” deyip bi kodu babam buna, dişleri seyircilerin üstüne saçıldı. Kapıştık biz hemen. Bana dolgulu bir azıdiş denk geldi, attım cebime.  </p>
			<p class="paragraf ParaOverride-6">Sonra müsabakaya konsantre olduk hepimiz.   </p>
			<p class="paragraf ParaOverride-6">Öğretmenler geldi olmadı, hademeler geldi olmadı, Halilbey koştu geldi, babam iki arada suratının ortasına tükürdü Halilbey’in, gene olmadı, sonunda polisler gelip üstüne çullandılar da öyle alabildiler Katır’ı aslanımın elinden.  </p>
			<p class="paragraf ParaOverride-6">Ambulans Katır’ı toplayıp götürürken gururla dikildim ben koçumun yanında. Polisler “Beyamca, bizle karakola kadar gelecen.” deyince onlara “Tabii. Bir saniye lütfen.” deyip eğildi üstüme doğru, hâlâ kısacık kalıyordum, devleşmiş miydi neydi, yetmeyince diz çöktü önümde, ne güzel adamdı, ne kibar adamdı, saçlarımı karıştırdı, “Sen dön eve.” dedi. “Ben karakola uğrayayım, geleceğim.”  </p>
			<p class="_0">  </p>
			<p class="paragraf ParaOverride-6">Ben döndüm, anneme sevine sevine, övüne övüne, kabara kabara anlattım. Babamdı o benim. Padişahımdı. Padişahlar genç olmazdı hem. Sonra bir daha anlattım, sonra bir daha... Dördüncü baskıya geçmiştim ki çıktı geldi babam.  </p>
			<p class="paragraf ParaOverride-6">Kucağına bir atlamışım, ama nasıl öpüyorum, gıdı mıdı alın kulak burun, götürüyorum adamı havada. Şimdi de utanıyorum ama bu sefer onun varlığından değil, kendi varlığımdan. Ya “Hani bi de beğenmiyodun?” der de yüzüme vurursa ayıbımı?  </p>
			<p class="paragraf ParaOverride-6">Vurmadı. Vurur muydu hiç? Kibar adamdı o. Meleğimdi benim.  </p>
			<p class="paragraf ParaOverride-6">“Formunu korumuşsun yaşlı kurt.” dedi annem sessizlikte.  </p>
			<p class="paragraf ParaOverride-6">“Eee..” dedi babam beni yere indirirken. “İt gibi hırlaya hırlaya dolaşırsan, kurdun biriyle burun buruna geliverirsin. Yaşlı maşlı. Kurt kurttur.” Bilemedim hiçbir zaman, bu lâfı Katır’ı kasıtla mı söyledi, beni kasıtla mı? O kurtla burun buruna gelen bendim çünkü. Geçip gidecekti Katır’ın yaraları. Benimkiler zor iyileşirdi biraz.  </p>
			<p class="_0">  </p>
			<p class="paragraf ParaOverride-6">Katır bir daha görünmedi okulda. Caddede sokakta da görünmedi. Sene sonuna doğru da Halilbey emekliye ayrıldı, pek kıymetli alabrosunu da alıp yitti gitti.  </p>
			<p class="_0">  </p>
			<p class="paragraf ParaOverride-6">Bire geçip kocaman abi oldum ertesi sene. Hazırlıklara hava attım, koridorda “Çattı pattı kaç attı” diye bağırıştıkları zaman azarladım falan işte. Abiyiz, mecburuz bi yerde.  </p>
			<p class="paragraf ParaOverride-6">Dörde geçip alt kattaki “Müdürlerimiz” sergisinde Halilbey’in adının sadece Halil olduğunu öğrendiğim sene de kral babam rahmete yürüdü.  </p>
			<p class="paragraf ParaOverride-6">Annem bir albüm çıkarıp koydu kucağına bir gün, beni de yanına oturttu, “Bak.” dedi. “Bunu sana kendi gösterecekti büyüdüğün zaman. Artık büyüdün. Bak.”  </p>
			<p class="paragraf ParaOverride-6">Baktım. Siyah beyaz bir fotoğrafı seviyordu işaret parmağıyla. “Bu ilk profesyonel boks müsabakası babanın... Nakavtla kazanmış.”  </p>
			<p class="paragraf ParaOverride-6">Sicim gibi gözyaşı döküyordu bir taraftan.  </p>
			<p class="paragraf ParaOverride-6">Döküyorduk.  </p>
			<p class="paragraf ParaOverride-6">“Bak... Bu da Cemal Kamacı’yla çıktığı unvan maçının sonrası. Sayıyla yenebilmiş Kamacı. Ama nasıl da kaldırıyor babanın elini, görüyor musun?”  </p>
			<p class="_0">  </p>
			<p class="paragraf ParaOverride-6">Hâlâ saklarım Katır’ın dolgulu dişini. Ama Katır’ın K’sı bile gelmez aklıma. Babam gelir. Aslanım, kralım.  </p>
		</div>
	</body>
</html>