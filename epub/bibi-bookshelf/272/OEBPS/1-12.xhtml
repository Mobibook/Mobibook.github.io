<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-12</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-10">BRUT  </p>
			<p class="paragraf ParaOverride-6">Herifler resmen huzurumuzu bozmak için gelmiş gibilerdi. Dolaplarını sıkı sıkı örtüyor, çifter çifter kilitliyor, uzunca bir bisiklet zincirini yan yana kulplardan geçirip birkaç tur doluyor, uç baklalarına at nalı kadar bir asma kilit takıp onu da kilitliyorlardı. “Aman ört!” diye bıdırdanıyorduk biz.  </p>
			<p class="_0">  </p>
			<p class="paragraf ParaOverride-6">Neredeyse komün hayatı yaşıyoruz şu yurtta, ayrı kalmamış gayrı kalmamış, gizli saklı nâmına ne varsa artık yok, kimden neyi esirgiyorsunuz siz? Kıyı kenar fısır da fısır. Ne oluyor lan! Yok, ben bunlara kafa göz girerdim. Kesin.  </p>
			<p class="_0">  </p>
			<p class="paragraf ParaOverride-6">İlhan’la Tuncay’ı kafalamak kolaydı da Ali o kadar kolay lokma değildi. En kıdemlimiz o ve de babası Konya Ereğli’de başkomiser diye ilk günden abi muamelesi etmiştik bir kere, “Dövmek yok. Göstereceğiz.” dedi miydi sağa sola dönemiyorduk.   </p>
			<p class="paragraf ParaOverride-6">“Anlamazlar Ali.” diyordum ben. “Lâftan anlamıyorlar ki gösterince anlasınlar. Bunlara işaret parmağınla bir yeri göstermeye kalk, işaret parmağını gösteriyon sanırlar. Gel beni dinle sen. Güzel bir dövelim, bak nasıl akıllanacaklar.”  </p>
			<p class="paragraf ParaOverride-6">“Olmaaz.” diyordu. “Önce bir gösterelim de.”  </p>
			<p class="_0">  </p>
			<p class="paragraf ParaOverride-6">Gösteriyorduk.  </p>
			<p class="paragraf ParaOverride-6">“Hadi Memet, Hüsam, gelin birader. İlhan’a sucuk geldi memleketten, onu gömecez.”  </p>
			<p class="paragraf ParaOverride-6">Gelir, gömer, çekilirlerdi köşelerine, fısır da fısır. Güya gösterecektik; aç kaldığımızla kalırdık. Donla göt gibi yapışmışlar birbirlerine, her şeyde yüzde yüz ortaklar; bize gelince fıs.  </p>
			<p class="_0">  </p>
			<p class="paragraf ParaOverride-6">Mis gibi de çemen kokardı dolapları; pastırma sakladıklarına delâlet. Tilt olurduk.  </p>
			<p class="paragraf ParaOverride-6">“N’apacaz Ali? Dövecez mi, n’apacaz bunları biz?”  </p>
			<p class="paragraf ParaOverride-6">“Göstereceğiz.” derdi Ereğli kibarı. “Göstereceğiz ki anlasınlar, insanlık görsünler.”  </p>
			<p class="_0">  </p>
			<p class="paragraf ParaOverride-6">Tuttum, ben gösterdim salak gibi. “Bak Hüsam... Mine mağazasından aldım taksitle. Nasıl?”  </p>
			<p class="paragraf ParaOverride-6">“Rengi de çok güzelmiş.” dedi Hüsam. “Param olsa da ben de alsam. Önümüz kış.”  </p>
			<p class="paragraf ParaOverride-6">Göstereceğim ya; “Senini benimi mi var oğlum?” dedim bir havayla. “Baktın duruyor askıda, giy git. Sorma bile.”  </p>
			<p class="paragraf ParaOverride-6">Ve gördüm. Giydi gitti, paltodan da olduk biz.  </p>
			<p class="_0">  </p>
			<p class="paragraf ParaOverride-6">“Alii...” diyordum o gıy gıy arşe çekerken. “Git şunlara nereni göstereceksen göster, ben valla girecem bugün yarın.”  </p>
			<p class="paragraf ParaOverride-6">“Göstereceğiz dedik. Sabreet.”  </p>
			<p class="_0">  </p>
			<p class="paragraf ParaOverride-6">Ama birkaç gün sonra ona da gösterdiler.  </p>
			<p class="paragraf ParaOverride-6">Memet kilitli dolabını açmış, ara sıra arkaya göz atıp bizi kollaya kollaya Brut sıkıyordu. Bugün üste para versen bırak sürünmeyi, koklamam bile, ama o gün mis.  </p>
			<p class="paragraf ParaOverride-6">Ali de fıstık gibi bir hatun ayarlamış şan bölümünden, akşam sinemaya götürecek. Hepimiz seferberiz, damat gibi giydiriyoruz herifi. Pantolon benden, kazak Tuncay’dan, ayakkabı İsmail’den, gömlek İlhan’dan. Bir donla atlet kendinin. Öyleydik biz. Haa, bir de çorap.  </p>
			<p class="_0">  </p>
			<p class="paragraf ParaOverride-6">Çocuk giyinip süslenip saçlarını da çay demiyle kafasına yapıştırıp “Olmuş muyum?” dediğinde hep bir ağızdan “Olmamışın.” deyiverdik.  </p>
			<p class="paragraf ParaOverride-6">Olmuştu da olmamıştı aslında. Koku! Brut’u içimize çekince farkına varmıştık bunun.   </p>
			<p class="paragraf ParaOverride-6">On beş günde bir sıcak su verdikleri için asker çorabı gibi kokuyorduk doğal olarak ama hepimiz aynı koktuğumuz için hayat da hep öyle kokarmış gibi geliyordu bize.  </p>
			<p class="paragraf ParaOverride-6">Hâlbuki şimdi?.. Brut Yıldızı parlıyordu evrenimizde ve biz insan kokusu diye iğrenç bir şey olduğunu fark ediyorduk.  </p>
			<p class="paragraf ParaOverride-6">Hayat mıydı lan bizimki? Bi Brut kokmadıktan sonra? Kusura bakmayacaktın Alicim; bize uyardın da o fıstık gibi kıza uymazdın böyle leş.  </p>
			<p class="paragraf ParaOverride-6">“Ah bi de parfüm olacaktı ki şimdi...” diye yüksek sesle duygularımızı dile getirdi Tuncay. “Şöyle bürüt mürüt.”  </p>
			<p class="paragraf ParaOverride-6">Memet sıkınmaya doyamamıştı henüz ama Tuncay’ı duyunca alelacele tıktı şişeyi dolaba. Kapatıp elleri ayakları şaşa şaşa kilitledi, Hüsam’ın da yardımıyla zinciri kulpların deliğinden geçirip dolamaya  başladı.  </p>
			<p class="paragraf ParaOverride-6">Ali koltuk altını kokladı, suratını ekşitti. “Haklısınız valla.” dedi. Gitti Memet’in yanına, bas bariton sesiyle cilvelendi: “Memeet... Şu parfümünden birkaç fıs da biz sıkalım koçum. Randevumuz var.”  </p>
			<p class="paragraf ParaOverride-6">Memet hızlı hızlı devam etti zincir sarmaya. Hüsam kilidi taktı, Memet bastı; “Valla anca bana kadar var Alicim be.” dedi. “Görüyon, her şeyimizi paylaşıyoz da Hüsam’a bile vermiyom bi damla. Darılma.” Sonra benim paltoyu aldı askıdan, onu da ortak kullanıyorlardı pezevenkler, geçirdi sırtına, “Hadi Hüsam.” dedi. “Gidelim. Kızlar bekler.” Hüsam da asker çorabı gibi kokuyordu. Oh olsun.  </p>
			<p class="paragraf ParaOverride-6">Gittiler.  </p>
			<p class="_0">  </p>
			<p class="paragraf ParaOverride-6">Ali dertli dertli bir fırt daha çekti koltuk altından. “Kızı eksem mi ki lan?” dedi. Kibarlık mibarlık kalmamıştı. “Böyle ahırdan yeni çıkmış gibi... Çok kötü kokuyoz be!”  </p>
			<p class="paragraf ParaOverride-6">“Yok lan, sana öyle geliyo.” falan dedik ama hikâyeydi. Tezek karmış gibi kokuyorduk. Ali ise kardığımız tezek gibi.  </p>
			<p class="paragraf ParaOverride-6">Dertlenmiştik. Birer sigara yaktık, bol bol üfledik damadın koltuk altlarına falan ki is koksun bari.  </p>
			<p class="paragraf ParaOverride-6">İçerlemişti. “Cimrisindir, anlarım...” diyordu Ali. “Aç gözlüsündür, gene anlarım, malının köpeği olmuşundur, onu bile anlarım, ama şunu anlamam şunu...”  </p>
			<p class="paragraf ParaOverride-6">Dönüp “şu”na baktık. Kilitli, zincire vurulmuş iki dolap.  </p>
			<p class="paragraf ParaOverride-6">“Bu gücüme gidiyo işte... Hırsızmışız gibi...”  </p>
			<p class="paragraf ParaOverride-6">“Geldiklerinde dövelim.” dedik üçümüz birden.  </p>
			<p class="paragraf ParaOverride-6">“Yok.” dedi gene kibarcık. “Ben hâlâ göstermekten yanayım.”  </p>
			<p class="paragraf ParaOverride-6">“Bi siktir git lan sen de.” deyip uğurladık bunu. Gösterecekmişiz, bak bak bak falan diye epey bir sokurdandık arkasından, sonra oturup o gelene kadar Üç-Beş-Sekiz oynadık, sonra o geldi, gün ağarana kadar eşli King’e yelken açtık, sonra Tuncay gidip taze poğaça aldı fırından, biz o arada çayı demledik, tam oturduk atıştıracağız...  </p>
			<p class="paragraf ParaOverride-6">“Bize yok mu beyler?”  </p>
			<p class="paragraf ParaOverride-6">Kapıdan yeni girmiş iblislere bakıp “Buyrun buyrun.” dedi Ali. Gösterecek ya; “Ayıpsınız. Ayrı gayrı mı var? Sormanız kabahat.”  </p>
			<p class="paragraf ParaOverride-6">Tık demeden çöreklendiler, “Siz çok yemişinizdir. Verin bakalım.” deyip yumuldular poğaçalara, biz kaldık ikişer bardak kuru çaya.  </p>
			<p class="paragraf ParaOverride-6">Ulan nasıl da güzel kokuyordu namussuz nimet. Hatırladıkça kızarım hâlâ. Orospu çocukları.  </p>
			<p class="_0">  </p>
			<p class="paragraf ParaOverride-6">Kahvaltımızı da böylece edemeyip aç aç okullara dağıldık sonra. Sırtımda Tuncay’ın yağmurluğu, üşüye üşüye gittim geldim. “Ben bunlara kesin dalarım bu gece.” diyorum kafeteryaya girerken. “Kesin.” Şurama gelmiş. Baktım, Ali oturuyor cam kenarında; yanında da alâkasız bir tip. Kopil, şopar, sintir. Öyle.  </p>
			<p class="paragraf ParaOverride-6">“Arkadaş yeni mi?”  </p>
			<p class="paragraf ParaOverride-6">“Yok.” dedi. “Ziyaretime gelmiş. Keman bölümünden Nuri. Bizim okuldan.”  </p>
			<p class="paragraf ParaOverride-6">Toka ederken at biner gibi bindiği sandalyeden kıçını şöyle bir kaldırdı Nuri denen, elimi parmak uçlarıyla sıktı, geri oturdu. Ben o arada düşünüyorum. Nuri, konservatuvar ve keman... Hem de bu Nuri. Nur hariç her şey vardı herifin suratında. Birkaç faça, burnu kırılıp eğri kaynamış, kulak memesinin biri noksan, bir elinde iki, bir elinde üç tane na böyle koca koca taşlı yüzük. Kılık kıyafet desen, kerane çaycısı. Bitirim resmen. Ramazan davulcusu olsa korkarsın; ne kemanı?  </p>
			<p class="paragraf ParaOverride-6">Belki de çok dikkatli baktığımdandır, “Ben gideyim Ali Abi.” dedi Nuri, “Varsa başka bi emrin?”  </p>
			<p class="paragraf ParaOverride-6">“Yok yok.” dedi Ali. “Git sen. Sağ ol.”  </p>
			<p class="paragraf ParaOverride-6">Giderayak bir bıçkın el sıkış daha, arkasından baktım kaldım. “N’oluyoz lan?” dedim sonra Ali’ye. “Kimi yiyon lan sen? Ben bu herifi resital verirken görsem gene inanmam keman çaldığına. Kim lan bu?”  </p>
			<p class="paragraf ParaOverride-6">Ali sırıttı. “Göreceksin.” dedi. “Sürpriz.”  </p>
			<p class="paragraf ParaOverride-6">“Söyle işte.”  </p>
			<p class="paragraf ParaOverride-6">“Söylemeem.”  </p>
			<p class="paragraf ParaOverride-6">Sağ elimi yuvarlak yaptım. “Söylemeyen böyle olsun.”  </p>
			<p class="paragraf ParaOverride-6">Söyledi mecburen.  </p>
			<p class="paragraf ParaOverride-6">Ve ikna oldum. Bu gece gösterecektik o iki hıyara.  </p>
			<p class="_0">  </p>
			<p class="paragraf ParaOverride-6">Ekip tamamlanınca yarım kilo çekirdek alıp çıktık odamıza, oturduk cam kenarındaki iki yatağın üstüne, filmin başlamasını bekledik çitleye çitleye.  </p>
			<p class="paragraf ParaOverride-6">Sonra “Selâmın aleyküm. Ne yiyonuz? Bize yok mu?” diye diye geldi iki hıyar. “Olmaz mı?” dedik.  </p>
			<p class="paragraf ParaOverride-6">Bunlar ceplerini doldurup dolaplarının başına geçtiler. Asma kilidi açtılar önce, sonra zinciri çözdüler, sonra dolap kapaklarının çifter kilitlerini, sonra dolaplarını açtılar.  </p>
			<p class="paragraf ParaOverride-6">Sonra film başladı.  </p>
			<p class="_0">  </p>
			<p class="paragraf ParaOverride-6">“Ana! Nerde lan benim bürüt?”  </p>
			<p class="paragraf ParaOverride-6">“Nereye koydunsa ordadır.” dedi Hüsam.  </p>
			<p class="paragraf ParaOverride-6">“Bok ordadır. Yok işte. Senin dolap niye böyle buram buram kokuyo ya?”  </p>
			<p class="paragraf ParaOverride-6">“Lan ne biliyim aslanım.”  </p>
			<p class="paragraf ParaOverride-6">“Çekil, kontrol edecem.”  </p>
			<p class="paragraf ParaOverride-6">Biz arada “Beyler, ayıp oluyo ama arkadaş arkadaşa?” falan diye gaz veriyoruz ki heyecan artsın.  </p>
			<p class="paragraf ParaOverride-6">“Kontrol etmeyenin amına koyiim.” deyip kenara çekildi Hüsam. “Et lan. Ama bi bulamazsan var ya...”  </p>
			<p class="paragraf ParaOverride-6">Memet baktı.  </p>
			<p class="paragraf ParaOverride-6">Memet buldu.  </p>
			<p class="paragraf ParaOverride-6">Memet, elinde Hüsam’ın kazaklarının altında bulduğu Brut şişesiyle doğrulup kaldırdığı gibi alnının çatına çaldı bunun.  </p>
			<p class="paragraf ParaOverride-6">Bu; “Anam!” dedi.  </p>
			<p class="paragraf ParaOverride-6">O; “Hırsız piç!” dedi.  </p>
			<p class="paragraf ParaOverride-6">Hüsam önce alnını tutacak oldu, sonra cayıp Memet’in boğazına sarıldı. “Senin ananı avradını...”  </p>
			<p class="paragraf ParaOverride-6">“Anamı karıştırma orospu çocuğu!”  </p>
			<p class="paragraf ParaOverride-6">Biz gene “Yapmayın arkadaşlar.” falan diyoruz tabii. “Az çekirdek ver lan İsmail.”  </p>
			<p class="paragraf ParaOverride-6">“Al oğlum al. Bi çekil önümden yaa.”  </p>
			<p class="paragraf ParaOverride-6">Kapı kırıldı, dolaplar donla götün üstüne devrildi, pastırmalar sucuklar bize doğru uçtu geldi, Brut plastik şişe olduğu için kırılmamıştı, o da uhdemize geçti, kavga bizim de katkılarımızla koridora taştı, orada devam etti bir müddet, bütün yurt seyretti, herkes “Ayıp oluyo arkadaşlar.” falan dedi ama kimse ayırmaya kalkmadı.  </p>
			<p class="paragraf ParaOverride-6">“Bakın...” diyordu Ali çekirdeğini çitlerken. “Ne güzel gösterdik işte. Bi de dövüp elinizi kolunuzu acıtacaktınız. Hallettiler aralarında.”  </p>
			<p class="_0">  </p>
			<p class="paragraf ParaOverride-6">Nuri kırk yılın kasa faresiymiş. Ereğlili. Babasından dolayı tanırmış Ali. “Şu dolapları incitmeden açabilir misin?” diyerek ricacı olmuş. “Arkadaşlardan birine bir şaka yapacağız da. Ama aynen kapatman lâzım sonra.”  </p>
			<p class="paragraf ParaOverride-6">Nuri için bir dakikalık iş. “Açarım da kaparım da, ayıbediyon.” demiş.  </p>
			<p class="paragraf ParaOverride-6">Sonrası mâlûm. Brut, Memet’in dolabından Hüsam’ın dolabına geçivermiş.  </p>
			<p class="_0">  </p>
			<p class="paragraf ParaOverride-6">İki hıyar, birbirlerine günahlarını bile vermediler bir daha; bize karşı ise pek iyilerdi artık. Pastırma gelir, koşa koşa getirirler, sucuk gelir, yemez yedirirler, dolaplarını hayatta kilitlemezler, ne zaman canımız bir şey çekse; açık büfe.  </p>
		</div>
	</body>
</html>