<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-11</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-9">İKİNCİ ŞIK  </p>
			<p class="paragraf ParaOverride-6">Poşetleri arabada bırakıp yukarı çıktım, zile basar basmaz açtı kapıyı. “Hazır mısın?” diye sordum.  </p>
			<p class="paragraf ParaOverride-6">“Hazırım da...” dedi, “Bari bu gece gitmesek, evimizde otursak?”  </p>
			<p class="paragraf ParaOverride-6">“Aa!” dedim, “Üzülür ihtiyarcıklar.”  </p>
			<p class="paragraf ParaOverride-6">“O ‘cık’ kısmı üstüne üstüme gelmeye başladı artık.” diye parladı.  </p>
			<p class="paragraf ParaOverride-6">“Hadi hadi, giy ayakkabını da gidelim. Sen de beni anla ama.”  </p>
			<p class="_0">  </p>
			<p class="paragraf ParaOverride-6">Aslında anlıyordu Hülya beni. Birinci şıktım ben; bir mucize. Yetimhanede, her gün dayak yiyerek; gündüz gece olmasın, gece de sabah olmasın diye dua ederek birilerine anne - baba diyebileceğim günler için yaşamıştım. Daha hiçbiri kendini bilmeden seline katıp bütün kader paydaşlarımı alaşağı eden kötülük, beni bu yüzden tepetakla edememiş, içime sızamamıştı. Akranlarım birer birer anlayışsız, vicdansız birer bataklık canavarına dönüşürken ben o çamurlu suların üstünde sırtüstü seyrâna dalmış, beklemiştim. Bir anne ve baba bulacaktım. Bir gün mutlaka.  </p>
			<p class="_0">  </p>
			<p class="paragraf ParaOverride-6">Ve de bula bula Hülya’nın annesiyle babasını bulmuştum. Berbat insanlardı ama gene de onun dediğinden daha çok ben anne - baba diyordum o ikisine. Kaç sene beklemişim, kolay mı?  </p>
			<p class="_0">  </p>
			<p class="paragraf ParaOverride-6">Beri yandan, ben Hülya’yı anlayamıyordum galiba. Kızcağız o ikisinden kurtulmak için evlenmişti benimle. Evlenme teklifimi duyduğunda “Hah!” demişti muhakkak. “Buldum. Yetimhanede büyümüş bir adam. Ne ana bilir ne baba. Kodu mu oturtur, kurtarır beni.”  </p>
			<p class="paragraf ParaOverride-6">Yanılmıştı.  </p>
			<p class="_0">  </p>
			<p class="paragraf ParaOverride-6">Yol boyu homurdandı, ben alttan aldım.  </p>
			<p class="paragraf ParaOverride-6">“Bir gece de evimizde otursak baş başa...”  </p>
			<p class="paragraf ParaOverride-6">“Ama hayatım...” diyordum. “Bekler iht...”  </p>
			<p class="paragraf ParaOverride-6">“Ne beklemesi be! Hiçbi şey beklemez onlar. Bekleyen sensin. Bilmiyo muyuz?”  </p>
			<p class="paragraf ParaOverride-6">Biliyordu. Bendim bekleyen. Hiç görmediğim annemle babamı, karımın da hiç görmediği annesiyle babasında görmeyi bekliyordum.  </p>
			<p class="paragraf ParaOverride-6">“Ne de olsa annendir, babandır Hülyacım. Et tırnaktan ayrılır mı?”  </p>
			<p class="paragraf ParaOverride-6">“Ayrılır. Gün gelir, her et ayrılır tırnağından. Ucundan ucundan, boy verdikçe.”  </p>
			<p class="_0">  </p>
			<p class="paragraf ParaOverride-6">Annemiz, kapıyı sigarası dudaklarında açıp elimizdeki poşetlere bakarak “Ne getirdiniz?” diye sordu. Daha yüzümüze bakmamıştı. “Hoş bulduk anneee!” dedi Hülya imâlı imâlı. “Yapma işte şöyle.” dedim, “Karışma sen be!” dedi. “Koyun mutfaa.” diye emretti annemiz. “Soğuklukları buzdolabına haa. Bozuluyo soora.” Döndü gitti.  </p>
			<p class="paragraf ParaOverride-6">Hülya, “Al sana anne!” diyerek sağ avucunun içiyle, yuvarlak yaptığı sol elinin üstüne vurdu.  </p>
			<p class="paragraf ParaOverride-6">Götürdük erzağı mutfağa yerleştirdik. “Soğuklukları dolaba koydun mu?” diye sorduğum için çok kızdı. “Hadi geçelim annemizle babamızın yanına.” dedim ben. Daha çok kızdı.  </p>
			<p class="paragraf ParaOverride-6">“Hay senin annenle babanın...”  </p>
			<p class="paragraf ParaOverride-6">Geçtik.  </p>
			<p class="_0">  </p>
			<p class="paragraf ParaOverride-6">Salon dumanaltıydı. Babamız, bir elinde kumanda, bir elinde sigara, bir elinin bir parmağı burgulu tornavida gibi burnunda, bir elinin iki parmağı göbek çukurunda, bir eliyle burnundan, bir eliyle göbeğinden çıkardıklarını yere yuvarlıyor, bir eli çenesinin altında, ambalajı devirip yan yatmış, İspanyol İkinci Ligi’nden futbol maçı seyrediyordu gene. Görmemiş gibi yaptı bizi. Bir taraftan “Merhaba babacım.” derken bir taraftan da “Bu adamın kaç eli var yahu?” diye düşünüyordum ben. “Kaçıl ordan. Maça bakıyom.” Ben kaçıldım, o maça baktı. Annemiz üçlü koltuğa yayılmış tüttürüyor, biz Hülya’yla ikili kanepeye sığışmış bunalıyorduk. Birkaç “Ee, ne var ne yok?” çabam da sonuç vermeyince kestim sesimi. Hülya, kâh “Bu da sana kapak olsun.” diye fısıldıyor, kâh gülüyor, kâh “Bok vardı da getirdin gene bizi buraya.” deyip sövüyordu. Devre arasına kadar didiştik öyle. Ne annemiz tek kelime etti ne babamız. Aylar var, tek konuştuğumuz, az önce kapıda konuştuğumuzdan ibaretti:  </p>
			<p class="paragraf ParaOverride-6">“Ne getirdiniz? - Koyun mutfaa.”  </p>
			<p class="_0">  </p>
			<p class="paragraf ParaOverride-6">Babamız doğruldu devre arasında. Ben hemen hazırola geçtim.  </p>
			<p class="paragraf ParaOverride-6">“Babacım, bir isteğin vars..”  </p>
			<p class="paragraf ParaOverride-6">“Laan...” diye bağırdı salonun kapısına doğru. “Gel lan burayaa!”  </p>
			<p class="paragraf ParaOverride-6">Tekin rap rap girdi içeri. Hülya’nın ablası Asude’nin oğlu. Kocası bakmış ki bu ev her yerden beter, Asude’ye “Ya onlar ya biz.” diye resti çekmiş zamanında. “Biz” ile kastettiği, kendisi ve Tekin. Asude “Onlar!” deyince pat diye boşanmışlar. Velâyet davasında da hakim bir Asude’ye bir “eski” kocasına bakmış, küt diye vermiş çocuğu adama. Ayda bir hafta sonu alıyordu şimdi. Ve evet... Bu hafta Tekin haftasıydı. Ve de hemen hemen her Tekin haftasında olduğu gibi, Asude gene bu gece barda gönlüm hovarda.  </p>
			<p class="paragraf ParaOverride-6">“Ne var?” dedi Tekin. Bizi görünce yüzü bir ışıldadı şöyle çocuğun. Çok sevişirdik. Dokuz yaşındaydı ama sanırdın büyümüş de küçülmüş.  </p>
			<p class="paragraf ParaOverride-6">“Bi daa soruyorum...” dedi babamız. “Nerde paramın üstü?”  </p>
			<p class="paragraf ParaOverride-6">Tekin düşmanca kıstı gözlerini, derin bir nefes aldı, dumanı yutunca iki öksürdü, bağırdı:  </p>
			<p class="paragraf ParaOverride-6">“Sen beni neyle suçladığının farkında mısın dede?”  </p>
			<p class="paragraf ParaOverride-6">Hülya “Nooluyo yaa?” diyerek araya girmeye çalıştı.  </p>
			<p class="paragraf ParaOverride-6">Annemiz arkadan lâf yetiştirdi:  </p>
			<p class="paragraf ParaOverride-6">“Sigara almaya gönderdiydi dedesi bunu. Elli lira vermiş, iki paket malboro, kaç lira tutacak; bu da paranın üstünü cebe atmış. Babası kılıklı.”  </p>
			<p class="paragraf ParaOverride-6">“Hoop hoop.” dedi Hülya. “El kadar oğlanı sigara almaya mı gönderdiniz siz? Hem de gece gece? Utanmadınız mı yaa?”  </p>
			<p class="paragraf ParaOverride-6">“Hülyacım...” dedim. “Lütfen babamıza karşı daha saygılı...”  </p>
			<p class="paragraf ParaOverride-6">“Kes lan sen de!”  </p>
			<p class="paragraf ParaOverride-6">Kestim ben de.  </p>
			<p class="paragraf ParaOverride-6">Tekin tepindi. “Yaa çalmadım diyorum yaa. Poşetin içine koydum diyorum.” Annemize döndü. “Sana verdim ya poşeti anneanne. Sigaraları sen çıkarttın, paraları da dökülmesin diye aldın ya.”  </p>
			<p class="paragraf ParaOverride-6">“Süst yalançı!” dedi annemiz.  </p>
			<p class="paragraf ParaOverride-6">“Pis kadın!” dedi Hülya annemize, “Sen aldın parayı di mi?”  </p>
			<p class="paragraf ParaOverride-6">Babamız ayakladı. “Ben bu oolanın beynini patladırım. Garıma hırsız diyo.”  </p>
			<p class="paragraf ParaOverride-6">Hülya da ayaklandı.  </p>
			<p class="paragraf ParaOverride-6">“O demiyor, ben diyorum. Hele bi elini sür çocuğa...”  </p>
			<p class="paragraf ParaOverride-6">Ben mecburen ayaklandım.  </p>
			<p class="paragraf ParaOverride-6">“Hayatım, aile içi meselelere karışmas...”  </p>
			<p class="paragraf ParaOverride-6">“Lan bi dur!”  </p>
			<p class="paragraf ParaOverride-6">Ben durdum, o Tekin’le babamızın arasına girdi. Az önce burnunu ve göbek çukurunu kurcaladığı eli havadaydı babamızın.  </p>
			<p class="paragraf ParaOverride-6">“Kaçıl, sana da patladırım şindi bi dene.” dedi Hülya’ya.  </p>
			<p class="paragraf ParaOverride-6">“Patlat da görelim.”  </p>
			<p class="paragraf ParaOverride-6">Patlattı.  </p>
			<p class="paragraf ParaOverride-6">Hülya yanağını tutarken annemiz Tekin’in kulağını yakaladı.  </p>
			<p class="paragraf ParaOverride-6">“Sen kime hırsız diyon lan?”  </p>
			<p class="paragraf ParaOverride-6">Tekin bağırdı, babamız boş bulunan Hülya’ya bir tane daha patlattı, ben alçakça koşup babamızı tutacağıma Hülya’yı tuttum, babamız fırsatı ganimet bilip Hülya’ya bir tane daha kapattı, Hülya beni itti, dönüp Tekin’i annemizin elinden aldı, o arada babamız aradan sıyrılıp bir de Tekin’e patlattı.  </p>
			<p class="_0">  </p>
			<p class="paragraf ParaOverride-6">Filmlerde asabına hakim olamayan aile büyüğü çocuğuna bir tane vurur, sonra donar kalır. Zaman donar, vuran el donar, vurana acıyarak bakan yüz donar, sessizlik havada asılı kalır, hava donar, o kahırlı kahırlı o tarafa gider, bu döner pişmanca bu tarafa gider.  </p>
			<p class="paragraf ParaOverride-6">Burada ise o ona saldırdı, bu buna girişti, şu şunu tırmaladı, öbürü öbürünü ısırdı; toz duman.  </p>
			<p class="paragraf ParaOverride-6">“Nerde lan ekmek pıçaa?” diyen babamız mutfağa seğirtti, bana “Kaç lan kaç!” diyen Hülya, Tekin’i de kaptığı gibi sokak kapısına seğirtti, “Kaçıyolar kaçıyolar!” diye bağıran annemiz babamızın arkasından seğirtti, ben bir o yana, bir bu yana seğirttim. Hülya’nın peşinden gitsem bu ihtiyarcıklara ayıp olacaktı, bunlarla ilgilensem Hülya darılacaktı. Kaldım arada. Babamız da almış gelmiş bıçağı, boşa gitmesin diye iki yerimden deşti, hırsını benden çıkardı.  </p>
			<p class="paragraf ParaOverride-6">Filmlerdeki gibi olmuyor hiçbir şey.  </p>
			<p class="_0">  </p>
			<p class="paragraf ParaOverride-6">“Bir ziyarete gitsek.” dedim.  </p>
			<p class="paragraf ParaOverride-6">“Kimi?”  </p>
			<p class="paragraf ParaOverride-6">“Annemizle babamızı. Yalnız kaldılar kaç haftadır. Ben de hastaneye yatınca...”  </p>
			<p class="paragraf ParaOverride-6">“Valla boşarım seni, bi daha da arkama dönüp bakmam.”  </p>
			<p class="paragraf ParaOverride-6">“Şaka yaptım şaka. Yetimhane daha iyiymiş kız.”  </p>
			<p class="paragraf ParaOverride-6">“Biliyoruz.”  </p>
			<p class="_0">  </p>
			<p class="paragraf ParaOverride-6">Kötü insanların çocukları ancak iki şekilde iyi olabilir.  </p>
			<p class="paragraf ParaOverride-6">Bir: Çocuklarının aklı ermeden “Bize ne? Devlet baksın.” deyip götürür, yetimhaneye verirler.  </p>
			<p class="paragraf ParaOverride-6">Bir de ikinci şık vardır. Kendileri büyütürler, ama bir mucize olur.  </p>
			<p class="_0">  </p>
			<p class="paragraf ParaOverride-6">Hülya da oydu; ikinci şık.  </p>
		</div>
	</body>
</html>