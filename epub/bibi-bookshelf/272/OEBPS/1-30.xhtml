<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-30</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-28">HACILAR GÖTÜRSÜN  </p>
			<p class="paragraf ParaOverride-6">Ev sahibimizdi Hacı Mustafa. Mahallede çok mübarek bir havası vardı. Ben bembeyaz sakalına bağlardım, komşu amcalar teyzeler nefesine.  </p>
			<p class="paragraf ParaOverride-6">“Ayol!” derdi teyzeler. “Bi okuyomuş...”  </p>
			<p class="paragraf ParaOverride-6">Amcalar da; “Besmelesiz adım atmaz, aptessiz nefes almazmış.” derlerdi. “Okuycak tabii o kadar.”  </p>
			<p class="paragraf ParaOverride-6">Annem “Hacılar götürsün inşallah.” der dururdu.   </p>
			<p class="paragraf ParaOverride-6">Bu lâfı iyi bir şey sanırdım ben başlarda. Yeni bir söz öğrenen her çocuk gibi yerli yersiz kullanmayı da iyi bir halt. “Hacılar götürsün!” gibi bir bedduayı bir ilkokul çocuğu olarak akranlarımdan seneler önce öğrendimse bunu Hacı Mustafa’ya borçluyumdur.  </p>
			<p class="_0">  </p>
			<p class="paragraf ParaOverride-6">Ben çok korkardım; hem de acayip korkunç bulurdum ama efsane gibiydi Hacı Mustafa; herkes saygı gösterirdi. Bardakçı Camiinin imamı bile, bu kapıdan girmeden başlatmazmış namazı. “Allah’ın gücüne gider. Hacı Mustafa da gelsin, başlarız.” dermiş namaz bekler mi deyip huzursuzlananlara. Öyle anlatırlardı.  </p>
			<p class="_0">  </p>
			<p class="paragraf ParaOverride-6">Yedi mahallede nâmı vardı Hacı’nın. Gözünde it dirseği çıkan koşar buna gelir okutur, çocuğu kabakulak olan soluğu bizim üst katta alırdı. Hacılar hocalar eksik olmazdı apartmandan. Kara, sütlükahve, hâki çarşaflı teyzeler, düz, dantelli, beyaz, yeşil takkeli amcalar eksik olmazdı. Üç aylarda gürül gürül mukabeleler, hatimler, kandillerde güldür güldür mevlidler, ilahiler dökülürdü üstümüze yukarı kattan. Bir kalabalık olurdu ki.  </p>
			<p class="paragraf ParaOverride-6">Kimse de eli boş gelmezdi ha. Sepet sepet yumurta, teneke teneke peynir, çuval çuval şeker, ceviz, kestane taşır dururlardı yukarıya.  </p>
			<p class="paragraf ParaOverride-6">“İnsan komşu hatırı sayar, şu kadıncağız da dul, oğlu da var, bir tarafı şişmesin der de iki lokma bi şey gönderir.” derdi annem. “Hacıymış.” diye de eklerdi ondan sonra. “Hacılar götürsün. Ne eli sıkı adam ayol!”  </p>
			<p class="paragraf ParaOverride-6">Bana soba küreğinin üstünde yakılıp gezdirilen üzerlik kokusundan fenalıklar gelirdi. “Üzerlikler götürsün.” derdim.  </p>
			<p class="_0">  </p>
			<p class="paragraf ParaOverride-6">Kurban’da da eli sıkıydı Hacı’nın. Kendisine, oğluna, torununa, karısına, gelinine birer koç keserdi her bayram, bir hafta tepemizde satırla et doğrardı güm güm, sıyıralım diye kemik bile göndermezdi bize. Şerife Abla, Hacı’nın gelini, kaçırabilirse ara sıra bir çanak kuyruk yağı falan getirirdi “Yemeğe koyarsınız.” diyerek. “Kıyma da çektirdi moskof ama her gün ölçüyo Sabiha Abla. Onu getiremiyom.” derdi.  </p>
			<p class="paragraf ParaOverride-6">“Moskof ne demek anne?”  </p>
			<p class="paragraf ParaOverride-6">“Her lâfa karışma sen. Çık bahçede Necla’yla oyna.”  </p>
			<p class="paragraf ParaOverride-6">“Ne oyniyim Necla’yla ben? O kız hem.”  </p>
			<p class="paragraf ParaOverride-6">“Çık dedim ulan.”  </p>
			<p class="paragraf ParaOverride-6">Neclalar götürsün!  </p>
			<p class="_0">  </p>
			<p class="paragraf ParaOverride-6">Koca mahallede topu topu üç evin televizyonu vardı; biri Hacı’da. Karlama yapmasın diye antenler apartman boyundan daha yüksek, Elmadağ kadar.  </p>
			<p class="paragraf ParaOverride-6">“Herkes çağırıyo da bi siz çağırmıyosunuz Şerife.” derdi annem. “Aşkolsun. Yedik mi ayol televizyonunuzu?”  </p>
			<p class="paragraf ParaOverride-6">“Ben olsam çağırmam mı Sabiha Abla?” derdi kadıncağız. “Hacı’yı biliyon.”  </p>
			<p class="paragraf ParaOverride-6">Öğrenmişim artık adamın huyunu; “Çok eli sıkı, de mi anne?” derdim ben.  </p>
			<p class="paragraf ParaOverride-6">“Sen karışma ulan her lâfa. Çık bahçeye.”  </p>
			<p class="_0">  </p>
			<p class="paragraf ParaOverride-6">Ona gittik buna gittik de bir Hacı Mustafagile gidemediydik, içime dert olduydu. Eve girerken görmüştüm çünkü; onların televizyonu beyazdı. Bembeyaz. Sanki başka gösterecekmiş gibi gelirdi bana. Şükran Teyzelerinki kapkahverengiydi misâl.  </p>
			<p class="paragraf ParaOverride-6">“Hacı Amcagil niye çağırmıyo bizi anne?”  </p>
			<p class="paragraf ParaOverride-6">“Çağırmazsa çağırmasın geberesiceler. Şükran Teyzengil çağırıyo ya. Onlardaki de televizyon oğlum.”  </p>
			<p class="paragraf ParaOverride-6">“Ama Hacı Amcanınki beyaz.”  </p>
			<p class="_0">  </p>
			<p class="paragraf ParaOverride-6">Tatlı Cadı, Bonanza, İtalya’dan Müzik, Reklamlar, Güne Bakış, İstiklâl Marşı; hiç fark etmiyordu. Mahallecek doluşuyorduk Şükran Teyzelere, gözümüzü ayırmadan seyrediyorduk. Şükran Teyze çay getirmeye mutfağa gittiğinde soruyordu hep: “Ne reklamı çıktı?” Zaten bir tek reklamlarda çay getiriyordu.  </p>
			<p class="paragraf ParaOverride-6">“Eti Eti Eti...” diyordu bütün mahalle.  </p>
			<p class="paragraf ParaOverride-6">Veya “Oralet...”  </p>
			<p class="paragraf ParaOverride-6">Reklamına göre.  </p>
			<p class="paragraf ParaOverride-6">Bir tek Vogue külotlu çoraplarının reklamı çıktığında sessizlik çöküyordu. Amcalar hınzır hınzır susuyor, teyzeler kıs kıs gülüyorlardı. O zaman, “Gene mi kaçırdım ay?” diyordu Şükran Teyze.  </p>
			<p class="paragraf ParaOverride-6">Kaçırdığı şuydu:  </p>
			<p class="paragraf ParaOverride-6">Ekranın sol üst köşesinden usulca giren bir kadın ayağı, parmaklar yukarı kalkık, yavaş yavaş sağ alt köşeye doğru uzayıp gidiyor; uzadıkça bir baldır, derken bir diz giriyor görüntüye. Sonra o kadının elleri. Sever gibi sıvazlamaya başlıyor çorabı. Bir aşağı bir yukarı. “Lastikle uğraşmayın...” diyordu bir kadın sesi. Sonra da: “Vogue külotlu çorapları.” Bu kadar. Biz “Vok” anlıyorduk. Komiğimize gidiyordu; “Bok gibi.” diyorduk. Kikirdiyorduk.  </p>
			<p class="paragraf ParaOverride-6">“Şşt. Terbiyesizlik etmeyin oğluum.”  </p>
			<p class="paragraf ParaOverride-6">Susuyorduk.  </p>
			<p class="_0">  </p>
			<p class="paragraf ParaOverride-6">Hacı Mustafa aylar sonra çağırdı bizi televizyon seyretmeye. Daha doğrusu Rahmi Abi çağırdı; Hacı Mustafa’nın oğlu. Cumartesi üstelik. Hem Tatlı Cadı var o gece, hem kovboy filmi, hem İtalya’dan Müzik. Annem süslendi püslendi, beni temiz temiz giydirdi, ayaklarıma da beyaz çoraplarımı geçirdi; “Terliksiz basmayacaksın.” dedi. “Bu çorapların altı bi sararsın...”  </p>
			<p class="_0">  </p>
			<p class="paragraf ParaOverride-6">Hiç acelemiz yokmuş gibi Tatlı Cadı’ya beş dakika kala çıktık üst kata. Evlerine ilk girişimizdi. Her tarafta Arapça yazılar, üzerlikler, Kâbe’li duvar halıları, karınca duaları.  </p>
			<p class="paragraf ParaOverride-6">“Ne bu anam, cami gibi? Nereye düştük biz?” dedi annem.  </p>
			<p class="paragraf ParaOverride-6">“Aman Sabiha Abla.” dedi Şerife Abla. “Duyar muyar Hacı.”  </p>
			<p class="paragraf ParaOverride-6">Düştü önümüze, Rahmi Abi de annemi görünce fırladı hemen ayağa, baş köşeye buyur etti; tam beyaz televizyonun karşısına. Hacı Mustafa’yla Hacı Kezban, karı koca hacılar, televizyona arkalarını dönmüş, yerde oturuyorlar. “Ay bu ne böyle?” dedi annem. “Hacı Bey, gel sen şöyle otur Allah aşkına. Başlayacak şimdi Tatlı Cadı. Ben bi kenara otururum. Gel gel.”  </p>
			<p class="paragraf ParaOverride-6">“Ben tövbe bakmam o şeye Sabiha’nım.” dedi Hacı. “Günah. Bi acans dinliyom, ama bakmadan dinliyom. Sen otur. Rahat it.”  </p>
			<p class="paragraf ParaOverride-6">Annem nasıl rahat etsin; adam doğrudan yere bağdaş kurmuş, başı annemin göbeğinin hizasında, hapşırsa kafası kadının bacaklarına değecek. Şerife Abla gidip çarşaf kadar bir diz örtüsü getirdi de öyle yerleşti kadıncağız.  </p>
			<p class="_0">  </p>
			<p class="paragraf ParaOverride-6">Derken Tatlı Cadı başladı; hayat durdu. Derıyn, Sementa filan, güldük, eğlendik, bitince de iç çektik hepimiz. Rahmi Abi, Şerife Abla, annem, ben, bir de Necla. İki hacı oturdu kös kös. Yüzleri bize dönük. Şerife Abla çay getirmeye gitti.  </p>
			<p class="paragraf ParaOverride-6">“Sesi aç Rahmi.” dedi Hacı Mustafa. “Acans başlayacak.”  </p>
			<p class="paragraf ParaOverride-6">Rahmi Abi gidip sesi açtı. Reklamlar vardı.  </p>
			<p class="_0">  </p>
			<p class="paragraf ParaOverride-6">Eti, oralet falan derken çıktı Vogue... Şerife Abla koşa koşa geldi çay tepsisiyle. Hacılar hariç, herkesin gözü ekranda. Necla kalktı babasının yanından, gitti dedesinin yanına; “Dedeee..” dedi, “Senin reklam başladı. Dön dön.”  </p>
			<p class="paragraf ParaOverride-6">Hacı, “Get gız.” deyip itti Necla’yı.  </p>
			<p class="paragraf ParaOverride-6">“Yaa hep diyodun ya başlayınca haber ver diye. Başladı işte.”  </p>
			<p class="paragraf ParaOverride-6">Kıpkırmızı oldu Hacı. İlk defa sevimli geldi benim gözüme.  </p>
			<p class="paragraf ParaOverride-6">“Gız get didim.”  </p>
			<p class="paragraf ParaOverride-6">Rahmi Abi tuttu tuttu kendini, pıskırıverdi. Şerife Abla güleceğim derken bir iki bardak devirdi. Annem, “Ay tutamıycam kendimi.” deyip fırladı kalktı, kolumdan tuttuğu gibi kahkahalar ata ata eve götürdü beni. Kovboy filmim de piç oldu diye üzülüyordum ben. Bir de İtalya’dan Müzik.  </p>
		</div>
	</body>
</html>