<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-18</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-16">KADIN GİBİ  </p>
			<p class="paragraf ParaOverride-6">Mantık evliliği yapıyorum ayağıyla gidip ablası yaşında bir kız kurusuyla evlenince kızmıştık ama hep çok severdik Tahir’i. Kayınpederinin paralarına konup aklınca adam sınıfına girmişti hıyar. Sevimli hıyar.  </p>
			<p class="paragraf ParaOverride-6">Dairenin önünde görünce atladım bunun üstüne, kucaklaştık. “Nerden çıktın lan hayırsız?”  </p>
			<p class="paragraf ParaOverride-6">“Sen nerden çıktınsa ordan.” dedi. “Heh heh.”  </p>
			<p class="paragraf ParaOverride-6">Esprileri hâlâ bok gibiydi. “Gezmeye falan mı geldin?” Zengin kayınpederinin eteğine yapıştı yapışalı pek gelip gittiği yoktu Kayseri’den. İnsan özlüyor.  </p>
			<p class="paragraf ParaOverride-6">“Tüp için geldim. İyi bi tüpçü var mı bildiğin?”  </p>
			<p class="paragraf ParaOverride-6">“Kayseri doğalgaza geçmedi mi oğlum? Ne tüpü?”  </p>
			<p class="paragraf ParaOverride-6">Sırıttı. Espri geliyordu. Veya gelmişti de haberim yoktu. “Tüp bebek tüp bebek. Heh heh.”  </p>
			<p class="paragraf ParaOverride-6">Ben de sırıttım. “Ulan ne adamsın.” Dardaydık bir süredir. Hem eve hem de bizim maaşlara haciz gelmesine bir santim kalmıştı. Bu da eski fakir, yeni zengin arkadaşımız; “Belki?” diyordum içimden, “Belki Allah göndermiştir?” Eline mi yapışırdı üç kuruş atsa gelmişken, nasılsa kaynatasının parası, “Alın şunu da ihtiyacınızı görün. Daha lâzım olursa gene veririm.” dese? Hülya’yla az mı doyurduyduk biz bunun aç karnını? “Yani bu gece burda mısın?” dedim.  </p>
			<p class="paragraf ParaOverride-6">“Davet mi ediyosun yoksa beni?”  </p>
			<p class="paragraf ParaOverride-6">“Emrediyorum. Gelmezsen kafanı kırarım. Bu gece bizdesin.”  </p>
			<p class="paragraf ParaOverride-6">Patlattı gene esprisini: “Bu gece sizde, gönlüm piizde... Heh heh!”  </p>
			<p class="paragraf ParaOverride-6">Vay babam... Cebimde ekmek parası yok, bir de içmeye geliyordu herif. “Heh heh.” dedim ben de. “İçeriz tabii. Ayıpsın.”  </p>
			<p class="_0">  </p>
			<p class="paragraf ParaOverride-6">Eve dolmuşla götürdüm. “Ulan...” dedi, “Kırk yıllık arkadaşı geliyo herifin, bi taksi parasına kıyamıyo.”  </p>
			<p class="paragraf ParaOverride-6">Yolda dökülürdüm ama densiz bu; dolmuşta bağıra çağıra yüzümüze vurur paranız mı yok diye, reklam oluruz. “Cimriliğimizden değil aslanım.” dedim. “Mantık seyahati yapıyoruz.”  </p>
			<p class="paragraf ParaOverride-6">Vokal yaptı: “Heh heh.”  </p>
			<p class="_0">  </p>
			<p class="paragraf ParaOverride-6">Hülya yoktu evde.  </p>
			<p class="paragraf ParaOverride-6">“Nerde lan karın?”  </p>
			<p class="paragraf ParaOverride-6">“Bırak da o soruyu biz soralım.” dedim. “Dur, telefon ediyorum.”  </p>
			<p class="paragraf ParaOverride-6">Aradım. “Ha?” dedi Hülya karşıdan.  </p>
			<p class="paragraf ParaOverride-6">“Nerdesin sen?”  </p>
			<p class="paragraf ParaOverride-6">“Annemdeyim. Bulgur mulgur dileniyorum... Sayende.”  </p>
			<p class="paragraf ParaOverride-6">Tahir’in kulak mesafesinden çıkmaya çalıştım.  </p>
			<p class="paragraf ParaOverride-6">“Bil bakalım kim geldiii?”  </p>
			<p class="paragraf ParaOverride-6">“Hiç misafir havamda değilim.” dedi Hülya. “Kim geldiyse söyle, geldiği gibi gitsin. Uğraşamam.”  </p>
			<p class="paragraf ParaOverride-6">Ben renk vermemek için sırıtmaya çalışırken Tahir de telefonu elimden almaya çalışıyordu. “Bildiiin...” dedim, “Aynen canım. Tahir geldi.” Hülya, tahmin etmiş de bilmiş gibi sevindi, severdi Tahir’i, ama Behiye’yi sevmezdi. “O uyuz karısını getirmemiştir inşallah.” dedi. Lâfını sözünü tartsın da konuşsun diye gerekli ipucunu verdim: “Yok da... Tam yanımda şu an Tahir. Bizi dinliyor.”  </p>
			<p class="paragraf ParaOverride-6">Tahir bir yumruk attı omuz köküme. “Versene lan telefonu.”  </p>
			<p class="paragraf ParaOverride-6">Gözümden yaş geldi. “Hadi yavaş yavaş geledur sen.” dedim Hülya’ya. “Bir şeyler alırım ben, hem yeriz, hem içeriz kardeşimle beraber.”  </p>
			<p class="paragraf ParaOverride-6">“Fışkı için kardeşinle beraber.”  </p>
			<p class="paragraf ParaOverride-6">Kapattı.  </p>
			<p class="_0">  </p>
			<p class="paragraf ParaOverride-6">“Kapattı.” dedim Tahir’e. “Heh heh.” Ne alacaktım ben marketten? Neyle alacaktım?  </p>
			<p class="paragraf ParaOverride-6">“İnsan bi verir.” dedi Tahir. “Yanlış anlama. Telefonu demek istedim. Heh heh.”  </p>
			<p class="paragraf ParaOverride-6">İğrenç herif.  </p>
			<p class="paragraf ParaOverride-6">“Ortalığı dağıtma. Uslu uslu otur.” deyip çıktım odadan, yatak odasında bir şort tişört geçirdim, geri döndüm. Ağzı kulaklarına vardı hayvanın. “Üstüne rahat bi şeyler mi giydin sevgilim? Heh heh.”  </p>
			<p class="paragraf ParaOverride-6">Salladım artık.  </p>
			<p class="paragraf ParaOverride-6">“Biz evde hep böyle otururuz oğlum. İstersen sana da bir şort mort...”  </p>
			<p class="paragraf ParaOverride-6">“Aman yok.” dedi. “İyi böyle.”  </p>
			<p class="_0">  </p>
			<p class="paragraf ParaOverride-6">Zevkimden değil, bir plan üzere tebdil-i kıyafet yapmıştım. Gidecektim bizim mini markete, alacağımı alıp; “Yav böylece çıktık geldik dalgınlıkla. Sen yaz da, yarın bir ara uğrar veririm.” diyecektim.  </p>
			<p class="paragraf ParaOverride-6">“Lan dur lan!” dedi o sırada bizimki.  </p>
			<p class="paragraf ParaOverride-6">“Zaten duruyorum. Heh heh.” dedim kendimden tiksinerek. Herif bulaşıcıydı.  </p>
			<p class="paragraf ParaOverride-6">“Ben gideyim, Behiye’yi de alıp geleyim en iyisi. Hülya onu da özlemiştir.”  </p>
			<p class="paragraf ParaOverride-6">Hülya ha? Nefret eder nefret, ne özlemesi. “Parayla koca satın almış uyuz.” der durur. Ama asıl sebep bu değildir. Behiye kendini çok ezdirir Tahir’e. İttirir kaktırır, boynuz üstüne boynuz taktırır; Hülya de belki bu sebepten, belki de bana gözdağı vermek için kendi kendine heyheylenir ne zaman bahsi geçse. “Silik, salak, geri zekâlı, koca budalası manyak!” falan der.  </p>
			<p class="paragraf ParaOverride-6">Ne diyeyim; “İyi.” dedim. “Ben de markete gidecektim zaten. Beraber çıkalım, dolmuş durağına bırakayım seni.”  </p>
			<p class="paragraf ParaOverride-6">“Hoop hoop. Taksi yok mu lan bu memlekette?”  </p>
			<p class="paragraf ParaOverride-6">Hava atıyor bana pezevenk.  </p>
			<p class="_0">  </p>
			<p class="paragraf ParaOverride-6">O taksiye binip sırıta sırıta gitti Behiye’yi almaya, ben kızara bozara markete gittim nevâleyi almaya. Planım başarıyla yürüdü ama, “Yarın veririm.” deyince hafiften bir ayar çekti marketçi.  </p>
			<p class="paragraf ParaOverride-6">“Tabii komşu. Zaten rakının veresiyesi olmaz. Biliyosun.”  </p>
			<p class="paragraf ParaOverride-6">Biliyorduk da...  </p>
			<p class="_0">  </p>
			<p class="paragraf ParaOverride-6">Hülya geldi sonra. Baktı tezgâhın üstü poşet dolu, hemen yapıştırdı soruyu: “Nasıl aldın bunları?”  </p>
			<p class="paragraf ParaOverride-6">“Marketçiye verdim. Heh heh.”  </p>
			<p class="paragraf ParaOverride-6">“Aman ne komik. Nerde Tahir ibnesi?”  </p>
			<p class="paragraf ParaOverride-6">“Behiye’yi almaya gitti.” dedim korkarak.  </p>
			<p class="paragraf ParaOverride-6">“Bi kere daha Kakılmışlık etsin, ben o karıyı bozarım, bak sana söyliyim.”  </p>
			<p class="paragraf ParaOverride-6">Yapardı. Deliydi. Yumuşatmam lâzımdı. “Bi sakin ol...” falan dedim, “Olmıycam.” dedi, “Gelecekler şimdi, sakın tersleme kızcağızı.” dedim, “Tersliycem.” dedi, hır gür, sabır selâmet derken aklıma güzel bir çare geldi. Daha doğrusu güzel bir yalan. “Bak, Tahir onca yolu bize yardım etmek için çıktı geldi.” deyiverdim. “Kredi kartı meselesini hâlledecek.”  </p>
			<p class="paragraf ParaOverride-6">Hemen yumuşadı, sırıttı.  </p>
			<p class="paragraf ParaOverride-6">“Vallaha mı lan?”  </p>
			<p class="paragraf ParaOverride-6">Yalandan kim ölmüş? “Vallaha da billaha da.” dedim. “O beğenmediğin Behiye’nin paracıkları bize de can suyu oluyor bak.”  </p>
			<p class="paragraf ParaOverride-6">“Ben gene de beğenmiyom onu.” dedi huysuz huysuz. “Kaç istedin? Ne kadar yardım etçek Tahir?”  </p>
			<p class="paragraf ParaOverride-6">Bu kritik bir soruydu. Kaç ay yüklen yüklen, bir kuruş da ödeme, sonraki kaç ay habire ihtarname gelsin, korkundan bir taneciğinin zarfını bile açama, sonunda patlamıştık. Bizim on dört bin lira limit, borç faizi, gecikme cezası, gecikme cezasının faizi, avukat masrafı, icra harcı, şu bu derken uçmuştu yirmi dokuz bine. Haciz geldi gelecek diye bekliyorduk.  </p>
			<p class="paragraf ParaOverride-6">“Ne kadar lâzımsa o kadar.” dedim.  </p>
			<p class="paragraf ParaOverride-6">“Vallaha de!”  </p>
			<p class="paragraf ParaOverride-6">İnsan çaresiz kalmayagörsün.  </p>
			<p class="paragraf ParaOverride-6">“Al sana büyük yemin... Ekmek çarpsın.”  </p>
			<p class="paragraf ParaOverride-6">Rahatlamıştı Hülya. Duygulanmıştı da. “Hızır gibi yetişti çocuk, görüyo musun? İki saattir kavga ediyoz annemle; boşa o it herifi, gel yanımızda otur deyip duruyo.”  </p>
			<p class="paragraf ParaOverride-6">“Yok yok.” dedim, kayınvalidenin bu kalleşliğini bir kenara yazarak. “Konuştum Tahir’le. Hâlledecek.”  </p>
			<p class="paragraf ParaOverride-6">“Oh yaa...” dedi. Aylardır ilk kez diyordu. “Bi rahat uyurum ki ben bu gece.”  </p>
			<p class="paragraf ParaOverride-6">“İnşallah.” diye dua ediyordum içimden.  </p>
			<p class="_0">  </p>
			<p class="paragraf ParaOverride-6">Bir saat sonra geldi abla kardeş kılıklı çiftimiz. Behiye gene ezik, gene kavruk, gene tepeden tırnağa burma bilezik, ama Hülya iyi davranıyor Allah’tan. Bir güleryüzlü, bir hoşsohbet, aklın durur. Tahir’in boktan esprilerine heh heh vokalleri falan, söyleşip gülüşüyoruz. “Ben mutfaktayım” deyip kalktı sonunda. Tahir dürttü Behiye’yi, “Ne oturuyosun?” dedi. “Git de yardım etsene Hülya’ya.”  </p>
			<p class="paragraf ParaOverride-6">Behiye tıpış tıpış kapıya yürürken Hülya geri vitese takıp göründü kenardan. Ben dişimi sıktım; şimdi lâfı geçirecek birinden birine. “Hakkaten Behiye...” dedi o sağ olsun. “Gelsene kız. Hem şu salakları çekiştiririz.” Tahir’e baktı. “Heh heh.” diye ekledi.  </p>
			<p class="paragraf ParaOverride-6">Oh.  </p>
			<p class="_0">  </p>
			<p class="paragraf ParaOverride-6">Oturduk yemeğe. Hep onu derim; insan bir yalan söylerken önünü arkasını düşünecek. Tam sofranın en güzel yerindeyiz, Tahir de kıvama gelmiş, şöyle astım, böyle kestim, şu kadar para tuttum, üstüne bu kadar koydum, falanı ben kurtardım, filana büyük iyilik ettim diye döktürüyor, Hülya pat diye giriverdi mevzuya:  </p>
			<p class="paragraf ParaOverride-6">“Valla biz de bu iyiliğini hiç unutmıycaz Tahircim.”  </p>
			<p class="paragraf ParaOverride-6">Tahir sırıttı. “Afiyet olsun anam.” Yanlış anlamıştı. Hülya’nın, o geldi de ağzımızın tadı yerine geldi demeye getirdiğini sanıyordu. Espri kanalına geçti: “Löp löp et olsun, karpuz gibi gö...”  </p>
			<p class="paragraf ParaOverride-6">“Hoop hoop.” deyip kapattım kanalı. Hülya’ya bakıyordum; “Onu demiyorum Tahir.” falan demesin diye dua ederek.  </p>
			<p class="paragraf ParaOverride-6">Ama dedi.  </p>
			<p class="paragraf ParaOverride-6">“Onu demiyorum Tahir.”  </p>
			<p class="paragraf ParaOverride-6">“Neyi diyon ya?” Behiye’yi dürttü. “Rakı doldur.”  </p>
			<p class="paragraf ParaOverride-6">“Canım....” dedi Hülya Behiye’ye ters ters bakarak; “Bizim kart işini hâlledecekmişin ya...”  </p>
			<p class="paragraf ParaOverride-6">Tahir duruldu.  </p>
			<p class="paragraf ParaOverride-6">Behiye dudaklarını ısırarak kollarını masanın altına soktu. Şıngır şıngır burmalar. “Sus Hülya!” diye yalvarıyorum gözlerimle; susmadı kadın. “O yirmi dokuz bin nasıl makbule geçti anlatamam.”  </p>
			<p class="paragraf ParaOverride-6">Tahir sandalyesini geri itti, hafiften şaha kalktı. “Anlamadım.” dedi. Sonra anlamış da yanlış anlamış gibi Behiye’ye döndü, hırladı: “Benim haberim yokken sen millete para mı dağıtıyosun kız?”  </p>
			<p class="paragraf ParaOverride-6">Hülya bana baktı, o da hırlar gibiydi, ben tavana baktım.  </p>
			<p class="paragraf ParaOverride-6">“Yok Tahir...” dedim. “Sana söyleyecektim de Hülya sanmış ki söyledim.” Bari şimdi yalanımı yüzüme vurma kadın!  </p>
			<p class="paragraf ParaOverride-6">Ama vurdu:  </p>
			<p class="paragraf ParaOverride-6">“Yalan atma. Söyledim dedin, Tahir yardım edecek dedin, sırf onun için gelmiş Kayseri’den dedin, iki sefer de yemin ettin.” Sonra da “Ay çok pardon Tahir.” deyip ağlamaya başladı. “Ben vallaha söyledi sandığım için...”  </p>
			<p class="paragraf ParaOverride-6">Tahir piyaza kaşık çaldı, ağzına tıktı, “Söyleseydi de fark etmezdi be Hülyam...” dedi. “Yok ki bende o para. Hadi üç yüz beş yüz olsa neyse... Allah çarpsın...”  </p>
			<p class="paragraf ParaOverride-6">Behiye küt diye bir yumruk attı masaya. Bilezikleri, devrilen bardaklardan daha çok öttü.  </p>
			<p class="paragraf ParaOverride-6">Tahir “Nooluyo kız?” diye kükredi.  </p>
			<p class="paragraf ParaOverride-6">“Elininin körü oluyor.” dedi Behiye. “Bari yemin etme! Var ya paramız. Niye yardım etmeyecekmişiz?”  </p>
			<p class="paragraf ParaOverride-6">“Behiyeee... Bana baaakkk...”  </p>
			<p class="paragraf ParaOverride-6">Behiye Tahir’e baktı; Hülya’nın bana baktığı gibi. Ben bile korktum. “Yardım edeceksin.” dedi. “Pis pis karılara yedirdiğine say.” Sonra döndü Hülya’ya, “Al canım.” deyip kolundaki bilezikleri sıyırmaya başladı. Ben, “Yapma Behiye.” falan diyorum ama bir taraftan da tabağının yanına bıraktığı burmaları sayıyorum. Tanesi iki binden desek... Yedi, sekiz, dokuz.. Ha gayret...  </p>
			<p class="_0">  </p>
			<p class="paragraf ParaOverride-6">Tahir insana benzemiş o arada, fark etmemişim. “Behiyecim...” diyor, “Tamam, tak koluna, ben yarın hâlletmeye çalışırım.” Ne takması; çıkardıkça çıkarıyor Behiye. “İstersen bir hâlletme.” diyor soğuk soğuk. “Babam bilezikleri sorduğu zaman kendin anlatırsın.” Tahir küçüldükçe küçülüyor.  </p>
			<p class="_0">  </p>
			<p class="paragraf ParaOverride-6">On sekiz, on dokuuuuz, yirmiii... “Bilmiyorum kâfi gelir mi Hülyacım. Gelmezse Allah aşkına ara.” “Gelir gelir.” diye giriyorum araya. “Tanesi iki binden desek...” İki kadın bana gâvura bakar gibi bakıyor. Umurumda değil. Neredeyse “Zafer!” diye bağıracağım.  </p>
			<p class="paragraf ParaOverride-6">Tahir “İmdat” diye bağırır gibi: “Ne iki bini...” diyor. “Dört bin dört bin.”  </p>
			<p class="_0">  </p>
			<p class="paragraf ParaOverride-6">Misafirlerimizi yolcu ettikten sonra “Şu Behiye nasıl da erkek kadınmış di mi?” dedim Hülya’ya.  </p>
			<p class="paragraf ParaOverride-6">“Hoşt.” dedi. “Kadın gibi kadın o. Erkek gibi olan senin Tahirciğin. Hem ben güveniyodum zaten Behiye’ye. Hep derdim de sen beğenmezdin.”  </p>
			<p class="paragraf ParaOverride-6">Vokal yaptık beraber:  </p>
			<p class="paragraf ParaOverride-6">“Heh heh!”  </p>
		</div>
	</body>
</html>