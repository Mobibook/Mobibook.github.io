<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-6</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-4">BEN GELDİM DE...  </p>
			<p class="paragraf ParaOverride-6">Pis huyu vardı; gıcık olurdum. Basar zile meselâ, gider diafondan sorarsın: “Kim o?” Cevap değişmez:  </p>
			<p class="paragraf ParaOverride-6">“Ben geldim de...”  </p>
			<p class="_0">  </p>
			<p class="paragraf ParaOverride-6">O “de” eki nasıl büyürdü gözümde. Niye arkadaş, niye? Sen geldinse sen geldin; o “de” ne? Ne gereği var?  </p>
			<p class="_0">  </p>
			<p class="paragraf ParaOverride-6">Bazen “de” idi, bazen “da” tabii. Ses uyumuna göre artık. Bizde yattı diyelim. Sabah uyanırdım, bu açmış televizyon seyrediyor.  </p>
			<p class="paragraf ParaOverride-6">“Erken kalktım da...”  </p>
			<p class="paragraf ParaOverride-6">Hay “da” kadar taş düşsün başına. Deme şunu işte, deme.  </p>
			<p class="_0">  </p>
			<p class="paragraf ParaOverride-6">Bir arkadaşını aradı da cepten ulaşamayınca evini çevirdi diyelim. “Teyzecim, Fehmi ben...” derdi kibar kibar. “Memedi aradıydım da...”  </p>
			<p class="paragraf ParaOverride-6">Gel kafayı yeme.  </p>
			<p class="_0">  </p>
			<p class="paragraf ParaOverride-6">Habire kakardım kafasına. O da habire hak verirdi maşallah:  </p>
			<p class="paragraf ParaOverride-6">“Haklısın da...”  </p>
			<p class="paragraf ParaOverride-6">Atlardım üstüne, fena gıdık alırdı, altına işetinceye kadar devam. “Diycen mi lan bi daha? Tövbe mi lan?”  </p>
			<p class="paragraf ParaOverride-6">At gibi kişner, bir taraftan gülüp “Tövbe de...” derdi, bir taraftan. “Ben bir tuvalete gideyim de...”  </p>
			<p class="paragraf ParaOverride-6">Bilirdim niye, domuzluğuna sorardım:  </p>
			<p class="paragraf ParaOverride-6">“Niye?”  </p>
			<p class="paragraf ParaOverride-6">“Birkaç damla kaçırdım da...”  </p>
			<p class="paragraf ParaOverride-6">“De’li da’lı konuşma lan! Kime diyoz lan?”  </p>
			<p class="paragraf ParaOverride-6">“Yaa işte bana diyosun da...”  </p>
			<p class="paragraf ParaOverride-6">Tuvalete kadar kovalardım.  </p>
			<p class="_0">  </p>
			<p class="paragraf ParaOverride-6">Çok severdik birbirimizi. Muhtemelen ben onu, onun beni sevdiğinden daha çok severdim. Öl dese ölürdüm, o kadar.  </p>
			<p class="_0">  </p>
			<p class="paragraf ParaOverride-6">İyi çocuktu; dört dörtlük. İki gün görmeyeyim, burnumda tüterdi. Arardım hemen.  </p>
			<p class="paragraf ParaOverride-6">“Nerdesin lan, hayırsız?”  </p>
			<p class="paragraf ParaOverride-6">“Biraz işim vardı da...”  </p>
			<p class="paragraf ParaOverride-6">“Çenen kopsun. Hadi zıpla. Özledik. Sucuk yaparız.”  </p>
			<p class="paragraf ParaOverride-6">Gelirdi.  </p>
			<p class="paragraf ParaOverride-6">“Kim o?”  </p>
			<p class="paragraf ParaOverride-6">“Ben geldim de...”  </p>
			<p class="_0">  </p>
			<p class="paragraf ParaOverride-6">Duygusaldı. Ve de ketum. Ben ne ettim, hangi kızı tavlayıp eve attım elifi elifine anlatırdım, o sadece dinlerdi.  </p>
			<p class="paragraf ParaOverride-6">“Sen de anlatsana oğlum.”  </p>
			<p class="paragraf ParaOverride-6">Bilirdim, sıkılırdı ben yatak yorgan maceralarımı dökülürken. Kızarırdı, utanır, terlerdi ama kasten abartırdım ki açılacağı varsa açılsın, yakışıklıydı da şerefsiz, dünya nimetlerinden faydalansın.  </p>
			<p class="paragraf ParaOverride-6">“Ondan sonra oturttum bunu dizime.... Bi yumuldum...”  </p>
			<p class="paragraf ParaOverride-6">Kıpkırmızı olurdu.  </p>
			<p class="paragraf ParaOverride-6">Ulan, pireleniyorum da bir taraftan.  </p>
			<p class="paragraf ParaOverride-6">Hayır, şu yaşa gelmişin, şu kadar yakışıklısın, elini sallasan ellisi, bir tane de mi zamazingon olmaz arkadaş? Şey misin lan sen yoksa?  </p>
			<p class="paragraf ParaOverride-6">Öyle sorulmuyordu tabii. Şöyle soruluyordu:  </p>
			<p class="paragraf ParaOverride-6">“Tamam, anladık, bekâretini gerdeğe saklıyorsun, eyvallah. Ama baktığın, ettiğin, beğenip ciddi düşündüğün kız da mı yok oğlum?”  </p>
			<p class="paragraf ParaOverride-6">“Yaa işte...” diyordu o zaman mahcup mahcup. “Var da...”  </p>
			<p class="paragraf ParaOverride-6">“Kim lan?”  </p>
			<p class="paragraf ParaOverride-6">Ölse söylemiyordu. Gıdıkla, işet, nafile.  </p>
			<p class="_0">  </p>
			<p class="paragraf ParaOverride-6">O ara bayağı bir azmışım; teke gibi saldırıyorum sağa sola. Okulun sonları yaklaşmış ondan mıdır, bahar gelmiş ondan mıdır, rakip takımdan kimi görsem dalıyorum ceza sahasına. Biri düşmese biri düşüyor yatak odama. Çok kaptırdım, ama çok.  </p>
			<p class="paragraf ParaOverride-6">Hızım kesilince aradım Fehmi’yi. Özlemişim.  </p>
			<p class="paragraf ParaOverride-6">“Nerelerdesin hayırsız?”  </p>
			<p class="paragraf ParaOverride-6">“Finallere çalışıyorum da...”  </p>
			<p class="paragraf ParaOverride-6">“Çalışmayıver bu gece. Biram var buz. Fındık fıstık da almışım. Zıpla hadi.”  </p>
			<p class="paragraf ParaOverride-6">Zıpladı:  </p>
			<p class="paragraf ParaOverride-6">“Ben geldim de...”  </p>
			<p class="paragraf ParaOverride-6">De’ni yiyim senin. Bir kucaklamışım. “Gel eşek herif gel. Özledik be.”  </p>
			<p class="paragraf ParaOverride-6">Oturttum karşıma, verdim buz gibi birasını eline, biliyorum bir bok anlatmaz, bende de macera bol mâlûm, başladım çan çan. Şunu şöyle kafaladım, buna böyle iş koydum; kulaklarına kadar kızartacağım, kararlıyım.  </p>
			<p class="_0">  </p>
			<p class="paragraf ParaOverride-6">Üçüncü hikâyeme yeni geçmiştim daha. “Kim kim kim?” dedi birden kulaklarını dikerek.  </p>
			<p class="paragraf ParaOverride-6">“N’oluyo lan? Banu işte. Var ya bir alt sınıfta, sarışın, mavi gözlü.”  </p>
			<p class="paragraf ParaOverride-6">“O Banu mu?” dedi. Sesi titriyordu ama ben terbiyesine veriyordum gene. Coşmuşum, devam edeceğim. “Çektim getirdim bunu eve tamam mı...”  </p>
			<p class="paragraf ParaOverride-6">Kalktı. Rengi solmuştu. “Gideyim...” dedi, “de” demedi.  </p>
			<p class="paragraf ParaOverride-6">İçimi bir şey ısırdı o an. Ulan? Yoksa?..  </p>
			<p class="paragraf ParaOverride-6">“Niye be? Daha yeni geldin...”  </p>
			<p class="paragraf ParaOverride-6">“Banu...” dedi zar zor. Dudakları da titriyordu şimdi. “Sorup duruyordun ya hani, ciddi düşündüğün biri var mı diye?..”  </p>
			<p class="paragraf ParaOverride-6">Allah’ım!  </p>
			<p class="paragraf ParaOverride-6">“Ee?” dedim. Benim sesim de almış başını gitmişti tir tir.  </p>
			<p class="paragraf ParaOverride-6">“Annemgille tanıştırmıştım. Biz onla ciddi düşünüyorduk da...”  </p>
			<p class="paragraf ParaOverride-6">Nasıl bayılmadım bilmiyorum. “Ama aramızda bir şey olmadı...” diye bağırdım telaşla. Yalansa yalan, yeminse yemin; Fehmi için değmez mi cehennemde yansak? “Allah belâmı versin çok namuslu kızmış. Zar zor bir çay içti, kalktı gitti. Vallaha billaha diyorum lan!”  </p>
			<p class="paragraf ParaOverride-6">Baktı baktı bana; “Neyse...” dedi. O benden daha sakindi artık. “Mühim değil. Eğlenmişiniz işte. Ben gideyim de...”  </p>
			<p class="paragraf ParaOverride-6">Gitti.  </p>
			<p class="_0">  </p>
			<p class="paragraf ParaOverride-6">Okulda göremedim onu ertesi gün. Arkadaşlarına sordum, “Yarın gelir.” dediler. “Final var. Ona çalışıyordur.” İçim rahat etmedi, aradım. Kapalı.  </p>
			<p class="paragraf ParaOverride-6">Sabaha kadar aradım; kapalı.  </p>
			<p class="paragraf ParaOverride-6">Kalk evine git işte, ne ararsın? “Yarın...” diyordum. “Finali varmış. Mutlaka gelir.”  </p>
			<p class="paragraf ParaOverride-6">Gelmedi.  </p>
			<p class="paragraf ParaOverride-6">Benim içimde bir sıkıntı. Atladım taksiye, dosdoğru bunun evine. Kaldırım insan dolu, arabalar marabalar, bir de sessiz ki sokak. Mustafa Amca’yı gördüm. Fehmi’nin öz amcası. Gözleri şişmiş, morarmış.  </p>
			<p class="paragraf ParaOverride-6">“Mustafa Amca, hayırdır?”  </p>
			<p class="paragraf ParaOverride-6">“Hayır değil koçum.” dedi bana sarılarak. “Hiç hayır değil aslanım. Gitti Fehmi. Gitti arkadaşın.” O bir yana yığıldı, ben bir yana yığıldım.  </p>
			<p class="paragraf ParaOverride-6">Kaldırımın üstünde açtım gözümü. Kolonya koklatıyorlardı. Mustafa Amca daha önce ayılmış. “Canına kıydı.” dedi oradan birileri.  </p>
			<p class="paragraf ParaOverride-6">Koştum yardım kalabalığı, üçüncü kata çıktım, ev daha da kalabalıktı; Nergis Teyze’yi buldum. Kucağında Fehmimin fotoğrafı, onu basmış bağrına. Beni görmemişti henüz.  </p>
			<p class="paragraf ParaOverride-6">“Nergis Teyze...” diye seslendim iki göz iki çeşme. “Ben geldim de...” Nergis Teyze fotoğrafı dizlerinin üstüne koyup kollarını kocaman açtı. Atıldım kucağına; sözümün devamını getiremedim.  </p>
			<p class="_0">  </p>
			<p class="paragraf ParaOverride-6">Hani söyleyecek çok şeyi vardır da nasıl söyleyeceğini bilemiyordur insan. Cümlelerini yarım bırakır hep. “Ben geldim de...” falan der.  </p>
			<p class="_0">  </p>
			<p class="paragraf ParaOverride-6">Her hafta sonu giderim Fehmiciğimin kabrine. “Ben geldim de...” der, susar kalırım.  </p>
			<p class="paragraf ParaOverride-6">Ne söyleyeyim?  </p>
		</div>
	</body>
</html>