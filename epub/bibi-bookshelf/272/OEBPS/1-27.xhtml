<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-27</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-25">YAPIŞMAYIN ÇOCUKLARA  </p>
			<p class="paragraf ParaOverride-6">“Uyumaya kalkma, dalacak gibi olursan avucunun içine iğne falan batır. Rezil olursun, söyleyeyim.” diye tembihleye tembihleye bir hâl oldu Hülya. “Tamam tamam, biliyoruz.” deyip bindim otobüse, koltuğuma yerleştim, araba yürüdü. Uyumamam lâzımdı. Zihnimi meşgûl edeyim dedim. En çok neye takmışım ben?  </p>
			<p class="paragraf ParaOverride-6">Çocukluğuma.  </p>
			<p class="paragraf ParaOverride-6">Annemle babama.  </p>
			<p class="_0">  </p>
			<p class="paragraf ParaOverride-6">Ne zaman hafif şiddette kavga etseler, beni mal gibi alıp karyolaya taşırlardı. Küçüğüm, şirinim ya, yatırırlardı aralarına, sınır çizilmiş olurdu böylece, bir o severdi bir öbürü, bir şu öperdi bir bu. Elleri üzerimde birbirine dokunup; önce yanmış gibi kaçılıp sonra kazaraymış gibi yeniden dokunup bu sefer daha yavaş uzaklaşıp en sonra bir kere daha dokunup fakat artık uzaklaşmayıp bir iyi kenetlenip masum bedenimin bu ikisini barıştırdığı âna kadar. Sevilmek, öpülmek, bicik bicik edilmek iyiydi de masum bedenim kıpırdamadan yatmak zorundaydı operasyon boyunca. Bu kötüydü.  </p>
			<p class="_0">  </p>
			<p class="paragraf ParaOverride-6">Ne zaman orta şiddette kavga etseler, beni gene yatağımdan kaldırıp karyolaya taşır, fakat bu defa araya yatırmazlardı. Bir biri alıp ötekine de götünü dönüp üstüme çullanırdı, bir öbürü çekip alıp diğerine götünü dönüp üzerime çullanırdı. Annemin yumuşak, tüysüz ve soğanla karışık sabun kokan etli butlu kollarından babamın sert, kıllı ve sigarayla karışık ter kokan kemikli kollarına gider gelirdim barıştıkları âna kadar. Ben hep kıpırdamadan yatmak zorundaydım. Mal gibi.  </p>
			<p class="_0">  </p>
			<p class="paragraf ParaOverride-6">Ve ne zaman çok şiddetli kavga etseler, beni gene mal gibi alıp taşırlardı, ama bu sefer bir tek karolaya değil. Bir bakardın salondaki çekyattayım, bir bakardın yatak odasındaki karyolada. Babamla çekyattayım diyelim; ne ilgi var ne alâka. Yatardı öyle sırtüstü, kolunun birini de başının altına alırdı, sessiz sessiz beklerdi. Bana kıpırdamak zaten yasak. Annem gelirdi sonra, babama hiçbir şey demeden malı alıp karyolaya taşır, yanına uzatır, farklı olarak bana dönüp kolunu üstüme kor, uyuyormuş gibi yapardı. Sonra tekrar babam ve çekyat, sonra tekrar annem ve karyola. Gider gelirdim elden ele.  </p>
			<p class="_0">  </p>
			<p class="paragraf ParaOverride-6">Daha aklım ermiyordu. Ne zaman babaannemgil gelip beni tatile götürdü de ben çocukları bir ay başıboş bıraktım, küt diye boşandı bunlar, aklım eriverdi. İki şey birbirine yapışıncaya kadar kıpırdamadan duran şey neyse oydum ben. Uhu.  </p>
			<p class="_0">  </p>
			<p class="paragraf ParaOverride-6">“Oh bee!” dediydim ilk günlerde. “Ne güzel işte. Kendi yatağımda yatçam, istediğim kadar kımıldıycam.”  </p>
			<p class="paragraf ParaOverride-6">Ama yanılıyordum.  </p>
			<p class="paragraf ParaOverride-6">Boşandıklarının onuncu günü falandı, annem paldır küldür daldı odama, mal gibi sırtladı gene, “Babam mı geldi?” diye sordum, cevap vermedi, karyolaya taşıdı beni, attı duvar tarafına, “Kıpırdamadan yat.” dedi, üstümü de sıkı sıkı örtüp kenarlarımı bastırdı.  </p>
			<p class="paragraf ParaOverride-6">Yattım bir müddet. Ne seven var, ne öpen, ne kolunu üstüme atan, ne barışan. Yat yat bunalmışım; yorganı biraz açayım dedim.  </p>
			<p class="paragraf ParaOverride-6">“Şşt... Kıpırdamaaa!”  </p>
			<p class="paragraf ParaOverride-6">İyi de, iş bitince yatağımıza gitmiycek miydik biz?  </p>
			<p class="paragraf ParaOverride-6">Uykum da kaçmış; kıpırdamamaya yoğunlaşıyorum çünkü, mumya gibi yatıyorum. Yastık başımı, yatak sırtımı acıtıyor. Yan döneyim dedim...  </p>
			<p class="paragraf ParaOverride-6">“Şşt. Bak kızarım. Kıpırdama dedim.”  </p>
			<p class="paragraf ParaOverride-6">Çaresiz, bekledim ki uykuya dalsın kadın. Babamla barıştırmayı başaramamışım, uykuyla barıştırayım bari, bir işe yarayayım. Bitişme yerindeki zamk gibi hareketsiz yattım. Da ne kadar?.. Terliyorum, kaşınıyorum, oram buram acıyor, ötem berim yanıyor. Bir uyusa, kıpırdayacağım azıcık. Seslendim, mışıldadı. Hah, uyumuş demek... Hemen teptim yorganı...  </p>
			<p class="paragraf ParaOverride-6">“Bak valla şimdi haa. Kemiklerini kırarım senin. Yat.”  </p>
			<p class="paragraf ParaOverride-6">Yattım, annem de üstümü örttü sıkı sıkı, yorganın duvar tarafını katlayıp altıma soktu, kenarlarımı teyelledi. Ağlayacağım, korkumdan ağlayamıyorum. Ya kıpırdarsam?  </p>
			<p class="_0">  </p>
			<p class="paragraf ParaOverride-6">Arada dalıyorum galiba, pek emin değilim, uykuda hareket eder insan. “Kime diyoruuum!” diye bağırarak uyandırıryor annem. Bazen kulağımı çekerek, bazen kıçımı çimdikleyerek, bazen hafifçe yanağıma vurarak.  </p>
			<p class="paragraf ParaOverride-6">Deli midir nedir. “Yaa nası yatçam ben yaa?”  </p>
			<p class="paragraf ParaOverride-6">“Kıpırdamadan yatacaksın. Sus!”  </p>
			<p class="paragraf ParaOverride-6">Sustum, kıpırdamadım, terledim, yandım, acıdım, mahvoldum, bittim. Leş gibi çıktım yataktan sabah. Terim de nasıl kötü kokuyor. Akşama kadar uyukladım okulda. Öğretmen, “Beşik mi salladın oğlum?” dedi dürtüp dürtüp. “Kalk, kıpırda biraz.” Ben dua ediyordum; “İnşallah annem bu gece beni karyolaya götürmez.”  </p>
			<p class="_0">  </p>
			<p class="paragraf ParaOverride-6">Ama götürdü.  </p>
			<p class="paragraf ParaOverride-6">O gece, ertesi gece ve sonraki geceler.  </p>
			<p class="paragraf ParaOverride-6">Her gece. Ben ilkokul dördü bitirip sünnet oluncaya kadar, aralıksız.  </p>
			<p class="_0">  </p>
			<p class="paragraf ParaOverride-6">İnsan her derde alışıyor. Ben de alıştım. Ceset gibi yatabiliyordum artık. Ağzıma ayna tutmasan öldüm sanırsın; öyle bir uzmanlaşmışım. Nefes alırken bile hafif hafif alıyorum ki göğsüm inip kalkmasın, kıpırdamayayım.  </p>
			<p class="_0">  </p>
			<p class="paragraf ParaOverride-6">Kendi yatağıma ricat ettikten sonra bazı geceler kendimi “Kıpırdamaa!” diye bağırarak uyandırmaya başladım. O da uykuda kıpırdadığımdan değil. Rüyamda yatmışım uyuyormuşum meselâ, annem de yanımda yatıyormuş, kıpırdıyormuş falan, ben de ona bağırıyormuşum.  </p>
			<p class="_0">  </p>
			<p class="paragraf ParaOverride-6">Annemle babamın evliliklerini yapıştıramamıştım ben, ama o ikisi yapışmıştı bana. Hülya’nın, evliliğimizin birinci haftası dolmadan “Manyak mıdır nedir?” deyip tası tarağı topladığı gibi evi terk etmesini anlayabiliyordum. İnsan tazecik eşine; “Kıpırdama, kemiklerini kırarım.” diye bağırır mı? Sonradan yalvardım yakardım, çocukluğumu anlattım da anladı sağ olsun. Odaları ayırdık, birbirimizin koynunda yatmaktan vazgeçip odalarımızın koynuna attık kendimizi. Onlar kıpırdamıyor çünkü.  </p>
			<p class="_0">  </p>
			<p class="paragraf ParaOverride-6">Ve buyur... Otuz sene olmuş evleneli, hâlâ komşuyuz.  </p>
			<p class="_0">  </p>
			<p class="paragraf ParaOverride-6">Çocukları evlilik bağının tutkalı niyetine kullanmaya kalkan anne babalar, çocuklarını da kendi zindanlarına attıklarını göremiyorlar galiba.  </p>
			<p class="paragraf ParaOverride-6">Çocuk gıdığıyla yürüyen evlilik, yok evliliktir. Veya şöyle söyleyeyim; yürüyüp giden bir evlilik falan değildir o. Çocuğun çocukluğudur yürüp giden.  </p>
			<p class="paragraf ParaOverride-6">Ne hâliniz varsa görün kardeşim; karıştırmayın çocukları. Yapışmayın.  </p>
			<p class="_0">  </p>
			<p class="paragraf ParaOverride-6">“Ne baarıyon yaa?”  </p>
			<p class="paragraf ParaOverride-6">Uyandım. Yanımdaki koltukta oturan adam kafayı yerleştirecekmiş gibi bakıyordu bana.  </p>
			<p class="paragraf ParaOverride-6">“Efendim?” dedim. Yediğim haltı biliyordum. Uyumamalıydım ben.  </p>
			<p class="paragraf ParaOverride-6">Adam üstüme hömerdi: “Sana mı soracaaz kıpırdayıp kıpırdamayacaamızı?”  </p>
		</div>
	</body>
</html>