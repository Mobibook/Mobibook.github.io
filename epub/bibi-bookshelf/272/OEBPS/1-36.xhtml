<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-36</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-34">ŞANŞ  </p>
			<p class="paragraf ParaOverride-6">Sevimli oğlandı. Çekik gözlü, elma yanaklı, kalın dudaklı. Bacakları çarpıktı yalnız, bebekliğinde kundağı çokça sıkıp arabezini kalın koymuşlardı belli. Kıyafeti her gün değişiyordu, pantolonu hariç. Bu da kalabalık bir bekâr evinde oturduğu anlamına geliyordu. Biz de talebeydik bir zamanlar. Kim erken kalkarsa bulduğunu giyer. Öyle.  </p>
			<p class="_0">  </p>
			<p class="paragraf ParaOverride-6">İlginçti, şirindi, doğaldı ve de doğal olarak kaba. Kızlar bile “Gasabalı” diyorlardı ona. Adını söyleyen yoktu. Konya’nın Kâzım Karabekir nahiyesindenmiş, sormuşlar nerelisin diye, oralılar ismi uzun diye Kâzım Karabekir demezler, “Gasaba” derlermiş, bu da ağız alışkanlığı, “Gasabalıyım.” demiş, deyiş o deyiş, üstüne yapışmış.  </p>
			<p class="_0">  </p>
			<p class="paragraf ParaOverride-6">Ünsal da Gasabalı diyordu ona. Oda arkadaşım; Kaya Mekaniği hocası. Ben Mineralojiye giriyordum.  </p>
			<p class="paragraf ParaOverride-6">“Alt sınıftan tanırım.” dedi dalgın dalgın. “Dikkat et diyeceğim ama boş... Ne yaparsan yap, durduramazsın çünkü. Pis kopya çekiyor.”  </p>
			<p class="paragraf ParaOverride-6">İsmail diye sınıfın çalışkanlarından bir öğrenci var. Bu ikisi sürekli aynı kâğıdı verirlermiş vizelerde. İster test yap, ister klasik, noktası virgülüne kadar tıpatıp kâğıtlar. “Düşünebiliyor musun?”  </p>
			<p class="paragraf ParaOverride-6">“Düşünebiliyorum.” dedim. “Fakat anlayamıyorum. Kopya diyorsan al sana kopya; bundan âlâ kanıt mı olur? Çak ikisine de sıfırı, geç git.”  </p>
			<p class="paragraf ParaOverride-6">Ters ters bakıp “Kolaysa sen çak.” dedi, sonra da hızını alamayıp iddialaştı benimle. “Var ya... Sana yarıyıl sonuna kadar avans, geçtim sıfırdan, tek bir vizede Gasabalı’ya İsmail’den yarım puan düşük verebil, şu koridora çıkıp eşekler gibi anıracağım.”  </p>
			<p class="paragraf ParaOverride-6">Ne diyordu bu yahu? Zeki adamdı Ünsal ve benden çok daha uyanık. Vardı bir bit yeniği.   </p>
			<p class="paragraf ParaOverride-6">“Yemezler.” dedim. “Versene sen şu işin sırrını.”  </p>
			<p class="paragraf ParaOverride-6">“Bana akıl öğretmeye kalktın, salak yerine koydun beni.” dedi. “Hayatta vermem.”  </p>
			<p class="paragraf ParaOverride-6">“Anırtırım ama seni!”  </p>
			<p class="paragraf ParaOverride-6">“Sıkıysa anırt. Hâttâ aile boyu yemek lan size. Hülya’yı da alırsın, dört başı mâmur bir akşam yemeği ısmarlarım ikinize.”  </p>
			<p class="paragraf ParaOverride-6">“Görüşürüz.” dedim.  </p>
			<p class="paragraf ParaOverride-6">Görüşecektik.  </p>
			<p class="_0">  </p>
			<p class="paragraf ParaOverride-6">Gittim geldim derslere, hiçbir laboratuvara girmedi Gasabalı. Sınıfta da ara ara görünüp kayboluyordu.  </p>
			<p class="paragraf ParaOverride-6">Sayılı gün çabuk geçiyor, lâdes tutuşmuş gibiydik Ünsal’la, bir gün olmasa bir gün mutlaka hatırlatıyorduk.  </p>
			<p class="paragraf ParaOverride-6">“Vizeler de yaklaşıyor bak. Aklında değil mi?”  </p>
			<p class="paragraf ParaOverride-6">“Aklımda aklımda.”  </p>
			<p class="_0">  </p>
			<p class="paragraf ParaOverride-6">Geldi çattı vize vakti...  </p>
			<p class="paragraf ParaOverride-6">Ünsal’ın vizesi pazartesiydi, benimki perşembe. “Bekle beni işin yoksa.” dedi sınıfa giderken. “Sana bir şey göstereceğim.” Durup döndü, “İki şey...” diye düzeltti.  </p>
			<p class="paragraf ParaOverride-6">İşim yoktu, bekledim.  </p>
			<p class="paragraf ParaOverride-6">Geldi.  </p>
			<p class="paragraf ParaOverride-6">Gösterdi.  </p>
			<p class="paragraf ParaOverride-6">“Bu İsmail’in kâğıdı...” deyip birini, “Bu da Gasabalının.” deyip öbürünü koydu önüme. “Bak bakalım.”  </p>
			<p class="paragraf ParaOverride-6">Baktım.  </p>
			<p class="paragraf">İki kâğıt, noktasına virgülüne kadar aynıydı. Hem klasik yapmıştı sınavı Ünsal, hem de tartışma sorusu katmıştı araya. Sadece isimler farklıydı, bir de el yazıları. Onun dışında fotokopi gibiydi; yeminle. Satır sonundan sayfa sonuna, kelime bölme çizgilerine kadar.  </p>
			<p class="paragraf ParaOverride-6">“Salak mısın?” dedim parlayarak. “Ne düşünüyorsun aslanım, bas sıfırı, çal yere. Kopya işte. Buz gibi kopya. Mahkemeye versen kazanırsın.”  </p>
			<p class="paragraf ParaOverride-6">İnanamıyordum Ünsal’ın bu cahilliğine. İnsan tartışmalı soruda aynı şeyi tartışır mıydı? Hadi tartıştı, aynı hatayı yapar mıydı? Hadi yaptı, aynı kelimeleri kullanır mıydı?  </p>
			<p class="paragraf ParaOverride-6">“Deli etme beni.” dedi. “Bak gene akıl öğretiyorsun. Nasıl veririm sıfırı kardeşim?”  </p>
			<p class="paragraf ParaOverride-6">“Pes!” dedim. Asıl soru bu değildi çünkü. Şuydu: Nasıl vermezsin sıfırı?  </p>
			<p class="paragraf ParaOverride-6">Sordum aynen.  </p>
			<p class="paragraf ParaOverride-6">“Vermem.” dedi. “Ölsem vermem. Sen de vermeyeceksin.”  </p>
			<p class="paragraf ParaOverride-6">Öyle bir verecektim ki, aklı şaşacaktı. “Göreceğiz.” dedim. “Perşembe ola hayrola.”  </p>
			<p class="_0">  </p>
			<p class="paragraf ParaOverride-6">Perşembe oldu. Kartal gibi girdim sınıfa. Baktım bizimki en arkaya çekmiş kolluklu sandalyesini, yanında da İsmail, ohh! “Hoş geldiniz beyefendi.” dedim buna. “Sizi aramızda görmek ne hoş.”  </p>
			<p class="paragraf ParaOverride-6">Sınıf gülüştü.  </p>
			<p class="paragraf ParaOverride-6">“Hoş bulduh!” dedi ayı.  </p>
			<p class="paragraf ParaOverride-6">Sınıf daha çok gülüştü.  </p>
			<p class="_0">  </p>
			<p class="paragraf ParaOverride-6">Önce boş kâğıtları dağıttım, sonra da oturma düzenini. İsmail’i attım en arka çapraza, Gasabalıyı çektim sınıfın ortasına, tam tahtanın önüne, yönünü de tahtaya çevirttirdim, “Yazın.” deyip sıraladım soruları. Ama cürmüm bu kadar değildi. “Başlayın.” der demez tepesine dikildim, fısıldadım: “Kafanı ya da gözünü bana çevirdiğin anda kâğıdını alırım.”  </p>
			<p class="paragraf ParaOverride-6">Birbirinize bakmayın demeyecektin öğrenci milletine, bana bakmayın diyecektin. Sana bakıp seni kollamadan kopya çekemezler çünkü.  </p>
			<p class="paragraf ParaOverride-6">Ulan kırk yılın Ünsal’ı, şu kadarcık tedbiri de alamıyorsun ya...  </p>
			<p class="paragraf ParaOverride-6">Kılı kıpırdayamadı Gasabalının tabii. Alıcı kuş gibiydim ensesinde. İsterse bütün sınıf kopya çeksin.  </p>
			<p class="paragraf ParaOverride-6">“Bitti.” dediğim anda da ilk onun kâğıdını çektim önünden.  </p>
			<p class="_0">  </p>
			<p class="paragraf ParaOverride-6">Ünsal kapıda bekliyordu beni.  </p>
			<p class="paragraf ParaOverride-6">“Ne yaptın?”  </p>
			<p class="paragraf ParaOverride-6">“Çatlama. Gidelim odamıza, anlatırız.”  </p>
			<p class="paragraf ParaOverride-6">Tilkiliğimi ballandıra ballandıra anlattım odada. Gözlerini kısarak dinledi, “Görelim bakalım marifetini.” dedi. “Koy şu ikisinin kâğıdını buraya.”  </p>
			<p class="paragraf ParaOverride-6">Koydum. Sola Gasabalınınkini, sağa İsmailinkini. “Kolay mı lan benden kopya çekmek.” diye de gıcık veriyordum o arada.  </p>
			<p class="paragraf ParaOverride-6">Hiç oralı olmadı. Ellerini kâğıtların üstüne kapattı, “Ya bire bir aynıysa?” dedi.  </p>
			<p class="paragraf ParaOverride-6">Ne biliyordu bu herif Allah aşkına? Pirelendim. “İmkânı yok.” dedim azıcık güvenim sarsılarak.  </p>
			<p class="paragraf ParaOverride-6">“Tekrar soruyorum.” dedi. “Ya aynıysa? Basacak mısın sıfırı?”  </p>
			<p class="paragraf ParaOverride-6">“Kopya çekmedi ki...” dedim. “Nasıl basayım?” Kalan güvenim de uçtu gitti. “İmkân yok yani...”  </p>
			<p class="paragraf ParaOverride-6">Ünsal ellerini çekti. “Bak bakalım.”  </p>
			<p class="paragraf ParaOverride-6">Baktım.  </p>
			<p class="paragraf ParaOverride-6">Aynıydı.  </p>
			<p class="paragraf ParaOverride-6">Satırbaşına, tartışma sorusuna, doğrusuna, yanlışına, mantık yürütmesine ve mantık hatasına kadar.  </p>
			<p class="paragraf ParaOverride-6">Sırıttı Ünsal.  </p>
			<p class="paragraf ParaOverride-6">“Versene sıfır.”  </p>
			<p class="paragraf ParaOverride-6">Ağlayacaktım. “Veremem.” dedim.  </p>
			<p class="paragraf ParaOverride-6">Bir başladı seninki; kaç aydır içinde tutuyormuş. Vay efendim tek akıllı ben miymişim de, vay ben onu salak mı sanıyormuşum da, ikisini yan yana oturttuğunu nasıl düşünebilirmişim de, hadiymiş de, sıkıysa bassaymışım sıfırıymış da. Gık diyemedim.  </p>
			<p class="_0">  </p>
			<p class="paragraf ParaOverride-6">Hayat devam etti, vizeler de. Kâbus gibiydi; kendini tekrar eden bir kâbus. Ünsal alışmış tabii alt sınıftan, dalgasını geçiyordu benimle. Çıldırıyordum her sınavdan sonra ve evde de kâğıtları Hülya’nın önüne koyup koyup çıldırmaya devam ediyordum. “Şuna bak yaa... Şuna bak...” diye sızlanıyordum. “Noktasına virgülüne kardeşim. Bari heceleri aynı yerden bölme lan! Dalga geçme lan bari!”  </p>
			<p class="paragraf ParaOverride-6">“Aklıma çok şahane bi akıl geldi.” dedi Hülya birden.   </p>
			<p class="paragraf ParaOverride-6">Bunu hiç beklemiyordum; inanasım, hâttâ umasım bile yoktu ama ayıp olmasın diye sordum.  </p>
			<p class="paragraf ParaOverride-6">“Neymiş?”  </p>
			<p class="paragraf ParaOverride-6">Bilgiç bilgiç güldü.  </p>
			<p class="paragraf ParaOverride-6">“Sözlüye kaldır.”  </p>
			<p class="paragraf ParaOverride-6">Avaz avaz bağırdım artık. “Yuh!” dedim. “Yuh! Ortaokul mu burası?”  </p>
			<p class="paragraf ParaOverride-6">Başladı ağlamaya.  </p>
			<p class="paragraf ParaOverride-6">“Ne bileyim ben yaa... Ne baarıyon?”  </p>
			<p class="paragraf ParaOverride-6">Hep ağlar, aldırmadım.  </p>
			<p class="_0">  </p>
			<p class="paragraf ParaOverride-6">Finallere bir hafta kalmıştı ve eşşek gibi geçer not vermek zorundaydım oğlana. Ne sorarsan sor, kaç takla atarsan at, nafile.  </p>
			<p class="paragraf ParaOverride-6">Lâf arasında Ünsal’a bahsettim Hülya’nın saftirikliğinden. Önce güldü, sonra susup “Ben yapamam, ama sen yapabilirsin.” dedi. “Sözlü ha! Vallaha Hülya çok akıllı kız.”  </p>
			<p class="paragraf ParaOverride-6">Güler misin ağlar mısın? “Ne diyon oğlum sen?” dedim. Hepten kafayı yemiş bunlar.  </p>
			<p class="paragraf ParaOverride-6">Ama yememişlerdi. Ünsal açıklık getirdi konuya. Öyle bir aklıma yattı ki, akşam eve bir demet çiçek alıp götürdüm, Hülya’yı sarılıp sarılıp öptüm, sonra da yemeğe çıkardım. Bu sefer de duygulanmıştı. Gene ağladı.  </p>
			<p class="_0">  </p>
			<p class="paragraf ParaOverride-6">Final günü belliydi. Eli boş gönlü hoş gittim sınıfa, bekliyor kuzular; Gasabalı şimdiden çekmiş sandalyesini kürsünün oraya. “Baylar bayanlar...” dedim kapının ağzından, “Final laboratuvarda. On dakika sonra herkesi orada göreceğim.”  </p>
			<p class="_0">  </p>
			<p class="paragraf ParaOverride-6">Her şeyi hazırlamıştım sabahtan. Tortul, kırıntılı, organik, kimyasal, magmatik, morfik, çakıl, moloz, konglomerakuvarsit, oolit, sarkıtdikit, şiştozite, kristal ve de kum taşını ayrı ayrı keselere koymuş, keseleri de hep beraber çuvalların içine yerleştirip her masaya bir çuval gelecek şekilde otuz kişiyi beş masaya bölmüştüm.  </p>
			<p class="paragraf ParaOverride-6">Şaşkın şaşkın bakıyorlardı. Grupları ayırdım. Sınavın kuralını da açıkladım güzelce. Tek hak, tek soru. Hepsi bundan ibaretti. “İlk olarak Gasabalııı...” deyip gittim bunun masasına.   </p>
			<p class="paragraf ParaOverride-6">“Naabacaaz hocam?”  </p>
			<p class="paragraf ParaOverride-6">“Biz değil Gasabalı.” dedim. “Sen yapacaksın.” Çuvalı koydum önüne. “Daldır elini, bir kese çek.”   </p>
			<p class="paragraf ParaOverride-6">Elma yanakları kıpkırmızı oldu.  </p>
			<p class="paragraf ParaOverride-6">“Amma buna çalışmadıydıh...”  </p>
			<p class="paragraf ParaOverride-6">“Çalışmana gerek yoktu canım. Laboratuvara gelseydin yeterdi. Çek.”  </p>
			<p class="paragraf ParaOverride-6">Daldırdı elini, karıştırdı, çekti.  </p>
			<p class="paragraf ParaOverride-6">“Aç keseyi.  </p>
			<p class="paragraf ParaOverride-6">“Açtı.  </p>
			<p class="paragraf ParaOverride-6">“Çıkar içindeki kayacı.”  </p>
			<p class="paragraf ParaOverride-6">Çıkardı. Kumtaşıydı.  </p>
			<p class="paragraf ParaOverride-6">“Söyle bakalım. Nedir bu?”   </p>
			<p class="paragraf ParaOverride-6">Baktı. “Gumtaşı.” dedi.  </p>
			<p class="paragraf ParaOverride-6">Yanaklarımı bir ateş bastı. “Nerden bildin be?” diye inledim. “Bir tek laboratuvara girmedin oğlum sen?”  </p>
			<p class="paragraf ParaOverride-6">“Şanş.” dedi. “Bizim gasabada çoh var bunlardan.” Etli dudakları yayıldı da yayıldı. “Çıhabilir miyim?”  </p>
			<p class="paragraf ParaOverride-6">“Hayır!” diye bağırdım. “Yok öyle beleş. Şansın yaver gitmiş, kendin söyledin.” Tuttum bunu elinden, başka bir masaya götürdüm. “Bunu da bil, sana yüz.” deyip ben daldırdım elimi çuvala. Kazara kum taşı çekmeyeyim diye de el yordamıyla kristalit bir şeyler bulmaya çalıştım. Çektim, uzattım keseyi. “Aç, çıkar, söyle.  </p>
			<p class="paragraf ParaOverride-6">Açtı, çıkardı, söyledi: “Gumtaşıı...”  </p>
			<p class="paragraf ParaOverride-6">Evet, kum taşıydı.  </p>
			<p class="paragraf ParaOverride-6">“Sayılmaz.” dedim. Sınıf gülüşüyordu ama umurumda değildi. Yan masaya götürdüm bu sefer. Okulun en tembel kızını çağırdım yanıma, “Sen çek Leman.” dedim. “İyi karıştır.”  </p>
			<p class="paragraf ParaOverride-6">Leman daldırdı elini, karıştırdı, çekti, keseyi bana uzattı.  </p>
			<p class="paragraf ParaOverride-6">“Bana uzatma, ona uzat.”  </p>
			<p class="paragraf ParaOverride-6">Ona uzattı.  </p>
			<p class="paragraf ParaOverride-6">O aldı, açtı, çıkardı, “Gumtaşı.” dedi.  </p>
			<p class="paragraf ParaOverride-6">Baktım; kum taşı. “Geçtin Gasabalı.” dedim. “Yüz. Çıkabilirsin.”</p>
		</div>
	</body>
</html>