<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-35</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-33">HAFTANIN SALAĞI  </p>
			<p class="paragraf ParaOverride-6">Bilmeyenler için kısa bir not düşeyim: Hentbol, yedi kişiyle oynanır. Ve sporcu milletine güven olmaz. Asla.  </p>
			<p class="_0">  </p>
			<p class="paragraf ParaOverride-6">Samsun deplasmanındaydık. Lobide oturuyorum. Osman’ı aradım. Osman; yardımcım, canım.  </p>
			<p class="paragraf ParaOverride-6">“Benim odaya geçedur Osman. Ben de geliyorum.”  </p>
			<p class="paragraf ParaOverride-6">Kalktım, asansörün kapısını açtım; karşımda Yusuf.  </p>
			<p class="paragraf ParaOverride-6">“Binmeyin Hocam. Bozuk.”  </p>
			<p class="paragraf ParaOverride-6">Bindim. Asansörü tanımıyordum ama Yusuf’u tanıyordum. “Yusufcum...” dedim, “Kabine girince kat düğmesine basmazsan ışıklar söner.”  </p>
			<p class="paragraf ParaOverride-6">“Aa?” dedi. “Vallaha mı?”  </p>
			<p class="paragraf ParaOverride-6">Lobide otururken görmüştüm girdiğini. On beş dakikadır falan bekliyordu demek.  </p>
			<p class="paragraf ParaOverride-6">“Gel seni gideceğin yere bırakayım.”  </p>
			<p class="_0">  </p>
			<p class="paragraf ParaOverride-6">Odada, “Bırak maçı da...” dedim Osman’a, “Yusuf’u ne yapacağız, Yusuf’u?”  </p>
			<p class="paragraf ParaOverride-6">Yusuf takımın salağıydı, aynı zamanda da yıldızı. Bir oyuncu hem salak hem de üstün yetenekli olursa garip bir tepkime yaratır; bilen bilir. Oyuncularınız kafa yapmakla yağ çekmek arasında o uçtan bu uca savrulurlar, psikolojileri bozulur. Az önce soyunma odasında şortunu ters giydiği için dalga geçtikleri adam az sonra maçı kurtaracak, uçup giden primi ceplerinden tarafa çevirecektir çünkü.  </p>
			<p class="paragraf ParaOverride-6">Osman bir baktı bana.  </p>
			<p class="paragraf ParaOverride-6">“Gene ne yaptı?”  </p>
			<p class="paragraf ParaOverride-6">Asansör maceramızı anlattım. Hem güldü hem üzüldü. Sonra da “Bir fikrim var ama?..” dedi.  </p>
			<p class="paragraf ParaOverride-6">Yusuf’un salaklığını tedavi edebilecek her fikre açıktım. Öksürüğünü kesse yeterdi.  </p>
			<p class="paragraf ParaOverride-6">“Söyle bakalım.”  </p>
			<p class="paragraf ParaOverride-6">“Lisede rehberlikçimiz oynatırdı bu oyunu.” diye başladı Osman. “Amaç tedavi değil, terapiydi. Hem güler eğlenir, hem birbirimizi hoş görmeyi, hem empati kurmayı öğrenirdik. İşe yaradı mı dersen, evet derim. Gene yarayabilir. Bakarsın takımın Yusuf’a nefreti sönümleniverir.”  </p>
			<p class="paragraf ParaOverride-6">“Eşek kadar adamlara oyun mu oynatacağız?”  </p>
			<p class="paragraf ParaOverride-6">“Aynen... “Haftanın Salağı” yarışması. Oyunumuz bu.”  </p>
			<p class="paragraf ParaOverride-6">Deplasman yolculuklarında, takım otobüsün arkasında toplanacak, herkes sırayla o hafta yaptığı en favori salaklığı anlatacaktı. Salağımız kapalı oylamayla tespit ediliyordu. Tezahürat mezahürat, gülüp eğlenecekti millet, hem de yakınlaşacaktı. Ve oyun, deplasman dönüşündeki seyahatlerde de tekrarlanacaktı.  </p>
			<p class="paragraf ParaOverride-6">“İyi de...” dedim, “Ya o hafta deplasman yoksa?”  </p>
			<p class="paragraf ParaOverride-6">“Abi,” dedi Osman, “Şimdi oylama yapsak sen kazanırdın kesin. Yoksa yok. Ankara’da toplanıveririz.”  </p>
			<p class="paragraf ParaOverride-6">Bozuldum.  </p>
			<p class="paragraf ParaOverride-6">“İyi. Oynasınlar. Bana ne!”  </p>
			<p class="paragraf ParaOverride-6">“Yok öyle abi...” dedi, “Biz de katılacağız. Asıl mühimi o. Sporcu hocanın da salaklık yapabileceğini görecek ki rahat hissetsin. Yoksa anlatmaz kimse.”  </p>
			<p class="paragraf ParaOverride-6">“Saçmalama. Çoluk çocuğun önünde...”  </p>
			<p class="paragraf ParaOverride-6">“Hani eşek kadar adamlardı?”  </p>
			<p class="paragraf ParaOverride-6">“Uzatmayalım...” dedim. “Sen başlarsın, ben arkadan gelirim gerekirse.”  </p>
			<p class="paragraf ParaOverride-6">Taktik değerlendirmeye geçtik, hazırlandık, odalarımızı boşaltıp lobiye indik.  </p>
			<p class="_0">  </p>
			<p class="paragraf ParaOverride-6">Yöneticimiz Atilla Bey Yusuf’a bozuk atıyordu orta yerde. Yanlarına gittim.  </p>
			<p class="paragraf ParaOverride-6">“Ne oldu? Ne yaptı gene?”  </p>
			<p class="paragraf ParaOverride-6">Atilla Bey bıyıklarını yiye yiye anlattı.  </p>
			<p class="paragraf ParaOverride-6">O zamanlar 900’lü hatlar vardı meşhur. “Üç harfli bir ilimizi söyleyiniz... A - Van, B - Bolu, C - Çanakkale...” gibi sorular sorup gazlıyorlardı milleti. “Bravo. Kuraya katılmaya hak kazandınız. Daha fazla kura numarası için yeni soruya geçmek istiyorsanız 1’e basınız.” falan. Yusuf da açmış gece odasından, “Kesin kazanırım. Bütün soruları biliyom. Çekerim altıma mis gibi BMW’yi.” deyip sabaha kadar bas babam bas.  </p>
			<p class="paragraf ParaOverride-6">“Ee?” dedim örtülü bir empati duygusuyla. “Oynamışsa oynamış. Bize ne?”  </p>
			<p class="paragraf ParaOverride-6">Bize ne değilmiş işte. Otel odalarındaki telefonu bedava sanıyormuş yavru. “Hocam...” dedi, “Odadan odaya arıyoz yazmıyo, resepsiyonu arıyoz yazmıyo filan ya...”  </p>
			<p class="paragraf ParaOverride-6">“Biz ödedik eşek gibi.” diyerek araya girdi Atilla Bey. “Bi deplasman parası daha girdi durduk yerde.”  </p>
			<p class="paragraf ParaOverride-6">“Maaşımdan kesersiniz Abi.”  </p>
			<p class="paragraf ParaOverride-6">“Yok, bi de kesmeyecektik.”  </p>
			<p class="paragraf ParaOverride-6">Yusuf gitti, ben arkasından sırıttım. Haftanın Salağı belli olmuştu. Belki de oynardım dönüşte. Dur bakalım. Şu maç bitsindi de hayırlısıyla.   </p>
			<p class="_0">  </p>
			<p class="paragraf ParaOverride-6">Bitti maç, ama kan ter içinde bitti. Yanlış liste verdiğim için iki kritik oyuncumuzdan mahrum kalınca bir sayıyla zor kazandık sayemde. Öldük öldük dirildik.  </p>
			<p class="paragraf ParaOverride-6">Sporcular duşa girdi, ben de sigaramı tüttürerek geçtim otobüse. Ama binemedim; içeride bir dolu adam. “Hayrola?” dedim şoföre. “Biz yürüyerek mi döneceğiz?”  </p>
			<p class="paragraf ParaOverride-6">“Valla bilmiyorum.” dedi adam. “Atilla Bey’e sorun.”  </p>
			<p class="paragraf ParaOverride-6">Bulup sordum. Samsunlu sporcumuz Soner, “Birkaç akrabam var. Dönüşte onları da alsak olur mu?” diye izin istemiş, Atilla Bey de “Olur ama molada yediklerine karışmam.” demiş.  </p>
			<p class="paragraf ParaOverride-6">Soner’in “birkaç” akrabası tamı tamına on dört kişiydi. Otobüs, masalı kanepeli özel imalât, dövsen yirmi beş kişi alır. Gidip Soner’i duştan çıkardım, ıslak ıslak getirdim.  </p>
			<p class="paragraf ParaOverride-6">“İndir şunları.”  </p>
			<p class="paragraf ParaOverride-6">Karadenizliyi küstürdün mü ağır bedel ödüyorsun. İnerken hepsi teker teker suratına tükürdü Soner’in. Ben gene sırıttım. Belki de Haftanın Salağı?.. Dur hele.  </p>
			<p class="_0">  </p>
			<p class="paragraf ParaOverride-6">Yola revân olduk. Takım pür neşe, Osman soyunma odasında oyunu anlatmış bunlara, anonsu duyunca arka taraftaki masayı, L koltuklu kısma taşındılar. Beni de çağırdılar tabii.  </p>
			<p class="paragraf ParaOverride-6">“Atilla Bey de oynarsa gelirim.” deyip topu taca atmaya çalıştım, “Gelirim, noolacak?” dedi Atilla Bey, mecburen kalktım gittim, halkımın arasına karıştım.  </p>
			<p class="paragraf ParaOverride-6">“Sol baştan başlıyoruz.” dedi Osman. Moderatörümüz oydu; sol baş ise ben.  </p>
			<p class="paragraf ParaOverride-6">“İşte biliyorsunuz çocuklar... Listeler karışınca... Zor bir maç oldu. Bunda benim de payım çok.”  </p>
			<p class="paragraf ParaOverride-6">Moderatörümüz araya girdi: “Neyiniz çok?”  </p>
			<p class="paragraf ParaOverride-6">“Şey işte... Payım.”  </p>
			<p class="paragraf ParaOverride-6">“Anlaşılmadı?”  </p>
			<p class="paragraf ParaOverride-6">Maksadını biliyordum. “Salaklığım salaklığım.” dedim. “Anlaşıldı mı?”  </p>
			<p class="paragraf ParaOverride-6">Tek tük gülüşmeler oldu. “Bu konuya tekrar döneceğiz.” deyip sıradan gitti moderatör. Ben resmi geçide odaklandım. İlk Asım geçti.  </p>
			<p class="paragraf ParaOverride-6">“Dün öğle yemeğinde salataya zeytinyağı istediydim, garsonlar sallanınca mutfağa geçip kendim alayım dedim. Pril almışım. Ağzımın içi hâlâ zehir. Bu da bi salaklık yani.”  </p>
			<p class="paragraf ParaOverride-6">Herkes “Vay salak vay” diyerek önündeki bloknota kayıt düştü.  </p>
			<p class="paragraf ParaOverride-6">Soner mâlûm, büyük tezahürat aldı.  </p>
			<p class="paragraf ParaOverride-6">Yusuf, ki maçın da yıldızıydı, 900’lü hat meselesini anlatınca ışıltısı daha bir arttı. “Salağım ben vallaha.” dedi sonunda. “Beni seçin lan. Gitti cânım maaş.”  </p>
			<p class="paragraf ParaOverride-6">“Kaç maaş kaç maaş?” diyerek araya girdi Atilla Bey. Sıranın sonundaydı, ama tutamadı kendini. “Yav aslında... Hocaa... Listeleri karıştıran sen değildin, bendim.” Sırıtıyordu. Takıma dönüp devam etti: “Hoca bana doğru liste verdiydi, ben karıştırmışım. Esas şey benim yani.”  </p>
			<p class="paragraf ParaOverride-6">“Salak?” Osman hiç acımıyordu.  </p>
			<p class="paragraf ParaOverride-6">“Hıı... İşte. Salak.”  </p>
			<p class="paragraf ParaOverride-6">Osman, bir Atilla Bey’e bir bana baktı, “Bu konuya tekrar döneceğimizi söylemiştim.” dedi bir kere daha. “Allah Allah?” diye düşündüm. Dün gece ben de oynamıştım biraz 900’lü, ama sabah erkenden kalkıp hesabı kapatmıştım. Onu biliyor olabilir miydi? Resepsiyonu falan kafaya alıp?  </p>
			<p class="paragraf ParaOverride-6">Kafamı kaldırdım ki bütün takım dönmüş bana bakıyor. “Ne?” dedim. “Devam etsenize.”  </p>
			<p class="paragraf ParaOverride-6">Ettiler. O anlattı, öbürü anlattı, güldük ettik. Yusuf açık ara önde gidiyordu bence.  </p>
			<p class="paragraf ParaOverride-6">Osman anlattı son. Ben resepsiyonda sattıklarını görünce market falan dolanmayıp sigaralarımı oradan almıştım. O da sanmış ki otelin marketi var. Dün gece odasına çıkarken yaslanmış bankoya, boksör donla çorap istemiş.  </p>
			<p class="paragraf ParaOverride-6">Tezahürat gırla. “Osman Hoca buraya - Yumruk havaya...” falan. “Lütfen ihsâs-ı rey yapmayalım.” diyordu o gayet ciddi.  </p>
			<p class="paragraf ParaOverride-6">“Bitti.” dedim ben de destek vererek. “Hadi oylamaya geçelim.”  </p>
			<p class="paragraf ParaOverride-6">Asım kolumu tuttu. “Daha bitmedi.” dedi. Takım onu tasdik ederken “Evet, bitmedi.” diyerek Osman devraldı sözü. “Gelelim size...”  </p>
			<p class="paragraf ParaOverride-6">“Bana mı?”  </p>
			<p class="paragraf ParaOverride-6">Çok ciddiydi herif.  </p>
			<p class="paragraf ParaOverride-6">“Lütfen cevap verin; hentbol kaç kişiyle oynanır?”  </p>
			<p class="paragraf ParaOverride-6">“Yetmiş beş...” dedim hafiften sinirlenerek. Biz bu sporun kitabını yazmışız; soruya bak.  </p>
			<p class="paragraf ParaOverride-6">Soner atıldı: “Dokuz olmasın?”  </p>
			<p class="paragraf ParaOverride-6">Osman, “Aynalar yalan söylemez.” diyerek gösterişli bir kol hareketiyle dikkatimizi otobüsün videosuna çekti. “İzleyelim, öğrenelim bakalım kaç kişiyle oynanırmış.”  </p>
			<p class="paragraf ParaOverride-6">Uzaktan kumandaya basıp Samsun maçının kasetini harekete geçirdi. “Son üç dakikayı izliyoruz.” dedi. “Neredeyse canımızı alacak en kritik bölümü.”  </p>
			<p class="paragraf ParaOverride-6">İzledik.   </p>
			<p class="paragraf ParaOverride-6">Samsun sahada dokuz kişiydi.  </p>
			<p class="paragraf ParaOverride-6">Ben bas bas bağırıyorum “Pivota bakın.” diye ya hangisine baksın çocuklar, adamların üç pivotu var.  </p>
			<p class="paragraf ParaOverride-6">Üstelik beni uyarmaya çalışıyorlar elleriyle dokuz işareti yaparak. Ben de “Oyuna Serkan’ı al.” diyorlar sandığım için “Size ne? İşinize bakın. Bi pivota sahip çıkamadınız.” diye azarlıyorum.  </p>
			<p class="paragraf ParaOverride-6">Takım kaptanı Ömer hakeme itiraz ediyor. Ben çekiyorum çocuğu kolundan, bağırıyorum: “Maçın sonunda bizi eksik mi bıraktıracaksın?” Duyuluyor her şey.  </p>
			<p class="paragraf ParaOverride-6">Osman, “Abi dokuz dokuz...” diye hopluyor sağımda, omzuma dokunuyor, onu da fırçalıyorum. “Oyuna kimi alacağıma ben karar veririm Osman.” Bir de itip kakıyorum çocuğu.  </p>
			<p class="paragraf ParaOverride-6">Maçın bitiş düdüğü geliyor. Yeniyoruz. Muzaffer bir edayla bir sıçrayışım var...  </p>
			<p class="_0">  </p>
			<p class="paragraf ParaOverride-6">“Kapatın şunu.” dedim. “Anladık. Uyumuşuz. Kazandık sonuçta, değil mi?”  </p>
			<p class="paragraf ParaOverride-6">“Evet.” dedi Yusuf. “Size rağmen.” Bak Allah’ın salağına.  </p>
			<p class="_0">  </p>
			<p class="paragraf ParaOverride-6">Osman, “Oylama başlasın.” dedi.  </p>
			<p class="paragraf ParaOverride-6">Başladı, bitti, kutu döküldü masaya, oylar sayıldı.  </p>
			<p class="paragraf ParaOverride-6">Yusuf: 1 oy  </p>
			<p class="paragraf ParaOverride-6">Hoca: 16 oy.  </p>
			<p class="paragraf ParaOverride-6">Atilla Bey bile bana vermiş. Bunu bir kenara yazdım.  </p>
			<p class="paragraf ParaOverride-6">Tam “Hakem ne iş yapıyor kardeşim?” diyecektim, tezahürat başladı.  </p>
			<p class="paragraf ParaOverride-6">“Haftaanın Saalaağı - Haftaanın Saalaağı”  </p>
		</div>
	</body>
</html>