<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-32</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-30">AŞKIN HASRETLE İMTİHANI  </p>
			<p class="paragraf ParaOverride-6">Evimizin gülü, mahallemizin medâr-ı iftiharı, at kadar bir dobermandı; korkmayan taş olsun. Bir haysiyet âbidesi gibi yürürdü sokakta. Dizlerini sirk atları gibi büker büker indirir, tırnaklarını kastanyet kadar ritmik şıngırdatırdı.   </p>
			<p class="_0">  </p>
			<p class="paragraf ParaOverride-6">“Julia varsa mesele yok.” derdi bizim üst katlar. Daha sekiz aylıkken apartmana girmeye kalkan iki hırsızı kaçırtmıştı. Hem de yerinden kalkmadan. Boru gibi sesi mahalleyi ayağa kaldırdı mıydı yeterdi. Ve kaldırırdı. Mahalle ne; dünyayı ayağa kaldırırdı.  </p>
			<p class="paragraf ParaOverride-6">“Eve gemi çarpacak sandım.” demişti o gece Kuşçu. Ki biz Ankara’da oturuyorduk. “Sokağa nasıl fırladım bilmiyorum. Baktım, iki gölge, Zeliha Teyze’nin balkonundan atladıkları gibi...”  </p>
			<p class="_0">  </p>
			<p class="paragraf ParaOverride-6">Önce merhametle imtihan ettik Julia’yı. Bilip etmeden...  </p>
			<p class="paragraf ParaOverride-6">Hülya, Sıhhiye üst geçidinden, düğmesine basınca ağlayan bir oyuncak kurbağa alıp getirmiş. Verdik Julia’ya oynasın diye. O da başladı evirip çevirmeye. Derken düğmesine bastı kazara. Kurbağa ağlamaya başladı, Julia kurbağaya sarılıp daha beter ağlamaya. Oyuncağın pili bitene kadar susturamadık o gece.  </p>
			<p class="paragraf ParaOverride-6">“Çok merhametli bu.” dedik biz birbirimize. Kurbağaya bir daha pil takmadık.  </p>
			<p class="paragraf ParaOverride-6">Sonra usûl erkânla imtihan etti Kuşçu. Sırf belediye ruhsat versin diye yapılmış yalandan apartman otoparkı, otoparktan başka her şeydi doğal olarak. Mangal falan yapardık ayı gibi. Julia’yı sokağa çıkarırken oradan geçirirdik. Julia da Kuşçu’nun büyücek güvercin kafesinden saldığı güvercinlere bakar, iç çekerdi.  </p>
			<p class="paragraf ParaOverride-6">“Sal bakalım.” dedi bir gün Kuşçu. “Saldırırsa tutarsın.”  </p>
			<p class="paragraf ParaOverride-6">Saldım. Julia oturdu bir kenara, güvercinleri seyretti uslu uslu. Sonraki günlerde Kuşçu’ya yardım etmeye başladı. Güvercinlerin her volta saatinde çişi gelmiş gibi yapıyordu artık. Ben de yemiş gibi yapıyor, çıkarıyordum bunu otoparka, o oturup seyrediyordu. Ne zaman Kuşçu uçsunlar da kanatları hamlamasın diye  “Kişee!” demeye başladı güvercinlere, o zaman harekete geçiyordu bizimki. Yerden kalkmayan güvercinleri kaldırma işini üstlenmişti. Koşup koşup tam “Eyvah, ezecek!” dediğin anda zınk diye fren yapıyor, hayvan uçtu uçtu, uçmadı, kulağının dibinde tabanca gibi patlıyordu:  </p>
			<p class="paragraf ParaOverride-6">“Bav!”  </p>
			<p class="paragraf ParaOverride-6">Kuşçu yanına çağırdı beni bir gün. “Baksana... Bizim kuşlar Julia’yla konuşmaya başladı.”  </p>
			<p class="paragraf ParaOverride-6">“Nasıl?” dedim.  </p>
			<p class="paragraf ParaOverride-6">“Görmüyor musun?” dedi, “Günden güne azalıyor ben kişeledikçe kalkan. Bekliyorlar ki Julia gelsin kaldırsın.”  </p>
			<p class="paragraf ParaOverride-6">Sahiden de öyle gibiydi.  </p>
			<p class="paragraf ParaOverride-6">Sonra sahiden öyle olduğunu gördük de gibi’yi attık. Bir ay sonra yerden kalkan güvercin kalmamıştı çünkü. İllâ Julia koşa koşa gelip bav’layacak.  </p>
			<p class="paragraf ParaOverride-6">Alalı beleli, beyazlı morlu otuz kırk güvercin, bir de Julia, bir eğleniyorlardı ki.  </p>
			<p class="_0">  </p>
			<p class="paragraf ParaOverride-6">“Bu kızın yanında konuştuklarına dikkat et, her lâfı anlıyo, bak sana söyliyim.” dedi bir gün Hülya.  </p>
			<p class="paragraf ParaOverride-6">Benim de bazı şüphelerim vardı. Bir süredir “Masadan yemek vermem kardeşim!” kararlılığımla açık açık dalga geçtiğini gözlemliyordum çünkü. Normalde yarım ekmeği bir lokmada yutan hayvan, ne zaman Hülya bana çaktırmadan bir ekmek kırıntısı verse koşarak yanıma gelip göstere göstere ağzını caplatıyordu.  </p>
			<p class="paragraf ParaOverride-6">“Gene masadan bir şey verdin de mi?” diye çatıyordum hemen Hülya’ya.  </p>
			<p class="paragraf ParaOverride-6">“Aa, nerden bildin?”  </p>
			<p class="paragraf ParaOverride-6">“Bilirim ben.”  </p>
			<p class="paragraf ParaOverride-6">Bilmiyordum; Julia ispiyonluyordu. Murâdına erene kadar da ispiyonlayacak, “Tamam, nasıl olsa gizli saklı veriyorsun, bari yanımda ver.” dediğim âna kadar devam edecekti.  </p>
			<p class="paragraf ParaOverride-6">“Söyle bakalım...” dedim Hülya’ya. “Nerden çıkarttın Julia’nın her lâfı anladığını?”  </p>
			<p class="paragraf ParaOverride-6">“Yav...” dedi, “Az öteye git diyorum, gidiyor, az daha diyorum, bu sefer az daha gidiyor. Daha nasıl konuşsun?  </p>
			<p class="paragraf ParaOverride-6">Türkçeyle imtihanını da böylece vermiş oldu bizimki.  </p>
			<p class="_0">  </p>
			<p class="paragraf ParaOverride-6">İki yavru kedi bulmuş Hülya sokakta, “Getiriyorum, Julia’yı sıkı tut.” deyip getirdi. Birinin adını Eda, birinin adını Ebru koymuş. Çok küçüklerdi. Bıraktı kanepenin üstüne, ben de Julia’yı bıraktım, Julia gitti, kokladı, tüylerini dikti, bav’ladı, böğürdü, baktı tınmıyoruz, yatak odasına gidip içli içli ağlamaya başladı. Biz duyalım diye sert sert hıçkırıyordu.  </p>
			<p class="paragraf ParaOverride-6">Gene duymazdan geldik.  </p>
			<p class="paragraf ParaOverride-6">Dayanamadı, sesini kesip salona damladı. Gözleri kan çanağı, ağzı deterjan yutmuş gibi bir dünya köpük. Telaşlandık biz. Hülya Eda’yla Ebru’yu alıp başka odaya götürdü, ben Julia’nın eğiticisi Tarkan’ı arayıp durumu anlattım.  </p>
			<p class="paragraf ParaOverride-6">“Kedileri ayrı bir yere kapattınız mı?” diye sordu Tarkan.  </p>
			<p class="paragraf ParaOverride-6">“Kapattık.” dedim.  </p>
			<p class="paragraf ParaOverride-6">“Julia’nın köpükleri geçti mi?”  </p>
			<p class="paragraf ParaOverride-6">Baktım, geçmişti. “Geçti.” dedim.  </p>
			<p class="paragraf ParaOverride-6">“O zaman ciddiye almayın.” dedi. “Üstüne gül kokladınız diye size numara çekiyor.”  </p>
			<p class="_0">  </p>
			<p class="paragraf ParaOverride-6">Saldık Eda’yla Ebru’yu. Julia köpür köpür bir o tarafta ağlıyor, bir bu tarafta inliyor. Baktı bizden hayır yok, dakikasında normale dönüverdi.  </p>
			<p class="paragraf ParaOverride-6">Gözümüzün önünde öyle bir sıkı arkadaş oldular ki zamanla, kıskandık resmen; utanmasak biz köpürüp bav’layacağız. Bir bakıyorsun Julia çağırıyor Eda’yla Ebru’yu, mamasından ikram ediyor; rahat yesinler diye de yandaki su kabından burnuyla su attırıyor kuru mamanın üstüne, bir bakıyorsun Eda sokağa çıkıp bir lağım faresi veya terlik kadar bir hamamböceği tutup getiriyor, Julia’ya ikram ediyor. Biz “Iyy ıyy” diye diye kaldırıyoruz evimizin ortasındaki leşleri.  </p>
			<p class="paragraf ParaOverride-6">Geçti mi kızımız kediyle imtihanından da?  </p>
			<p class="paragraf ParaOverride-6">Geçti.  </p>
			<p class="_0">  </p>
			<p class="paragraf ParaOverride-6">Karşı aparmanda bir ufarak köpek vardı. Ne zaman çişe çıkartsam Julia’ya saldırıyor, ayaklarına dalıyordu ciyak ciyak. Hem Julia yaralanacak diye korkuyordum başlarda, hem de bir diş atıp şu bücürü delik deşik edecek diye. Sonradan rahatladım.  </p>
			<p class="paragraf ParaOverride-6">Julia, ufaklık ne zaman saldırsa, “Öff, gene mi sen?” der gibi şöyle bir bakıyor, devam ediyordu yürümeye. O esnâda da öbürü bunun hangi ayak bileğini dalamaya kalksa, ancak abartılı Şaolin filmlerinde görebileceğimiz karmakarışık bir ayak dansıyla yere basış sırasını değiştiriveriyor, bir türlü tutturamayan küçük köpeği ürüyüp durur vaziyette geride bırakıyordu.  </p>
			<p class="paragraf ParaOverride-6">İri köpekleri bizzat göğüslemeyi tercih ediyordu. Tasmasız gezdiren dangalaklar yüzünden haftada bir veya iki defa ya bir kocaman çoban köpeğiyle, ya da her tarafı diş kesilmiş bir Alman kurduyla burun buruna geliveriyorduk. Ben Julia’nın önüne geçmeye çalışıyordum, ama Julia “Sen bana bırak.” mânâsında bir bakış atıp uzun ince boynunu kamçı gibi şaklatıyordu havada, sonra da saldırgan köpeğin sağında solunda, kulaklarının birer milim yukarısında, şah damarının bir milim aşağısında, dört ayağının dördünün de tendonlarının yörüngesinde kaşla göz arasında berber makası gibi sekiz diş şaklatıp altına işetiyordu hayvanı. Tek bir tüyüne zarar vermemiş oluyordu üstelik; ama şunun altını da ustaca çizmiş oluyordu: “Kardeeş, akıllı ol. Sen benden bir ısırık alıncaya kadar ben seni sekiz yerinden zımbalarım. Görüyor musun şu refleksi? Yürü bas git, benden bulma.” Kurt gibi uluya uluya saldıran hayvan, kuş gibi öte öte kaçıyordu.  </p>
			<p class="paragraf ParaOverride-6">Bu imtihanı da geçmiş oluyordu Julia.  </p>
			<p class="_0">  </p>
			<p class="paragraf ParaOverride-6">Bir de aşk ile imtihanımız vardı. Onun değil; onun varlığı aşktı bizzat.  </p>
			<p class="paragraf ParaOverride-6">Bu imtihan bizim içindi.  </p>
			<p class="_0">  </p>
			<p class="paragraf ParaOverride-6">Kalp hastalığı ağırlaşmaya, güzel kalbi dakikada dört yüz vuruş yapmaya, acı çekmeye, uyku uyuyamamaya, bir yere dayanıp dinlenememeye, çekip sündürüp “blop” yaptırdığımız pembe dudakları kireç gibi beyaza kesmeye başladığı zaman.  </p>
			<p class="paragraf ParaOverride-6">Oğuz’a taşıyorduk kucağımızda. Kardiyografi çekiyordu Oğuz. “Kalp bitmiş.” diyordu. “Artık atmıyor, çırpınıyor.”   </p>
			<p class="paragraf ParaOverride-6">Ve Julia aşk ile bakıp gözlerimizin içine, diyordu ki; “Çok kötüyüm. Bırakın gideyim.”  </p>
			<p class="paragraf ParaOverride-6">Bırakamıyorduk.  </p>
			<p class="_0">  </p>
			<p class="paragraf ParaOverride-6">Julia’nın aşkına erebilmek için Julia’nın kendisinden vazgeçmekle imtihan ediyordu bizi Cenâb-ı Aşk. Sınıyordu bizi, ağır soru soruyordu:  </p>
			<p class="paragraf ParaOverride-6">“Siz, hasreti de aşk ile sevecek kadar âşık mısınız?”   </p>
			<p class="paragraf ParaOverride-6">Ağlaya ağlaya başında sabahlıyor, yatamadığı için yorgunluktan sallanıp devrilmeye başladığında kaleci gibi uçup kucaklıyor, yeniden ayağa dikip ağlıyorduk.  </p>
			<p class="paragraf ParaOverride-6">Kalbi artık beş yüz vuruş yapıyordu. Uzaktan bak, rüzgâr almış yelken bezi gibi çırpışıyordu kaburgaları. Kan tükürüyor, kan işiyor, kan kusuyor, kan dışkılıyordu.  </p>
			<p class="_0">  </p>
			<p class="paragraf ParaOverride-6">“Hülya, uyutturalım biz artık Julia’yı.”  </p>
			<p class="paragraf ParaOverride-6">“Ama?.. Ama?.. Özleriz?”  </p>
			<p class="_0">  </p>
			<p class="paragraf ParaOverride-6">Oğuz’u arayıp soruyorduk.  </p>
			<p class="paragraf ParaOverride-6">“Bu hastalığın dönüşü var mı Oğuz?”  </p>
			<p class="paragraf ParaOverride-6">“Kalp kalmamış diyorum abi. Nasıl olsun?”  </p>
			<p class="paragraf ParaOverride-6">“Ameliyat, şu bu?”  </p>
			<p class="paragraf ParaOverride-6">“Abi, kime diyorum?”  </p>
			<p class="_0">  </p>
			<p class="paragraf ParaOverride-6">Sonunda Hülya geldi.  </p>
			<p class="paragraf ParaOverride-6">“Tamam.” dedi ağlayarak. “Gitsin Julia. Özleyelim, yanalım, burnumuzda tütsün, hiç gelmeyeceğini bilip ağlayalım, biz çekelim acıyı, o çekmesin artık.”  </p>
			<p class="_0">  </p>
			<p class="paragraf ParaOverride-6">Aradım Oğuz’u evinden, uyandırdım. Saat sabahın altısıydı. “Geliyoruz Oğuz.” dedim. “Julia’yla.”  </p>
			<p class="paragraf ParaOverride-6">“Gelin.” dedi.  </p>
			<p class="_0">  </p>
			<p class="paragraf ParaOverride-6">Julia’ya kefiliz sonuna kadar; her imtihandan geçti o. Ama bilmiyoruz, geçtik mi çaktık mı biz.  </p>
		</div>
	</body>
</html>