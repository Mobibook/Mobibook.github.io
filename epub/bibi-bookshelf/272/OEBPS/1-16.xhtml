<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-16</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-14">HASİBE  </p>
			<p class="paragraf ParaOverride-6">Yanılıyor olabileceğini, yanlış tarafta duranın belki de sen olduğunu kabul et bir kerecik; hayatın değişsin. Beceremiyorsan dua et, karşına bir Hasibe çıksın.  </p>
			<p class="_0">  </p>
			<p class="paragraf ParaOverride-6">Bizim çıktı.  </p>
			<p class="_0">  </p>
			<p class="paragraf ParaOverride-6">Evi hiç boş kalmıyordu Hasibe’nin. Geleni gideni eksik olmuyordu. Biz de eksik olmuyorduk. Hem güle oynaya gidiyor hem de fesatlanıyordum ben. “Tabii canım...” diyordum üstten üstten, “İnsana aç kalıyor yazık. Kapısını bir çalan olunca da...”  </p>
			<p class="paragraf ParaOverride-6">“Sallama.” diyordu Hülya. “Kadının evi sittin baba tekkesi gibi. Nerde insana aç kalıyomuş? Bizim ev aç asıl insana.”  </p>
			<p class="paragraf ParaOverride-6">Haklıydı; sallıyordum. Ama ben de haklıydım. Bir sebep arıyor insan böyle zamanlarda. Bir açıklama, mantıklı bir izahat.  </p>
			<p class="paragraf ParaOverride-6">Delirirsin. İnsan bir kere de mi keyifsiz olmaz kardeşim? Bir kere de mi yüzü düşmez? Ve bir kerecik de kısa kesilmez mi bir “i” harfi?  </p>
			<p class="paragraf ParaOverride-6">“Hoş geldiniiiiiz.”  </p>
			<p class="paragraf ParaOverride-6">Hep mi hoş karşılanırsın arkadaş? Hep mi?  </p>
			<p class="paragraf ParaOverride-6">“Evet, hep!” der gibi karşılıyordu bizi Hasibe. Hep hoş geldiiiiiiiik’ti.  </p>
			<p class="paragraf ParaOverride-6">Annemiz, belki ninemiz yaşındaydı ama sadece Hasibe’ydi. Teyze dediydik saçmalamayın dediydi, anne dediydik hadi ordan dediydi, “Ee, Hasibe mi diycez yani?” dediydik utana sıkıla, “Herhâlde.” dediydi.  </p>
			<p class="_0">  </p>
			<p class="paragraf ParaOverride-6">“Kalk.” diyordu Hülya. “Hasibe’ye bi uğrayalım. Belki bi ihtiyacı vardır.”  </p>
			<p class="paragraf ParaOverride-6">Aslında bizim ona ihtiyacımız vardı. Ben dünden razı, gene de işveleniyordum.  </p>
			<p class="paragraf ParaOverride-6">“Kızım, daha dün uğradık ya?”   </p>
			<p class="paragraf ParaOverride-6">Yemiyordu.  </p>
			<p class="paragraf ParaOverride-6">“İyi. Sen otur televizyon seyret, ben bi görüp geleyim.”  </p>
			<p class="paragraf ParaOverride-6">“Neyse...” diyordum. “Seni tek göndermek olmaz şimdi.”  </p>
			<p class="paragraf ParaOverride-6">Sırıtıyordu. “Hadi hadi...” diyordu. “Yemezler.”  </p>
			<p class="paragraf ParaOverride-6">Koştura koştura gidiyorduk.  </p>
			<p class="paragraf ParaOverride-6">“Hoş geldiniiiiiz.”  </p>
			<p class="_0">  </p>
			<p class="paragraf ParaOverride-6">Hiç kuralı yoktu Hasibe’nin. Canın mı çekti; kireç boyalı bahçe duvarının önünden geçerken kapısının ipini çek, gir.  </p>
			<p class="paragraf ParaOverride-6">Destur istemene gerek yok.  </p>
			<p class="paragraf ParaOverride-6">Gir.  </p>
			<p class="paragraf ParaOverride-6">Veba çiçeği, çuha, nergis, gazel boynuzu, aslanağzı dolu küçük ön bahçesini geç, seslenmene de gerek yok, mısır, yeşil soğan, sırık fasulye, domates, biber, maydanoz ekili arka bahçesine bir göz atıp orada mı değil mi bak, göremedinse evin hiç kilitlenmeyen kapısını ittir, dal.  </p>
			<p class="paragraf ParaOverride-6">Sağda oturma odası, solda güya yatak odası. Güya diyorum, karyolası oturma odasında zaten. Bir duvara yaslı; pencere ayak ucunda kalıyor. Kalan iki buçuk duvar dibi minder, ot yastık. Yerler halı.  </p>
			<p class="paragraf ParaOverride-6">Namazında niyazındaydı bir de. Ama senin bildiğin gibi değil. Geldi mi vakit; yayıverirdi seccadesini önüne, ister kalk kaç bağdaş kurduğun yerden, ister otur kahveni iç, kılardı o; umurunda değil.  </p>
			<p class="paragraf ParaOverride-6">“Önünde eşek kadar adam oturuyor, öyle namaz olur mu Hasibe?” diye sormuştum da, “Kim girecekmiş kıblemle arama?” demişti güle güle. “Eşek mi, adam mı?”  </p>
			<p class="_0">  </p>
			<p class="paragraf ParaOverride-6">Hem bizim gibi sabah akşam uğruyor, hem de “Deli işte, yazık.” diyordu mahalle halkı. “İdare ediyoz, naapalım?”  </p>
			<p class="paragraf ParaOverride-6">Sonra kavga mı etti karı koca, soluğu Hasibe’nin dizinin dibinde alıyorlardı.  </p>
			<p class="paragraf ParaOverride-6">Kız berbere mi kaçmış, koşuyorlardı Hasibe’ye.  </p>
			<p class="paragraf ParaOverride-6">Alevi oğlan sünni kıza gönül düşürmüş meselâ da aileler dikilmiş ayağa; iki sülaleyi Hasibe’nin karyolalı oturma odasında buluyordun tıkış tıkış.  </p>
			<p class="paragraf ParaOverride-6">Ne diyor, ne ediyordu bilmiyorduk; kimse de bir şey anlatmıyordu. Muhtemelen onlar da bilmiyordur diye düşünüyorduk, ama şuna şahit oluyorduk her defasında; itişe kakışa, birbirini dirsekleye dirsekleye girenler, “Yav bu kadına da yazık...” diye diye, çaktırmadan birbirine sokula sokula, sulh selâmet çıkıyorlardı.  </p>
			<p class="paragraf ParaOverride-6">Sonrası düğün dernek.  </p>
			<p class="_0">  </p>
			<p class="paragraf ParaOverride-6">Birinde de kendimize şahit olduk biz.  </p>
			<p class="_0">  </p>
			<p class="paragraf ParaOverride-6">Hülya’yla girmişiz gene birbirimize, ne o geri gidiyor bir adım, ne ben, keçi gibi inatlaşıyoruz. Bir gerilip gerilip tos vurmamız eksik.  </p>
			<p class="paragraf ParaOverride-6">“Ee be ama artık!” deyip evin erkeği gibi vurdu kapıyı çıktı bu akşam akşam. Deli.  </p>
			<p class="paragraf ParaOverride-6">“Lan, bi daha gelirsen...” diye söylendim arkasından.  </p>
			<p class="_0">  </p>
			<p class="paragraf ParaOverride-6">Kendimi Hasibe’de buldum on dakika sonra. Kaçar mı?  </p>
			<p class="paragraf ParaOverride-6">“Hoş geldiiiin.”  </p>
			<p class="paragraf ParaOverride-6">“Valla hiç hoş gelmedim aslına bakarsan.” dedim.  </p>
			<p class="paragraf ParaOverride-6">Tınmadı. Maltıza yakın oturuyordu. Dizlerinin üstünde iki apalayıp cezveyi sürdü köze.  </p>
			<p class="paragraf ParaOverride-6">Ben sinirli sinirli, karyolasının yaslı durduğu duvarda asılı zülfikâr halısına bakıyordum. “Akşam akşam yaa...” diye söylendim. Lâf açacağım, debeleniyorum. “Tövbe ya rabbi... Vurdu kapıyı çıktı kadın yaa...”  </p>
			<p class="paragraf ParaOverride-6">Gene tınmadı.  </p>
			<p class="paragraf ParaOverride-6">“Sormayacak mısın?” dedim hafiften bozularak.  </p>
			<p class="paragraf ParaOverride-6">“Anlatmamak için mi geldin?” dedi. Cezvenin sapını tuttu, yan yatırdı hafiften. Gözleri, göbek atmaya başlayan kahverengi köpüklerin üstündeydi. Kahveyle konuşur gibi devam etti. “İnatlaşmak için iki inatçı lâzım... Kavga etmek için iki cahil, dövüşmek için iki aciz.”  </p>
			<p class="paragraf ParaOverride-6">“Beni de suçluyosun ama...” dedim dayı dayı. “Vurdu kapıyı çıktı diyorum.”  </p>
			<p class="paragraf ParaOverride-6">O devam etti: “Birinin kapıyı vurup çıkması için içerde bir kalan, biri çekip gidiyorsa bir gönderen lâzım.” Fincanımı uzattı.  </p>
			<p class="_0">  </p>
			<p class="paragraf ParaOverride-6">Lan? Ne diyor bu kadın?  </p>
			<p class="_0">  </p>
			<p class="paragraf ParaOverride-6">Başladım kendimle hesaplaşmaya. Dalmışım, dolmuşum; dokunsan ağlarım. Pat, geldi bizimki. Kafamı fincana gömdüm hemen.  </p>
			<p class="paragraf ParaOverride-6">“Hoş geldiiiin.”  </p>
			<p class="paragraf ParaOverride-6">Çoraplarımın üstünden ayak parmaklarımı avuçladım, sıktım. “Yahu...” dedim yere bakarken, “... biz eşeğiz be Hülya...”  </p>
			<p class="paragraf ParaOverride-6">Hülya gelip yanıma oturdu, bir omuz attı, kahvemi döktürdü. “Sensin eşek.” dedi.  </p>
			<p class="paragraf ParaOverride-6">“Benim vallaha.”  </p>
			<p class="_0">  </p>
			<p class="paragraf ParaOverride-6">Bir daha hiç kavga edemedik.  </p>
		</div>
	</body>
</html>