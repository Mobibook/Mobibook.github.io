<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-23</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-21">ANGARA’NIN BAĞLARI  </p>
			<p class="paragraf ParaOverride-6">Hülya gelip de “Zuhâl diye biri gelmiş. Seni soruyormuş.” deyince otomatik bir refleksle düzelttim: “Zuhâl değil. Zühal.” Jeton anca o zaman düştü.  </p>
			<p class="paragraf ParaOverride-6">“Her neyse.” dedi. “Ne diyeyim Ferdi’ye?”  </p>
			<p class="paragraf ParaOverride-6">Ferdi, bizim bloğun kapı güvenliği. “Geliyor de.” dedim. “Ben inerim aşağıya. Neyse derdi, sorar öğrenirim. Lüzum yok şimdi, çıkmasın buraya.”  </p>
			<p class="paragraf ParaOverride-6">Dahili telefona “Kendi geliyor. Bekletin.” deyip sağ elini yumruk yaparak beline dayadı. “Kim bu Zuhâl?”  </p>
			<p class="paragraf ParaOverride-6">“Zuhâl değil, Züh...”  </p>
			<p class="paragraf ParaOverride-6">“Neyse ne? Kim?”  </p>
			<p class="paragraf ParaOverride-6">“Amaan...” dedim. “Bizim taa eski mahalledeki apartmanın kapıcısının kızı. Düşemediler babamın yakasından. Şimdi de bana gelmiş. Kesin bir şeyler isteyecektir.”  </p>
			<p class="paragraf ParaOverride-6">“Kırma kadını, kibar ol.” deyip yol verdi.  </p>
			<p class="_0">  </p>
			<p class="paragraf ParaOverride-6">Asansör serindi ama ter içinde indim aşağıya. Ferdi’nin camekân menziline girmeden önce durup silindim, genzimi temizleyip sesimin ayarını yapmaya çalıştım, sonra çıktım meydana. Baktım Zühal aynı Zühal; gene saçları yapılı, gene rüküş. “Zühal?” dedim. Sarılsam olmaz, sarılsa olmaz. “Meraba.” deyip elini uzatınca rahatladım.  </p>
			<p class="paragraf ParaOverride-6">“Size de zaamet verdik. Davetiye getirdiydim.”  </p>
			<p class="paragraf ParaOverride-6">Tokalaştık. “Davetiye?” dedim sorarak.  </p>
			<p class="paragraf ParaOverride-6">“Hıı...” dedi. “Kızım evleniyo da. İkbal.”  </p>
			<p class="paragraf ParaOverride-6">Bu kadının ince harflerle problemi vardı. Oldum olası.  </p>
			<p class="paragraf ParaOverride-6">“İkbâl evleniyor demek?” diye tekrar soruyormuş gibi yapıp telaffuzu düzeltmeye çalıştım.  </p>
			<p class="paragraf ParaOverride-6">“Hıı, İkbal.” deyip tekrar bozdu. Davetiyeyi uzattı. Tapu zarfı kadardı. “Buyrun. Ayilecek bekleriz.”  </p>
			<p class="paragraf ParaOverride-6">“Bakalım.” dedim. “Kısmetse.”  </p>
			<p class="paragraf ParaOverride-6">Asker arkadaşım gibi tokalaştı yeniden, “Bekleriz.” deyip döndü gitti. Kalçaları leğen kadardı.  </p>
			<p class="_0">  </p>
			<p class="paragraf ParaOverride-6">“Ne çabuk döndün?” dedi Hülya.  </p>
			<p class="paragraf ParaOverride-6">“Amaan.” dedim davetiyeyi vestiyerin üstüne atıp. “Kızı evleniyormuşmuş da bizi de ailecek beklerlermişmiş falan filan.”  </p>
			<p class="paragraf ParaOverride-6">“Ee?” dedi koca zarfı göstererek. “Ne zaman gidiyoruz?”  </p>
			<p class="paragraf ParaOverride-6">“Kızım deli misin yaa...” diye terslendim. “Ne gitmesi? Anla işte, yağlı kuyruğuz, sağmal ineğiz ya, nasıl olsa eli boş gitmez, bir altın maltın takarız diye şansını deniyor karı. Dilenci be bunlar. Boş ver.”  </p>
			<p class="paragraf ParaOverride-6">“Terbiyeni takın.” dedi. “Ayıp ayıp.” Geçip yanımdan zarfı aldı, açtı, baktı. “Cumartesi gecesiymiş.” dedi. “Sokak düğünü. Oh. Gideriz gideriz.”  </p>
			<p class="paragraf ParaOverride-6">“Hayatta gitmem.” dedim. “O kadar meraklıysan atlar gidersin kendin. Bana uymaz.”  </p>
			<p class="paragraf ParaOverride-6">“Hele bi gitme.” deyip aldı cep telefonunu, kaşla göz arasında babamı aradı, eski kapıcılarının torununun düğün davetiyesinin geldiğini, ama beyefendinin, “beyefendi” ben oluyordum, gitmeye tenezzül etmediğini yumurtladı, sonra da bana doğru salladı telefonu. “Seni istiyor.”  </p>
			<p class="paragraf ParaOverride-6">Ağız yüz eğe eğe aldım, “Babacım...” dedim, “Sen öküz müsün oğlum?” dedi cevaben, “Elinde büyüdün Sami’nin. Zühal’la oynaya oynaya büyüdün. Hatır saymış kızcağız, davet etmiş. Gidilmez mi?”  </p>
			<p class="paragraf ParaOverride-6">Hülya sırıtıp ayıp el işaretleri yapıyordu karşımda. “Yok babacım...” dedim. “Gidecektim de aslında...”  </p>
			<p class="paragraf ParaOverride-6">“Atma lan.” dedi. “Cumartesi orada olacaksın. Biz de geliyoruz zaten. O kadar.”  </p>
			<p class="paragraf ParaOverride-6">Kapattı.   </p>
			<p class="paragraf ParaOverride-6">“Marifet yaptın di mi?” dedim Hülya’ya. “Hani cumartesi gecesi kulübe gidecektik?”  </p>
			<p class="paragraf ParaOverride-6">“Boş ver.” dedi. “Sokak düğünü daha eğlenceli olur.”  </p>
			<p class="_0">  </p>
			<p class="paragraf ParaOverride-6">İki gün su gibi aktı. İstemiyorsun ya, koşa koşa geliyor zaman. Ceketimi pantolonumu çıkarıp astım uşağa, bir kot çektim, üstüme de gömlek kazak, “Hazırım.” diye hırladım Hülya’ya. “Sen de abartma. Spor bir şeyler geçir, gidip gelelim bir an evvel. Bitsin çilemiz.”  </p>
			<p class="paragraf ParaOverride-6">“Altın aldın mı?” diye seslendi içerden.  </p>
			<p class="paragraf ParaOverride-6">“Aldık!” dedim. “Hadi çabuk ol biraz.”  </p>
			<p class="paragraf ParaOverride-6">Yarım saat sonra çıktı odadan. Baloya gider gibi giyinmişti. “Ne bu hâlin?” dedik aynı anda birbirimize. Ben sustum, o devam etti: “Çıkar şu pırtıları. İnsan gibi giyin. Düğüne gidiyorsun yaa, ayıp yaa.”  </p>
			<p class="paragraf ParaOverride-6">“Bak...” dedim topuğumu yere saplayarak; “Vallaha da gitmem, billaha da gitmem. Benim kıyafetim bu. Beğen beğenme. Sokak düğününe takım elbiseyle gidip elin köylülerini kendime güldürtmem ben.”  </p>
			<p class="paragraf ParaOverride-6">“İnsan değilsin çünkü.” dedi dudak bükerek. “Sen bilirsin. Ben de böyle geliyorum. Beğen beğenme.”  </p>
			<p class="paragraf ParaOverride-6">“Bana göre hava hoş.” dedim. “Çıkalım.” Ne güzel işte, aylarca gülerdim, namaz eteklikli kapıcı karılarının arasında kalmış bu düdük gibi; anlatır anlatır kafa bulurdum.  </p>
			<p class="_0">  </p>
			<p class="paragraf ParaOverride-6">Gittik davetiyedeki adrese. Etlik’te bilmem ne sokağı. Daha sokağa girmeden müzik bize girdi. Orda bir yere park edip indik arabadan, yürümeye başladık. Dümbür dümbür darbuka, vayır vayır elektro bağlama. Sağ kaldırıma komple bahçe sandalyesi yerleştirmişler. Naylon. Düğün evine doğru ağaçtan ağaca, balkondan balkona sarılı mavili kırmızılı ampul çekmişler, yanıp yanıp sönüyor iğrenç. Balon asmışlar bir de. “Öff.” dedim. “Çekeceğim var.”  </p>
			<p class="paragraf ParaOverride-6">Haklıydım. Çekeceğim vardı. Koca sokak sokağa dökülmüştü de en hımbıl bendim, iyi mi? Takım elbiseyi giyen, tuvaletini geçiren uğramıştı kaldırıma. Hülya bir gülüyordu ki. “Gülme sen de.” dedim. “Ne bileyim ben kızım.”  </p>
			<p class="paragraf ParaOverride-6">“Sana dedik. İnsan ol dedik. Bak, şu sümüklü bebeler bile ne güzel giyinmiş.”  </p>
			<p class="paragraf ParaOverride-6">Bağ bıçağını göt cebine atıp dağdan inmiş köylü gibi hissediyordum. Angara’nın Bağları çalıyordu.  </p>
			<p class="paragraf ParaOverride-6">Sami Amca karşıladı bizi. Zühal’ın babası, gelinin dedesi. Lacileri çekmiş, ayağında da siyah rugan. Şöyle bir tepeden baktı bana, “Baban da seni sorduydu.” deyip döndü Hülya’ya, ona gayet saygılı baktı, “Hoşgeldin kızım.” dedi, “Buyrun. Şu taraftalar.” Yol gösterip misafirleriyle ilgilenmek için uzaklaştı.  </p>
			<p class="paragraf ParaOverride-6">Babamla annemi baş köşeye oturtmuşlardı. Apartmanın tam önündeki masalı, donanımlı kısım. Sanatçılarımızın da az berisi ha. Annem, kablosu elektro bağlamanın kıçına kaçmış gibi duran seyyar kabine bakıp bakıp suratını ekşitiyor. “Görüyor musun...” diye söylendim Hülya’ya doğru. “Yalakalıkta sınır yok. Babam koltuk çıkıyor ya bunlara. Hâle bak. Ona özel masa donatmışlar, konu komşuya naylon sandalye. Anla niye gelmek istemediğimi.”  </p>
			<p class="paragraf ParaOverride-6">“Hadi ordan be.” deyip cıvıldaya cıvıldaya babama koştu. Pek sevişirlerdi gelin kaynata. Ben de anneme sığındım. Babam cilveleşmeyi bitirmiş, “Bunun hâli ne böyle?” diye soruyordu Hülya’ya. Hülya da ispiyonluyordu bir güzel: “Valla ben de dedim babacım ama... Dinleyen kim?”  </p>
			<p class="paragraf ParaOverride-6">“Pis herif.” diye homurdandı babam.  </p>
			<p class="paragraf ParaOverride-6">“Sana da merhaba baba.” dedim.  </p>
			<p class="paragraf ParaOverride-6">“Düğüne geliyor sözde. İnsan utanır.” Sonra durdu, aklına güzel bir şey gelmiş gibi kafa salladı, ekledi: “Ama insan utanır. Bu niye utansın?”  </p>
			<p class="paragraf ParaOverride-6">Hâlâ Hülya’yla konuşuyordu ve “bu” ben oluyordum.  </p>
			<p class="_0">  </p>
			<p class="paragraf ParaOverride-6">Çok kötü başladı gece. Biz böyle görmedik kendi muhitimizde. Yeni evli çift masaları dolaşıp tebrikleri kabul eder bizim bildiğimiz, el sıkışıp geçer, sen arkalarında dolaşan nedimenin saten çantasına atarsın getirdiğin altını şunu bunu.   </p>
			<p class="paragraf ParaOverride-6">Bunlar çıktı dikildi sanatçının tepesine, adam da  aldı eline mikrofonu, “Evet, takılarımızı getiriyoruz.” deyiverdi. Utancımdan kıpkırmızı oldum. Geline baktım, Zühal’ın kızı İkbâl, aynı anasının gençliği. Oğlan hödük, belli. Ne onda var en ufak bir utanma, ne bunda. İlk babam atıldı. Yapma Baba! Sanatçı bağırdı: “Saayın Cevher beydeeen damada altın sayıt, geline beşi bi yerdeee... Alkışlıyoruuuuz.” Darbuka solo geçti. “Al.” dedim getirdiğim kutuyu Hülya’nın önüne atıp. “Hayatta çıkmam oraya ben.” Annem de gidip İkbâl’e altın saat takmasın mı o sırada. “Saayın Makbulaanım’dan geline altın sayııt, damada da reşat altınııı... Alkışlıyoruuuuz...” Darbuka solo.  </p>
			<p class="paragraf ParaOverride-6">Allah’ım!  </p>
			<p class="paragraf ParaOverride-6">Derken Hülya çıktı meydana. “Saayın Hülyaanım’daan...”  </p>
			<p class="paragraf ParaOverride-6">Zulmün o kısmı yarım saatten fazla sürdü. Sonra gelsin asıl rezalet.  </p>
			<p class="paragraf ParaOverride-6">Bütün bir mahalle oynar mı yaa? Bir insan evlâdı bir gece içinde seksen defa Angara’nın Bağları’nı dinler mi? Anlı şanlı bir iş adamı, ki babamdı maalesef, bir sokak düğününde ceketini beline bağlayıp göbek atar, yerlere kusuncaya kadar içer mi? Hadi ondan geçtim, annem yaa, annem... Sana ne oluyor koca kadın? Saçına da dolamış gelin tellerini, Allah’ım nasıl bir gerdan kırmalar, nasıl bir parmak şıklatmalar. Kızıyorum mızıyorum ama Hülya gene yunmuş yıkanmış bunların yanında. O kadar dağıtmadı sağ olsun. İki döndü ortada babamla, iki de annemle göbek atıyormuş gibi yaptı, sonra oturdu yanıma, seyrine baktı, tempo tuttu.  </p>
			<p class="paragraf ParaOverride-6">“Anlamıyorum.” diyordum ben. “Anlarsın anlarsın.” diyordu Hülya, dönüp el çırpmaya başlıyordu. Nesini anlayacaktım kardeşim? Çoluk çocuk ciyak ciyak ortalıkta, balon patlatanı mı ararsın, kovalamaca oynarken bizim masanın altına gireni mi, kafamıza yaldızlı konfeti atanı mı koca koca adamlar olmuş zil zurna sarhoş, türkücü de kusacak artık, Angara’nın Bağları’nı milyonuncu defa çaldırıyorlar adamcağıza, geçim belâsına inliyor artık; buna söylemek denmez.   </p>
			<p class="_0">  </p>
			<p class="paragraf ParaOverride-6">Derken en kötüsü geldi başıma: Babam. “Kalk!” dedi. Dili dolanıyordu. “Oynayacaaz.”  </p>
			<p class="paragraf ParaOverride-6">Hayatta olmaz.” dedim. Gelmişim kırk üç yaşıma, eşek kadar adam olmuşum, hiç çekemem baba nazı falan.  </p>
			<p class="paragraf ParaOverride-6">Hülya dizime dokundu alttan. “Kalk.” dedi.  </p>
			<p class="paragraf ParaOverride-6">“Yaa karışma. Kalkamam ben.”  </p>
			<p class="paragraf ParaOverride-6">Sarhoşa lâf anlatılır mı? Kalk da kalk, kalk da kalk, baktı kalkmıyorum, başladı bu sefer it herif, eşek herif, milletin içinde, “Olmuyor baba.” diyorum, hayvan, öküz, saydırıyor. “Tamam yaa tamam.” deyip kalktım sonunda. Gelinle damat da ortaya atılmış, döktürüyorlar. Hele İkbâl, gelinliğinin eteklerini çemreye çemreye bir kıvırtıyor ki. Utanarak kalkanlar öyle yapar; ben de öyle yapıyorum, oynarmış ayaklarıyla el çırpıyorum falan. “Olmazzz...” dedi babam. “Göbek atacaaz beraber. Bugün benim en mutlu günüm.”  </p>
			<p class="paragraf ParaOverride-6">Çıldırıyorum ben. Bir de göbek attık sokağın ortasında. Gelin gelip gidip geriye bükülüyor, babam alnına para yapıştırıyor, ben kaptırmışım sekiyorum, parmak şıklatıp omuz attırıyorum. Bir ara bir duble rakı dayadı burnuma Sami Amca. Tek yudumda yuvarladım. Sonra diz çökmüş, avucumun sert kısmını asfalta vurup vurup alnıma götürürken yakaladım kendimi. Ritmik omuz hareketleriyle de hava yapıyorum. Bir duble daha o arada. “Angara’nın Bağları’nı çal üstaat.” dedi birisi. Benmişim meğer. Üstat makamdan girince “Allaah!” diye bir kalkışım var... Sonra baktım babamla sırt sırta gelmişiz, döktürüyoruz. Omuz vurmalar, kıç çarpmalar, seğmenvâri yan bakmalar, poz yapmalar, caka satmalar.  </p>
			<p class="paragraf ParaOverride-6">“Baba yaa...” dedim bir ara. “Niye en mutlu günüm dedin demin?” Bir taraftan da göğüs göğüse geldik, sallıyoruz.  </p>
			<p class="paragraf ParaOverride-6">“Torunumu evlendiriyorum eşşoğlu eşşek.” dedi. “Kolay mı?”  </p>
			<p class="paragraf ParaOverride-6">“Ne?” demişim.  </p>
			<p class="paragraf ParaOverride-6">“Durmaa...” diye bağırdı. “Tiyeeyt... Yandan yandan.”  </p>
			<p class="paragraf ParaOverride-6">Yandan yandan verirken Şekerpare’deki serkomiser Ziver gibi hissediyorum kendimi.  </p>
			<p class="paragraf ParaOverride-6">Sokuldu kulağımın dibine babam. “Sana ilk düzen temrinlerini kim öğretti ulan?” dedi. Göründüğü kadar sarhoş değildi şimdi, ama hâlâ titretiyordu.  </p>
			<p class="paragraf ParaOverride-6">“Nasıl yani?” deyip kollarımı alıcı kuş gibi açtım, “Haydi yiğidiim.” diye bağırdım.  </p>
			<p class="paragraf ParaOverride-6">“Anla işte.” dedi babam. “Merdiven altında... Su sayaçlarının orda... Bizim Emek’teki apartmanın bodrumunda?..” Yiğidim oymuş gibi diz kırdı, döndü şöyle.  </p>
			<p class="paragraf ParaOverride-6">Evet. Ziver bendim kesin. Birazdan acı haberi alacaktım. “Nasıl yani?” dedim. “Sen nerden biliyor...” Bu kadar da açık edilmezdi ama neylersin; sarhoşun dili de sarhoş. Çömeldim, dönüp bir sağ, bir sol dizimi vurdum asfalta, doğruldum. “Ne diyorsun sen yaa?”  </p>
			<p class="paragraf ParaOverride-6">“Zühal’ı gebe bırakmışın eşşoğlu eşşek.” dedi. “Üzerini örtünceye kadar alnımızın derisi çatladı. İkbâl senin kızın. Dua et asil insanlarmış, vurmaya kalkmadılar seni.”  </p>
			<p class="paragraf ParaOverride-6">El çırparak dönmüşüm. Baktım, annemle Hülya da etrafımda. “Ben biliyordum.” dedi Hülya. “Döktür babası. Seneye dede de olursun sen.”  </p>
			<p class="paragraf ParaOverride-6">Hiç çaktırmamışlar bana. Ama en çok Hülya’yı takdir ediyorum. Büyük kadın. “Hayat seninle gelir hayatım.” dedi geri bükülüp alnından öptürürken. “Diş ağrın gibidir mazin. Kaçamazsın.”  </p>
			<p class="paragraf ParaOverride-6">Çektim aldım annemin saçından birkaç gelin teli, doladım kafama. Biz bir oynadık, bir oynadık.  </p>
		</div>
	</body>
</html>