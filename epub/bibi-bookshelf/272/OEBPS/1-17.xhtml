<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-17</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-15">EYÜBÜNKÜ  </p>
			<p class="paragraf ParaOverride-6">Müşterinin saç tıraşını bitirmişti Hakkı. Abartılı hareketlerle adamın kafasını, ensesini, suratını fırçaladı kırpıklar dökülsün diye. Önlüğü çözüp havaya attı, tutup ortaya çırptı. Saçlar daha yere konmadan da “Bakma len boş boş.” diye payladı Eyüp’ü. “Süpür!” Müşteriye dönüp “Yıkayalım mı abi?” dedi, adam “İstemez.” deyince tutup koltuğunu çevirdi.  </p>
			<p class="_0">  </p>
			<p class="paragraf ParaOverride-6">“Saatlar ossuun.”  </p>
			<p class="paragraf ParaOverride-6">“Ne vericez?”  </p>
			<p class="paragraf ParaOverride-6">Hakkı boynunu büktü. “Sen bilin. Ne virirsen.”  </p>
			<p class="paragraf ParaOverride-6">Adam duvarda asılı tarifeye baktı, çıkartıp cebinden elli lira uzattı, “Sen daha iyi bilirsin. Al burdan ne tuttuysa.” dedi.  </p>
			<p class="_0">  </p>
			<p class="paragraf ParaOverride-6">Müşterinin, tarifeden bir kuruş fazla vermeye niyetli olmadığını göstermek için yaptığı bu hamleyi görmezden geldi Hakkı, paraya iştahla uzandı, aldı, pantolon cebine attı, gömlek cebinden bir tomar para çıkarıp elli lirayı eksiksiz bozdu, “Ayıbidiyon.” diyerek karşı hamlesini yaptı. “Ben paranı bozayım, ne virecen sen bil.”  </p>
			<p class="_0">  </p>
			<p class="paragraf ParaOverride-6">Adam, bozulan elli lirasına bozuk bozuk baktı, sonra kafasıyla tarifeyi işaret etti. “Yedi lira yazıyo işte.” Hakkı’nın verdiği bozuklukların arasından bir on lira çıkardı, uzattı.  </p>
			<p class="paragraf ParaOverride-6">“Üstü çıkışır herhâlde.”  </p>
			<p class="_0">  </p>
			<p class="paragraf ParaOverride-6">Hakkı kızardı, canı sıkılmıştı; on lirayı kaptı. Bir hamle daha yapacaktı. “Bozuğum da yoğudu amma...” dedi, sonra da sızlandı:  “İstersen bekle, çarşıyı dolanayım üç lira için.”  </p>
			<p class="_0">  </p>
			<p class="paragraf ParaOverride-6">Adam bir Hakkı’ya doğrudan, bir bana aynadan ters ters göz atıp pes etmiş gibi yaptı. “Kalsın canım yoksa.” dedi istemeye istemeye, “Üç lira için kapı kapı dolaşma şimdi.”  </p>
			<p class="_0">  </p>
			<p class="paragraf ParaOverride-6">Ama bana pes etmiş gibi görünmüyordu nedense. Bekliyordum; hin bir tip vardı herifte. Acar.   </p>
			<p class="paragraf ParaOverride-6">Baktım, o da Hakkı’nın suratında zafer ifadesi belirmesini bekliyor. Ben bekledim, o ekledi:  </p>
			<p class="paragraf ParaOverride-6">“Çocuğa verecektim zaten o üç lirayı. Sen verirsin artık bozdurup.” Gözleri parlayan Eyüp’e döndü. “Ustandan üç liranı istemeyi unutma e mi delikanlı?” Çıktı gitti.  </p>
			<p class="_0">  </p>
			<p class="paragraf ParaOverride-6">Hakkı, anasına sövmüş gibi baktı adamın arkasından. “Ne gülüyon?” dedi bana bir hışım.  </p>
			<p class="paragraf ParaOverride-6">“Bizde yalan yok.” dedim oturduğum yerde yayılarak. “İçimin yağları eridi valla. Şükürler olsun.”  </p>
			<p class="paragraf ParaOverride-6">Eyüp’ün ağzı da kulaklarındaydı.  </p>
			<p class="paragraf ParaOverride-6">“Doğru düzgün süpür len sen de. Virmem bak baaşişini.”  </p>
			<p class="paragraf ParaOverride-6">Eyüp saçları yığmıştı kenara. “Süpürüyom ya işte!” diye cırladı, faraşı almaya yürürken de isyan etti: “Sanki başka zaman veriyon da zaten.”  </p>
			<p class="paragraf ParaOverride-6">Hakkı gözlerini kaçırdı benden.. “Viriyom ya oolum...” dedi. Güya ben oturayım diye üflüyor, hofluyor, koltuğu hazırlıyordu ama minderini dövüyordu resmen. “Bozuk çıkışmıyo, soona da unutuyom. Niye yalan söylüyon?” Bana suçlu suçlu baktı alttan, benim de ona sırıtarak baktığımı görünce koltuğun orasında bir şey görmüş de ona bakıyormuş gibi yaptı. “Bu çocuk da yav...” dedi. “Görüyon işte. Cık cık cık.”  </p>
			<p class="paragraf ParaOverride-6">“Görüyorum görüyorum.” Benim de bir hamlem vardı. Dur sen. “Bende bozuk var Hakkıcım.” dedim. “Ver on lirayı, bozayım da Eyüp’ün bahşişi unutulmasın sonra.”  </p>
			<p class="_0">  </p>
			<p class="paragraf ParaOverride-6">Hakkı bana gâvur görmüş gibi baktı.  </p>
			<p class="_0">  </p>
			<p class="paragraf ParaOverride-6">“Bende de var.” diye öttü Eyüp. Saçları faraşa kürüyordu. Bir düşmanca bakış da o kazandı.  </p>
			<p class="paragraf ParaOverride-6">“Ölecen para için, ölecen.” diye homurdanıyordu Hakkı. “İşine bak sen. Bi ara bozdurur, viririz. Yimedik.” Bana döndü. “Görüyon hoca...” dedi. “İki saat makas şakladıyoz, rüyamızda bile saç kesiyoz, bize yidi lira, şorda boş boş barnağını emen oğlana üç lira. Görüyon.”  </p>
			<p class="paragraf ParaOverride-6">“Ben parmağımı emmiyom, tırnağımı yiyom.” dedi Eyüp domaldığı yerden.  </p>
			<p class="paragraf ParaOverride-6">“Öyle deme.” dedim Hakkı’ya. Mevzuyu unutturmaya çalıştığının farkındaydım. “O çocuk da akşama kadar siliyor, süpürüyor, çay demliyor, bulaşık yıkıyor, sağa sola koşturuyor. Emeğe saygı lütfen.” Cebimden bir kâğıt beşlik, beş tane de demir birlik çıkardım. “Ver sen o on lirayı bana şimdi.”  </p>
			<p class="paragraf ParaOverride-6">Hakkı lâ havle der gibi baktı bana.  </p>
			<p class="paragraf ParaOverride-6">“Ver ver.”  </p>
			<p class="paragraf ParaOverride-6">Verdi, öbür elimdeki bozuk on liraya uzandı, “Pardon.” dedim üç lirasını geri çekip. “Bu Eyüp’ünki.”  </p>
			<p class="paragraf ParaOverride-6">Yedi lirayı alt dudağını ısırarak aldı. “Eyübünkü batsın.” dedi. “Sanki yidik.”  </p>
			<p class="paragraf ParaOverride-6">Üç lirayı şıngırdattım avucumda.  </p>
			<p class="paragraf ParaOverride-6">“Al Eyüpçüm.”  </p>
			<p class="paragraf ParaOverride-6">Bu yana bakmıyormuş gibi duran Eyüp’ün eli bukalemun dili gibi uzandı, üç demir birliği kapıp kayboldu.  </p>
			<p class="paragraf ParaOverride-6">“Şuna bak hele şuna...” diye sokurdanıyordu Hakkı. “Nefret ediyom bu paragözlerden.”  </p>
		</div>
	</body>
</html>