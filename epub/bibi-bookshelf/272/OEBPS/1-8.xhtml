<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-8</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-6">BANA GEL  </p>
			<p class="paragraf ParaOverride-6">İnsanın ağrıları hortlar âşık olunca. En çok da karın ağrıları. Sürekli burulur, acır orta yerin, sürekli canın yanar. Yemeden içmeden kesildi derler ya, bundandır. İçin almaz.  </p>
			<p class="paragraf ParaOverride-6">Âşıktım. Geberiyordum karın ağrısından. Ölecekmişim gibi geliyordu.  </p>
			<p class="_0">  </p>
			<p class="paragraf ParaOverride-6">Üç gün üç gece durmuştu mesaj telefonumda, ben de her zamanki gibi davranmaya çalışmıştım. Bir yandan “Ha aklından geçirmişsin, ha telefonuna yazıp cebinde taşımışsın. Endişe edecek bir şey yok.” deyip avutuyordum kendimi, bir yandan ağır bir suç işlemişim de delilini üzerimde taşıyormuşum gibi sinirleniyor, korkuyordum. Cep telefonuyla ilân-ı aşk ha? Olacak iş değildi. İğrençti, korkakça, sinsice, alçakçaydı. Görmemişlikti. Gene de kendi ölüm fermanını taşıyan ulak gibi getirip götürüyordum yanımda. Bir “Mesajı sil.” tuşuna bakıyordu her şey, rahatlayıverecektim, ama yapamıyordum. Her akşam eve gidince çıkarıyordum telefonu, geliyordum “Mesajı sil” kısmına, tuş bana bakıyordu ben tuşa bakıyordum.  </p>
			<p class="_0">  </p>
			<p class="paragraf ParaOverride-6"><span class="CharOverride-6">Kalbimin Bayrağı,  </span></p>
			<p class="paragraf ParaOverride-6"><span class="CharOverride-6">Bana </span><span class="CharOverride-6">gel, bende dalgalan.  </span></p>
			<p class="paragraf ParaOverride-6"><span class="CharOverride-6">Sana âşık olan benim.  </span></p>
			<p class="paragraf ParaOverride-6"><span class="CharOverride-6">Bana gel.  </span></p>
			<p class="paragraf ParaOverride-6"><span class="CharOverride-6">Bana </span><span class="CharOverride-6">gel.</span>  </p>
			<p class="_0">  </p>
			<p class="paragraf ParaOverride-6">Karnım çok ağrıyordu. Nefesimi kesecek kadar.  </p>
			<p class="paragraf ParaOverride-6">Cemâl dalıyordu sonra odama. Ev arkadaşım, sınıf arkadaşım, canım ciğerim. Altında pijama pantolunu, üstünde gömlek, elinde iki bira. Ben suçüstü yakalanmışım gibi yatağın üstüne atıyordum telefonu. “Bas!” diyordu. “Bas koçum!”  </p>
			<p class="paragraf ParaOverride-6">“Saçmalama. Basılır mı be.”  </p>
			<p class="paragraf ParaOverride-6">“Canını söyletmek istiyorsan dilini söyleteceksin.” diyordu. Biramı uzatıyordu. “Bu da dil...” diyordu eliyle ağzını gösterip; “Şu da dil...” Cep telefonumu gösteriyordu bu sefer. “Farkı yok. İstersen ucu yanık mektup yaz, ister telgraf çek, ister okul hoparlöründen anons et. Yeter ki sen ol. Sen de böylesin, konuşamıyorsun, yazıyorsun, ne yapalım?”  </p>
			<p class="paragraf ParaOverride-6">“Evet.” diyordum. “Böyleyim ben. Korkağın önde gideniyim.”  </p>
			<p class="paragraf ParaOverride-6">“Yoo..” diyordu gülerek. “Her âşık yekten gidip “Ben sana âşığım.” diyemez, ama hepsi korkar. Bazıları öyle söyler, bazıları böyle. Ne çıkar; senin söyleme şeklin de bu olsun. Bas, bas gitsin.”  </p>
			<p class="paragraf ParaOverride-6">Bir elimde bira, öbür elime alıyordum telefonu, “Olmaz arkadaş, olmaz.” diyordum. “Sen ne biçim erkeksin der. Hiç mi cesaretin yoktu falan... Olmaz.”  </p>
			<p class="paragraf ParaOverride-6">“Aşk erkeklik işi değildir, insanlık işidir.” diyordu. “Cesaretin ne işi var orada? Bilakis, âşık dediğin, şu dünyadaki en korkak adamdır. Karnın ağrımıyor mu meselâ?”  </p>
			<p class="paragraf ParaOverride-6">“Üff. Sorma.”  </p>
			<p class="paragraf ParaOverride-6">Soruyordu: “Niye?”  </p>
			<p class="paragraf ParaOverride-6">Ben de ona soruyordum: “Niye?”  </p>
			<p class="paragraf ParaOverride-6">“Korkuyorsun da ondan. Bak, daha kazanmadın bile, ama kaybetmekten ödün patlıyor. Ölecekmişsin gibi geliyor sana. Bir de kazandığını düşün. Geçecek mi karnının ağrısı?”  </p>
			<p class="paragraf ParaOverride-6">Daha çok artacakmış gibi geliyordu. “Bilmem.” diyordum. Az daha dertleşiyorduk Cemâl’le, o tezini hazırlamaya gidiyordu odasına, ben kalıyordum benimle baş başa.  </p>
			<p class="paragraf ParaOverride-6">Teze bakmam gerekiyordu ama telefona, onun adına bakarken buluyordum kendimi, sonra da başparmağımı “Gönder” tuşuna basmak üzereyken yakalıyordum. Basmışım da göndermişim kadar korkuyordum o zaman, utanıyordum. Telefonu bırakıyordum bir kenara. Çalışmam lâzımdı, kalkıp masanın başına geçiyordum, çalışamıyordum. Karnım patlayacakmış gibi geliyordu. “Daha çok içeyim.” diyordum. Sarhoşlarsam ağrım geçerdi belki. Belki korkum. Ama sarhoşlamaktan da korkuyordum bu sefer. Ya gözüm kararır da bir serkeş cesareti tutup kulağımdan, “Gönder” tuşuna dokunduruverirse o kopasıca parmağı?  </p>
			<p class="_0">  </p>
			<p class="paragraf ParaOverride-6">Üç gece böyle geçti. Ben, o mesaj, Cemâl ve bir bira.  </p>
			<p class="_0">  </p>
			<p class="paragraf ParaOverride-6">Dördüncü günün sabahı da erkenden gittim kantine. Hep erkenden giderdim, o da gelir, görürüm diye. Çıkarttım telefonumu, asla göndermeyeceğim o taslağa bakacağım. Baktım, mesaj gelmiş. Cemâl’den. Sabaha karşı yollamış hasta.  </p>
			<p class="paragraf ParaOverride-6">Allah Allah?  </p>
			<p class="paragraf ParaOverride-6">Açtım. “Gönderdim kardeşim.” yazıyordu. “Sıkı dur! Artık hep ağrıyacak karnın.”   </p>
			<p class="paragraf ParaOverride-6">Telefon kaydı elimden. Gönderilenler kısmına geçtim telaş içinde. Bir ter bastı, bir ateş, karnıma bir bıçak saplandı. Cep telefonunu icât edene ana avrat sövüyorum, Cemâl’e yedi sülale.  </p>
			<p class="paragraf ParaOverride-6">Oradaydı.  </p>
			<p class="paragraf ParaOverride-6">En üstte:  </p>
			<p class="paragraf ParaOverride-6"><span class="CharOverride-6">Kalbimin Bayrağı...</span>   </p>
			<p class="paragraf ParaOverride-6">Göndermişti... Kafamı masaya gömdüm. Telefon, cinayet silahı gibi duruyor burnumun ucunda. İnanamıyorum. Niye Cemâl? Niye?..  </p>
			<p class="paragraf ParaOverride-6">“Olmadı ama bu.” diye bir sesle irkilip doğruldum. Tepemdeydi.  </p>
			<p class="paragraf ParaOverride-6">Allah’ım!  </p>
			<p class="paragraf ParaOverride-6">Telefonunu benimkinin yanına attı, geçip oturdu karşıma. Hiddetli görünmüyordu. Ama soğuk da görünmüyordu. İyi görünüyordu. Hoş. Ben mi yanılıyordum? Sonra elini uzattı, elimin üzerine koydu, masanın üstüne attığı telefonu da aldı öbür eline, mesajımı okumaya başladı:  </p>
			<p class="_0">  </p>
			<p class="paragraf ParaOverride-6"><span class="CharOverride-6">Kalbimin </span><span class="CharOverride-6">Bayrağı,  </span></p>
			<p class="paragraf ParaOverride-6"><span class="CharOverride-6">Bana gel, bende dalgalan.  </span></p>
			<p class="paragraf ParaOverride-6"><span class="CharOverride-6">Sana âşık olan benim.  </span></p>
			<p class="paragraf ParaOverride-6"><span class="CharOverride-6">Bana </span><span class="CharOverride-6">gel.  </span></p>
			<p class="paragraf ParaOverride-6"><span class="CharOverride-6">Bana gel.</span>  </p>
			<p class="_0">  </p>
			<p class="paragraf ParaOverride-6">“Demek kalbinin bayrağı ha?” dedi. “Çok güzel be. Varım anasını satayım. Geldim.”  </p>
			<p class="_0">  </p>
			<p class="paragraf ParaOverride-6">Geldi.  </p>
			<p class="paragraf ParaOverride-6">Karın ağrım hiç geçmedi benim. Hep arttı. Artıyor.  </p>
		</div>
	</body>
</html>