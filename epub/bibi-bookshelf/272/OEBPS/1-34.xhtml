<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-34</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-32">SEYREDİYORSAN ORTAKSIN  </p>
			<p class="paragraf ParaOverride-6">Nasıl olduysa, küçük dağları ben yarattım havasından sıyrıldı da “Hadi beraber gidelim.” deyiverdi. Zannettim ki o taraflarda işi var, yanına yoldaş arıyor. “Yoldan kuru pasta falan da alırız, sevap olur.” deyince şaşırdım bu sefer. Ben onunla gitmiyordum, o benimle geliyordu ciddi ciddi. Hayret.  </p>
			<p class="_0">  </p>
			<p class="paragraf ParaOverride-6">Yola koyulduk.  </p>
			<p class="paragraf ParaOverride-6">Dört beş kutu kuru pasta almıştı bir pastaneden. Bekliyordum ki yeni bir kavga başlatsın. Hep damarıma basardı çünkü. Ziyaretlerimde örtülü bir kibir varmış. Sen şu kitabı okudun mu diye caka satan entel kibri. Kapışırdık; millet İbiş’le Memiş seyreder gibi seyrederdi bizi. Bu defa dalaşmaya niyetli değil gibiydi. Belki de seyircilerini özlüyordu pezevenk. Sigara tuttu, arabayı çok devirli kullandığından - dikkat ettimse -, bu sayede frene basmaya bile gerek kalmadığından falan bahsetti, lâf kalabalığı yaptı.  </p>
			<p class="_0">  </p>
			<p class="paragraf ParaOverride-6">Huzurevine dönen yol ağzında büyük bir market vardır; önünde durdu. “Bir şeyler daha alayım.” dedi. Market arabasını tepeleme diyet bisküviyle doldurmuş. “Oda oda dolaşırız, daha makbûle geçer.” diye de akıl öğretti bana.  </p>
			<p class="paragraf ParaOverride-6">Bilmiyordu tabii. Ümit verdiğin anda gözlerini pencereye yapıştırır, bakışlarını yollara döker, bekler dururlardı seni. Hepsine gitmeyecektin, bir tekine gidecektin. Öylesini daha kolay kabulleniyorlardı. “Nasıl biliyorsan öyle yap.” dedim.  </p>
			<p class="_0">  </p>
			<p class="paragraf ParaOverride-6">İbrahim Dede’nin odasına beraber gittik. İdare, hastabakıcı nezaretinde girmenize izin veriyordu. Adam artık beni tanıdığından, “Buyur geç.” deyip yol verdi.  </p>
			<p class="_0">  </p>
			<p class="paragraf ParaOverride-6">İbrahim Dede her zamanki gibi ağladı, boyundan büyük evlâtları gelip bir yüzünü görmedikleri hâlde elin adamı geliyor, hiç ihmâl etmiyor diye oda arkadaşlarına anlatıp bir daha ağladı. Hepsi her hafta dinliyordu zaten, gene de esefle dinleyip ağladılar güzel güzel.   </p>
			<p class="_0">  </p>
			<p class="paragraf ParaOverride-6">Ferhat ayaklandı sonra. “Nereye?” dedim, “Bunları geri mi götüreceğiz?” dedi poşetleri göstererek. “Dolaşayım, dağıtayım. Sen işin bitince in, gelirim.”  </p>
			<p class="_0">  </p>
			<p class="paragraf ParaOverride-6">İbrahim Dede felçliydi. Her geldiğimde bir bakardım pencere kenarındaki fesleğeninin suyunu vermiş mi hastabakıcılar diye, vermemişlerse ben verirdim. O fesleğeni de ben getirmiştim zaten. Baktım ettim, az daha oyalandım, tekrardan bir kerecik uğramayan oğullarından bahsetmeye başlayacağı sırada el öpüp ayrıldım.  </p>
			<p class="_0">  </p>
			<p class="paragraf ParaOverride-6">Bekle bekle bahçede, gelesi yoktu bizimkinin. Yedi izmarit birikmiş ayağımın dibinde. Geldi sonunda ama bayağı bir tuhaf geldi. Barut gibiydi.  </p>
			<p class="_0">  </p>
			<p class="paragraf ParaOverride-6">Bindik, yürüdük. Yolda döküldü.  </p>
			<p class="_0">  </p>
			<p class="paragraf ParaOverride-6">Doğrudan en üst kata çıkmış. Orası sekâretlerin katıymış. “Kendi boklarının içinde yatıyorlardı.” dedi.  Az yerlerse az pislerler diye mi artık, iğne ipliğe dönmüşmüş ihtiyarcıkların hepsi. Birkaç tanesi boş gözlerle tavana bakarak zar zor nefes alıyormuş ama çoğunun aklı başındaymış. Bunu gören “Su!” diye yalvarmış. Genizlerine falan kaçırırım diye sağa sola seslenmiş bizimki, hastabakıcı aramış ama yokmuş. Zor şer kaldırmış kafalarını birazcık, bulabildiği bir tanecik plastik bardaktan içirebildiği kadar su içirmiş hepsine. Kuru bakışlarla yatanların da dudaklarını ıslatmış parmağını banıp.  </p>
			<p class="_0">  </p>
			<p class="paragraf ParaOverride-6">Artık bir şey görmek istemiyormuş; koşa koşa inmeye başlamış merdivenleri. Üçüncü kattan bağırtılar duyunca merak edip oraya sapmış. Kıçı açık, yere düşmüş bir ihtiyarın, ağzı burnu da kan içinde, kendi kendine çırpınıp doğrulmaya çalıştığını görmüş. Hastabakıcı tepesindeymiş. “Ayakta duramıyon, bi de kendi başına işemeye gidiyon!” diyormuş. Yardım ettiği falan yokmuş; sorguya çekiyormuş. “Çok seslendim, gelmedin.” diye ağlıyormuş adam. Bizimki atılmış ama nezaretsiz dolaştığı için bir güzel azar işitmiş heriften.  </p>
			<p class="_0">  </p>
			<p class="paragraf ParaOverride-6">Bir alt katın merdivenini dönerken bakmış ki her yer şapır şapır su. O tarafa sapmış. “Her odada, sekiz ihtiyar vardı.” diye anlattı. “Çırılçıplak, ayakta asker.” Su bastı sanmış önce. Yerdeki hortumu takip ederek en arkadaki koğuşa gitmiş. Hortumun ucu hastabakıcının elindeymiş. Bir elinde  de üstüpüye dönmüş bir bez, sırası geleni çağırıp odanın ortasında soğuk su tutuyormuş adam. Sonra da bezi eline veriyormuş ihtiyarın; “Al, götünü başını sil.” diye. Kimi yıkanmak için odanın ortasına gelirken kayıp düşüyormuş. Seninki daha yerdeyken basıyormuş soğuk suyu. Sonuna kadar beklemiş Ferhat; bakalım ne olacak sonunda diye. Hiçbir şey olmamış. Ne havlu, ne çaput, “Bekleyin burda, suyunuz süzülsün.” deyip çıkmış adam, yan koğuşa yürümüş; yürürken de Ferhat’la burun buruna gelmiş tabii. “Sizi şikâyet edeceğim!” demiş bu. “Günah değil mi?” Adam ilkin bunu birinin yakını falan sanmış, sonra uyanmış vaziyete, “Git ne ediyosan et.” deyip kovalamış.  </p>
			<p class="_0">  </p>
			<p class="paragraf ParaOverride-6">Bir alt katta televizyon sesi duyunca oraya da girmiş bizimki. Kanepeli bir odadan geliyormuş ses, ama içeridekilerin hiçbiri kendinde değilmiş. Cesetler gibi üst üstelermiş üstelik. Uyuyorlar sanmış, sonra tuhaf bir koku gelmiş burnuna, sonra da kulağına kaynak sesi gibi bir ses. Meğer böcek ilaçlaması yapıyorlarmış da eski eşyaları buraya yığmışlarmış. Yere, duvara, bardağa çanağa yatağa yorgana, her yere sıkıyorlarmış bulut bulut.  </p>
			<p class="_0">  </p>
			<p class="paragraf ParaOverride-6">Son olarak birinci kata dalmış, İbrahim Dede’ye bırakacakmış poşetleri. Koğuşun girişinde, bize refakat eden hastabakıcıyla karşılaşmış; herif ne bıraktıksa yüklenmiş çıkıyormuş. Bunu görünce, “Mecbur alıyoz. Bunlar yemesini bilemezler. Biz lüzum ettikçe veririz.” demiş suçlu suçlu. Bizimki diğer poşetleri de bırakmış adamın önüne; “Nasıl olsa bunları da yâr etmeyeceksiniz.” diyerek.  </p>
			<p class="_0">  </p>
			<p class="paragraf ParaOverride-6">Yol boyu anlattı, sövdü, beddua etti. Arabayı devirli kullanmayı falan unutmuştu; gaz fren, gaz fren, hık tutmuş gibi gidiyorduk. İçim dışıma çıkmıştı. “Bayağı devirli kullanıyormuşsun hakikaten.” dedim konu değişsin diye. Değişmedi.  </p>
			<p class="_0">  </p>
			<p class="paragraf ParaOverride-6">O günden sonra, İbrahim Dede hep eli boş gördü beni, çünkü daha kapıdayken veriyordum getirdiklerimi hastabakıcılara. Niye boşu boşuna tur atsın paketler, niye iştahı kabarsın ihtiyarın? Mutlu ediyordum ya, yeter.   </p>
			<p class="_0">  </p>
			<p class="paragraf ParaOverride-6">Ve bu hissiyatımda örtülü bir kibir görüyordum artık; tam da Ferhat’ın dediği gibi. Ben, “Bak İbrahim Dede...” diyen adamdım, “Ben bu fenalığa ortak değilim. Sadece seyrediyorum.”  </p>
		</div>
	</body>
</html>