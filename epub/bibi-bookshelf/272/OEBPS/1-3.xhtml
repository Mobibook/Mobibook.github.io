<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-3</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-1">BAKELE  </p>
			<p class="paragraf ParaOverride-6">Benim babaannemdi, ama bütün köyün, annemgilin ve dedemin dediği gibi Bakele derdim ben de ona. Dedeme ise dede.   </p>
			<p class="_0">  </p>
			<p class="paragraf ParaOverride-6">Dedem, babamın anneme davrandığından daha iyi davranırdı Bakele’ye.  </p>
			<p class="paragraf ParaOverride-6">“Sen yorulma, ineği ben sağarım.”  </p>
			<p class="paragraf ParaOverride-6">Gider sağardı.  </p>
			<p class="paragraf ParaOverride-6">“Su vereyim mi Bakele?”  </p>
			<p class="paragraf ParaOverride-6">Verirdi.  </p>
			<p class="paragraf ParaOverride-6">Bazı geceler çok soğuk olurdu yayla, “Dur Bakele...” derdi Bakele’nin elindeki odunları alıp. “Sobayı ben yakarım.”  </p>
			<p class="paragraf ParaOverride-6">Yakardı.  </p>
			<p class="paragraf ParaOverride-6">Şehre indiği her sefer kalın kalın kitaplar getirip “Bakele...” derdi, “Al. Oku sen. İşlere ben bakarım.” Bakele dedeme kocaman güler, “Sağ ol İbrahim.” deyip gömülürdü getirdiklerinin arasına. Okurken, suyun altına girmiş de nefesini tutuyormuş gibi gelirdi bana. Sıkılırdım önce, sonra korkardım, sonra gidip dedemin eteğini çekiştirir, “Bakele’ye bi şey mi oldu dede?” diye sorardım. “Şşt.” derdi dedem. “Okuyor oğlum, ne olacak? Hadi gel, biz de gazetenin resimlerine bakalım seninle.” Alırdı beni kucağına, işaret parmağıyla göstere göstere okur, anlatırdı.  </p>
			<p class="paragraf ParaOverride-6">“Sen niye okumuyosun dede?”  </p>
			<p class="paragraf ParaOverride-6">“İşte ben de gazete bakıyorum ya.”  </p>
			<p class="_0">  </p>
			<p class="paragraf ParaOverride-6">Yanlarına gittiğim her yaz bir şeyler öğrenirdim. Kitap okunur, gazete bakılırdı meselâ. Sağılan ineğin arkasında durulmazdı. Uyuyan köpeğin yakınından geçilmez, eriğe tırmanılmaz, örümcek öldürülmez, kelebeğin kanadına dokunulmazdı.  </p>
			<p class="paragraf ParaOverride-6">Öğrenirdim.  </p>
			<p class="_0">  </p>
			<p class="paragraf ParaOverride-6">Bakele macirdi.  </p>
			<p class="paragraf ParaOverride-6">“Macir ne demek dede?”  </p>
			<p class="paragraf ParaOverride-6">“Göçmen demek oğlum.”  </p>
			<p class="paragraf ParaOverride-6">“Göçmen ne demek?”  </p>
			<p class="paragraf ParaOverride-6">Başka memleketten gelmiş insan demekti.   </p>
			<p class="paragraf ParaOverride-6">Okul gibiydi benim için köy. Duvarsız, çatısız. Kışın şehirde okurdum, yazın köyde.   </p>
			<p class="_0">  </p>
			<p class="paragraf ParaOverride-6">Yazdan yaza gelip gidiyor, her yaz biraz daha büyüyor, okuryazar falan oluyor, dedemin getirdiği gazetelere kendim bakmayı, Bakele’nin elinden bıraktığı kitapları kendim okumayı öğreniyordum.  </p>
			<p class="paragraf ParaOverride-6">Macir’in macir değil muhacir olduğunu meselâ... Orta iki’de.  </p>
			<p class="_0">  </p>
			<p class="paragraf ParaOverride-6">Ve Bakele’nin gözünün içine bakan dedeme saygı duymayı, onu giderek Bakele’den daha fazla sevmeyi öğreniyordum. Ama dedemi daha çok sevdiğim için değil; dedem Bakele’yi babamın annemi sevdiğinden daha çok sevdiği için.  </p>
			<p class="paragraf ParaOverride-6">Babam annemden su isterdi: “Semiha, su getir.”  </p>
			<p class="paragraf ParaOverride-6">Dedem, Bakele istemeden getirirdi suyunu. Soğutur da getirirdi hem.  </p>
			<p class="paragraf ParaOverride-6">“Semiha çay koy.” derdi babam.  </p>
			<p class="paragraf ParaOverride-6">Dedem çayı demler, getirip Bakele’ye ikram eder, “Beğendin mi?” diye de sorardı.  </p>
			<p class="paragraf ParaOverride-6">Babam anneme kızardı sık sık. Temizlik yaparken “Ayağını kaldırıver.” dediğini duysa, “Bir rahat vermedin.” diye terslenirdi. “Bağırttıracaksın beni şimdi çocuğun yanında.” Annem korkardı babamdan.  </p>
			<p class="paragraf ParaOverride-6">Dedem, Bakele evde yokken temizlerdi evi; en çok da onun oturup kitap okuduğu köşeyi temizlerdi. “Mis gibi yaptım Bakele. Otur, rahat rahat oku.” Bakele dedemden hiç korkmazdı.  </p>
			<p class="paragraf ParaOverride-6">Bakar öğrenirdim ben. Güzel şeyler öğrenirdim.  </p>
			<p class="_0">  </p>
			<p class="paragraf ParaOverride-6">Lise sondaydım. Bir kış vakti döndüm ki babam evde; gözleri kızarmış, annem bir köşede hem ağlıyor hem toparlanıyor. “Köye gidiyoruz. Hazırlan.” dediler. Bakele ölmüş.  </p>
			<p class="_0">  </p>
			<p class="paragraf ParaOverride-6">Yol boyu Bakele’yi düşünmeye çalıştım ama hep dedem geldi gözümün önüne. Kime su getirecekti? Kim yorulmasın diye ineği sağacak, kim rahat okusun diye köşeyi süpürüp silecek, kim için çay demleyecekti?  </p>
			<p class="paragraf ParaOverride-6">Ne edecekti dedem?  </p>
			<p class="_0">  </p>
			<p class="paragraf ParaOverride-6">Biz vardığımızda gömmüşlerdi Bakele’yi. Günahmış. Ölü bekletilmezmiş. Dedem önümüze düştü, annem ağlar, babam ağlar; köyün küçük kabristanına gittik. Başucuna bir tahta dikmişler, toprak hamile gibi kabarmış, Bakele içinde yatıyor. Ama ben gene ona veremedim aklımı. Gözüm  de dedemdeydi gönlüm de. Ne zaman başucu tahtasında “Vesile Kara, Ruhuna Fatiha” yazısını gördüm, anca o zaman Bakele’ye gitti aklım.  </p>
			<p class="_0">  </p>
			<p class="paragraf ParaOverride-6">Vesile?  </p>
			<p class="_0">  </p>
			<p class="paragraf ParaOverride-6">“Acaba...” diye düşünüyordum dua edermiş gibi yaparken, “Bakele babaannemin gayrimüslim adıydı da dedem tutup vatan hasreti çekmesin diye?..” Ama yok. Bakele yedi göbekten müslümandı.  </p>
			<p class="_0">  </p>
			<p class="paragraf ParaOverride-6">Üç gün kaldık köyde. Gelenden gidenden anneme de yaklaşamadım babama da. Ağlayıp duruyorlardı. Dedem donmuş gibiydi bir tek. Gözü hep Bakele’nin kitap okuduğu köşede, onu ne kadar özlediğini bilmesen gülüyor dersin, yüzünde de yumuşacık bir ifade.  </p>
			<p class="paragraf ParaOverride-6">Annemgil komşulara veda etmeye gidince cesaretimi toplayıp yanaştım dedemin eteğine.   </p>
			<p class="paragraf ParaOverride-6">“Dede?..” dedim, “Bakele ne demek?”  </p>
			<p class="paragraf ParaOverride-6">Anlattı.  </p>
			<p class="_0">  </p>
			<p class="paragraf ParaOverride-6">“Canım” demekmiş.  </p>
			<p class="paragraf ParaOverride-6">Ve “Aşkım” ve “Bir Tanem” ve “Her Şeyim” ve “Ömrümün Vârı” ve “Gözümün Nûru” ve “Kalbim” ve “Işığım” ve daha yüz binlerce güzel söz, güzel ses demekmiş.  </p>
			<p class="_0">  </p>
			<p class="paragraf ParaOverride-6">İlk “Canım” demek istediğinde ar etmiş dedem, “Hanım” dese “malım” demiş gibi olur diye korkmuş, “Vesile” dese çok resmi, soğuk. Ama kendinden tarafa bakmasını istiyormuş, onu görmesini, onun içini, yüreğini, sevdasını fark etmesini istiyormuş; anlatacak, dökülecek, gerekirse ağlayacakmış. “Baksana” dese olmaz, “Bak hele...” demiş, devamını getirebilecekmiş gibi.  </p>
			<p class="paragraf ParaOverride-6">Bakele dönüp bakmış.   </p>
			<p class="paragraf ParaOverride-6">Dedem bütün söyleyeceklerini unutmuş, öylece kalmış.  </p>
			<p class="paragraf ParaOverride-6">Beklemiş beklemiş Bakele, gülümsemiş, dedemin elini tutmuş, bakmış ki dedem yutkunup duruyor, “Anladım İbrahim....” demiş. “Anladım... Sen bana Bakele de bundan sonra, ben anlarım senin ne demek istediğini.”  </p>
			<p class="_0">  </p>
			<p class="paragraf ParaOverride-6">Aşk, âşık olduğunla yekvücut olmakmış.  </p>
			<p class="paragraf ParaOverride-6">Öyle dedi dedem.  </p>
		</div>
	</body>
</html>