<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-15</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-13">YÜZ BİN SENE  </p>
			<p class="paragraf ParaOverride-6">Arzu’dan koptuğumdan beri serseri mayın gibi dolanıyorum Kızılay’da. Sonsuza dek dolanacak gibiyim. O gün kolumdan biri tuttu arkadan gelip. Döndüm baktım, Tabiat. “Aa!” dedim. Çok güzeldi. Arzu’ya da kızgınım ya, daha bir güzel göründü gözüme. İsmini hep sevmişimdir zaten. “Keşke benim olsa.” dedim içimden. Kucaklaştık, bir kafeye gidip birer kahve söyledik. Lise aşkımdı. Ve de üniversite bir. İkiden itibâren Arzu’ya kapılanmıştım ben. Arzu, en iyi arkadaşıydı Tabiat’ın. Ev arkadaşı, dostu, sırdaşı. “Sevgilisini elinden almışım gibi oldu. Artık onunla oturamam.” deyip yanıma taşınmıştı Arzu. Cennet, canıma minnet.  </p>
			<p class="_0">  </p>
			<p class="paragraf ParaOverride-6">Kafede oturuyoruz, her yanım Arzu, en yakın arkadaşımla boynuzlamıştı beni, her yanım kin, öfke, üzüntü. Öylece bakıyor Tabiat bana. “Anlatsana yaa!” dedim. Ki hiç sevmezdi bu lâfı.  </p>
			<p class="paragraf ParaOverride-6">“Anlatıyorum ya işte.” dedi gözlerini gözlerimden ayırmadan.  </p>
			<p class="paragraf ParaOverride-6">Anlatıyordu, evet. Geçip giden altı bensiz yıla, Arzu’nun ona ettiği kalleşliğe, araya giren onca yıllık Arzu’ya rağmen hâlâ aynı yerde durduğunu, hâlâ bana âşık olduğunu anlatıyordu. Bakarak.  </p>
			<p class="paragraf ParaOverride-6">Yüzümü ateş bastı. “Bir şey değişmedi yani?” dedim.  </p>
			<p class="paragraf ParaOverride-6">“Niye değişsin?” dedi. “Aşk bu. Gelirse gitmiyor. Sen ‘şimdilik’ mi âşık olduğumu sanmıştın?”  </p>
			<p class="paragraf ParaOverride-6">“Yok da...” dedim kahvemi kafama dikerek; “... bizimkisi ilk aşktı neticede.” Ağzımdan kaçmıştı; bu lâfı da hiç sevmezdi. Dilimi ısırdım.  </p>
			<p class="paragraf ParaOverride-6">Fincanı masanın üstüne bırakmamı bekledi, uzanıp avuçlarını ellerimin üstüne kapattı. “İlk aşk olmaz.” dedi. “İkinci, üçüncü aşk da olmaz, son aşk da olmaz. Aşk aşktır, sadece başlar. Bitmiş aşk olmaz.”  </p>
			<p class="paragraf ParaOverride-6">“Evet.” dedim. Çok dinlemiştim ondan bu vecizeleri. Devamını biliyordum; getiriverdim: “Eskisi yenisi olmaz. Varsa bitmez, gelmişse gitmez.”  </p>
			<p class="paragraf ParaOverride-6">Güldü. “Unutmamışsın.” dedi.  </p>
			<p class="paragraf ParaOverride-6">“Ezberleten sağ olsun.” deyip ben de güldüm. Ne kadar sevmiştim zamanında bu sözlerini. Sonra ne kadar gıcık kapmıştım. Üstüme üstüme basmaya başlamıştı. Sevgilimmiş gibi değil de ablammış gibi geliyordu bilgiçlik ettikçe. Belki de o yüzden kaçmıştım ondan, Arzu’ya o yüzden kapılmıştım belki.  </p>
			<p class="paragraf ParaOverride-6">Yok yok... Arzu başkaydı. Ah Arzu! Alçak!  </p>
			<p class="paragraf ParaOverride-6">Eğilip; elimi sarmalayan ellerinin üzerine bir öpücük kondurdum. Sonra bir daha, sonra bir daha. Doğrulduğumda gözlerim dolu doluydu. Saklamadım. Bir şey saklamamı da hiç sevmezdi. “Arzu’dan ayrıldım.” dedim. İstiyordum ki Arzu’dan bahsedelim, zamanında ona yaptığı kalleşlikten girip şimdi de bana yaptığından çıkalım, kötüleyelim, çekiştirelim, zehrimizi akıtalım.  </p>
			<p class="paragraf ParaOverride-6">“Biliyorum.” dedi. “Burak’la çıkmaya başlamış. Anlattı bana.”  </p>
			<p class="paragraf ParaOverride-6">Gözlerim yuvalarından uğradı. “Siz görüşüyor muydunuz?”  </p>
			<p class="paragraf ParaOverride-6">“Yoo.” dedi gayet rahat. “Geçen gün geldi buldu beni, o zaman görüştük sadece.”  </p>
			<p class="paragraf ParaOverride-6">Çıldırırdım ben şimdi. Ne anlatmıştı acaba hakkımda? “Kötü kötü konuşmuştur tabii.” dedim. “Atıp tutmuştur.”  </p>
			<p class="paragraf ParaOverride-6">“Yoo.” dedi gene. “Seni yüz bin sene bekleyeceğimi biliyordu. Ayrıldığınızı duyunca ne yapıp edip yoluna çıkacağımı, arayıp bulacağımı da. O yüzden kurnazlık edip bir mektup gönderdi sana.”  </p>
			<p class="paragraf ParaOverride-6">“Ver!” dedim hırsla. Ellerim titriyordu.  </p>
			<p class="paragraf ParaOverride-6">“Karşında.” dedi. “Beni gönderdi mektup olarak.”  </p>
			<p class="paragraf ParaOverride-6">Ne demek istiyordu? Geldim işte, çevir çevir oku mu? “Yani?” dedim. Afallamıştım ama hızlı hızlı da düşünüyor, döküp tartıyordum. Dönsem kabul eder miydi yani şimdi beni? Gerçi yüz bin sene bekleyeceğimi biliyordu falan deyip zarfın ucunu da yırtmıştı ama.  </p>
			<p class="paragraf ParaOverride-6">O da “Yani?” dedi. Çok güzel bakıyordu. Çok güzeldi.  </p>
			<p class="paragraf ParaOverride-6">“Yaltaklanmak gibi olmazsa...” dedim kızararak; “Yeniden mi başlayalım demek istiyorsun?”  </p>
			<p class="paragraf ParaOverride-6">“Aşkta yeniden başlamak olmaz, çünkü mola olmaz.” dedi gene bilgiç bilgiç. Bu huyları öldürüyordu beni. Yani eskiden öldürürdü.  </p>
			<p class="paragraf ParaOverride-6">Canım da nasıl sıkkın. “Böyle yapmasan?” dedim.  </p>
			<p class="paragraf ParaOverride-6">“Nasıl?” dedi.  </p>
			<p class="paragraf ParaOverride-6">“Böyle işte... Kırılacaksın, biliyorum ama söylemeyip içime atsam da kırılacaksın. Onun için söyleyeyim gitsin; böyle guru havalarında felsefe yaptığın zaman ablam gibi oluyorsun. Bırak işte, dökülelim, saçı başı dağıtıp yaşayalım yaşayabildiğimiz kadar...” İleri gittiğimi düşünüp “Kırmak istemediğimi biliyorsun.” dedim, sustum.  </p>
			<p class="paragraf ParaOverride-6">“Susma susma.” dedi. “Devam et. Çok iyi gidiyorsun.”  </p>
			<p class="paragraf ParaOverride-6">“Bak her şeyi söylerim ama.”  </p>
			<p class="paragraf ParaOverride-6">“Sevinirim.”  </p>
			<p class="paragraf ParaOverride-6">Söyledim.  </p>
			<p class="paragraf ParaOverride-6">Altı sene öncesine götürüp bunu, bana neler ettiğini bir bir soktum gözüne.  </p>
			<p class="paragraf ParaOverride-6">Beni nasıl bunalttığını, her dakika “Sende aşk var mı?” diye soran gözlerinin beni nasıl yorup yıprattığını, ısrarla istemelerinin ve ısrarla vermelerinin beni nasıl uzaklaştırdığını, ben “Israr etme!” dedikçe “Israr etme diyerek ısrar eden sensin.” demelerinin beni nasıl çıldırttığını, habire aşk aşk aşk diye içimi nasıl şişirdiğini, fikrime katılmadığı zamanlarda gözlerini kısarak gülümsemesinin beni nasıl çileden çıkarttığını, asla “Hayır” demeyip daima “Evet!” diyecekmiş gibi nasıl gözümü korkuttuğunu, akşam sabah yok Mevlânâ’sıydı, yok Şems’iydi sözler söyleyip şiirler okuyup vecizeler yumurtlayıp - Afedersin ama duygularım böyleydi yani - nasıl canımdan bezdirdiğini, böyle yapa yapa sevgilim olmaktan çıkıp; giderek gözüme nasıl da ablam gibi, hâttâ annem gibi görünmeye başladığını bir bir anlattım. “Yuh!” dedim sonunda da. “Ne içten pazarlıklı herifmişim ben! Şunları belki zamanında söylemiş olsaydım...”  </p>
			<p class="paragraf ParaOverride-6">Sözümü kesti: “Bir şey değişmezdi. Ben ben olarak kalırdım, sen de sen.”  </p>
			<p class="paragraf ParaOverride-6">“Ve gene de benden vazgeçmezdin, öyle mi?”  </p>
			<p class="paragraf ParaOverride-6">“Öyle.” dedi.  </p>
			<p class="paragraf ParaOverride-6">İç çektim; “Güzel bir şey galiba bu aşk.” dedim. “Keşke bir damlası da bana nasip olsaydı.”  </p>
			<p class="paragraf ParaOverride-6">Güldü. “Oldu oldu.” dedi, “Merak etme.”  </p>
			<p class="paragraf ParaOverride-6">“Nasıl oldu?”  </p>
			<p class="paragraf ParaOverride-6">Bu sefer de o anlattı. Bir bir.  </p>
			<p class="paragraf ParaOverride-6">Bir ay öncesine götürüp beni, Arzu’ya neler ettiğimi.  </p>
			<p class="paragraf ParaOverride-6">Onu nasıl bunalttığımı, her dakika “Sende aşk var mı?” diye soran gözlerimin onu nasıl yorup yıprattığını, ısrarla istemelerimin ve ısrarla vermelerimin onu nasıl uzaklaştırdığını, o “Israr etme!” dedikçe “Israr etme diyerek ısrar eden sensin.” demelerimin onu nasıl çıldırttığını, habire aşk aşk aşk diye içini nasıl şişirdiğimi, fikrine katılmadığım zamanlarda gözlerimi kısarak gülümseyişimin onu nasıl çileden çıkarttığını, asla “Hayır” demeyip daima “Evet!” diyecekmiş gibi nasıl gözünü korkuttuğumu, akşam sabah yok Mevlânâ’sıydı, yok Şems’iydi sözler söyleyip şiirler okuyup vecizeler yumurtlayıp - Afedersin ama Arzu’nun duyguları böyleymiş yani - nasıl canından bezdirdiğimi, böyle yapa yapa sevgilisi olmaktan çıkıp; giderek gözüne nasıl da abisi gibi, hâttâ babası gibi görünmeye başladığımı tane tane soktu gözüme.  </p>
			<p class="paragraf ParaOverride-6">“Burnun aktı.” dedi masadan bir peçete uzatıp. “Sil.”  </p>
			<p class="paragraf ParaOverride-6">Sildim. Ağlamışım. “Demek seninle gönderdiği mektup buydu.”  </p>
			<p class="paragraf ParaOverride-6">“Hı hı...” dedi. “Sen cevap ver şimdi, bunları zamanında söyleseydi sana Arzu, bir şey değişir miydi?”  </p>
			<p class="paragraf ParaOverride-6">“Katiyen.” dedim.  </p>
			<p class="paragraf ParaOverride-6">“Seni en yakın arkadaşınla boynuzlasa?”  </p>
			<p class="paragraf ParaOverride-6">“Boynuzluyor zaten.”  </p>
			<p class="paragraf ParaOverride-6">“Değişti mi peki?”  </p>
			<p class="paragraf ParaOverride-6">“Katiyen.” dedim gene. “Yüz bin sene bekleyeceğim onu.”  </p>
			<p class="paragraf ParaOverride-6">Güldü. “Ben de seni.” dedi.  </p>
		</div>
	</body>
</html>