<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-5</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-3">SU KADAR AZİZ  </p>
			<p class="paragraf ParaOverride-6">Doğma büyüme duyar biliriz ama eşlik etmeyiz ezana.  </p>
			<p class="paragraf ParaOverride-6">Yeni taşındığımız bahçeli evin sol yanında sekiz hoparlörlü bir cami vardı. Evdeki ilk gecemizin sabahında sıçramışım şöyle bir. Müezzin ağzını bizim pencereye dayamış sanki. “Haa, ezanmış.” deyip kaldığım yerden uyudum. Rüya bile gördüm hâttâ. Çelik Bilek olmuşum bu sefer, bir yanımda Profesör Oklitus, bir yanımda Rodi, Kızılderilileri perişan ediyorum, ama dilimde alâkasız bir şarkı:  </p>
			<p class="_0">  </p>
			<p class="paragraf ParaOverride-6"><span class="CharOverride-6">Aşk bu değil yapma güzel  </span></p>
			<p class="paragraf ParaOverride-6"><span class="CharOverride-6">Sen insanı güldürürsün  </span></p>
			<p class="_0">  </p>
			<p class="paragraf ParaOverride-6">“Yakışıyor mu?” diye düşünürken gene uyandım. Ses dışarıdan gelirmiş de ben de eşlik edermişim meğer. “Kim lan bu?” deyip kalktım, pencereyi açtım. Solumuzda cami, sağımızda bizimki gibi tek tip bahçeli evler, ilki biz oluyoruz, devam edip gidiyor böyle.  </p>
			<p class="_0">  </p>
			<p class="paragraf ParaOverride-6">Şarkının, sabahın kör şafağında harman olduğu yer, yanın bir yanı. Enstrüman falan yok. Belli ki kayıt. Cızırtılı, fışırtılı.  </p>
			<p class="paragraf ParaOverride-6">Hülya kalkmış dikilmiş arkamda. “Nooluyo be?” dedi.  </p>
			<p class="paragraf ParaOverride-6">“Baksana kızım...” dedim, “Biri sabah sabah açmış teybi, yıkıyo ortalığı.”  </p>
			<p class="paragraf ParaOverride-6">“Hiç de yıkmıyo. Ne güzel işte.”  </p>
			<p class="_0">  </p>
			<p class="paragraf ParaOverride-6">Hemen hemen her konuda anlaşırız biz Hülya’yla. Ama aksak ritimli bir anlaşmadır bu. O önden gider, ben arkadan gelip anlaşırım. O anlaştığım yer de onun ilk başta başladığı başlangıç olur genellikle. İnsanlık meselâ. Hep insandı Hülya. Ben sonradan geldim.  </p>
			<p class="paragraf ParaOverride-6">“Ya sabır!” deyip örttüm pencereyi, ses gene içeride. Kafana taktığın şey kafanla beraber gelir çünkü.  </p>
			<p class="paragraf ParaOverride-6">Saat altıya çeyrek var. Uyumaya kalksam, huyumu biliyorum, eşlik edeceğim içimden. “Gitti güzelim uyku.” dedim.  </p>
			<p class="paragraf ParaOverride-6">“Çay koyiim mi?”  </p>
			<p class="paragraf ParaOverride-6">“Manyak mısın kızım bu saatte?”  </p>
			<p class="paragraf ParaOverride-6">“Zıkkım iç.” Devrildi yatağa, kafasını yastığa koymadan uyudu.  </p>
			<p class="paragraf ParaOverride-6">Ben, “Sevişirken Güzel Güzel” kısmını söyleyerek salona geçtim. Açtım televizyonu, haberleri buldum,  oturdum kös kös. “Bu hep böyle değildir inşallah.” diye düşünüyorum.   </p>
			<p class="_0">  </p>
			<p class="paragraf ParaOverride-6">Ama bu hep böyleymiş. Ezan bitiyor, namaz arası, cami boşalırken başlıyor konser. Repertuvar hep aynı. “Aşk Bu Değil”le başlıyor, aynı sırayla devam edip gidiyor. “Gidip kafasını gözünü kıracam şimdi.” diyorum, Hülya’yla cenk ediyoruz. Ben cenk esnasında bile şarkı söylüyorum içimden.  </p>
			<p class="_0">  </p>
			<p class="paragraf ParaOverride-6">“Bu böyle gitmez.” dedim beşinci sabah. “Vampire döndüm uykusuzluktan.”  </p>
			<p class="paragraf ParaOverride-6">“Akşamın dokuzunda devriliyon zaten, sabah da bi saat az uyuyuver. Ne var?”  </p>
			<p class="paragraf ParaOverride-6">Göz torbalarımı gösterdim. “Bu var. Kimse benim uykumu bölemez kardeşim.”  </p>
			<p class="paragraf ParaOverride-6">Tepeden tepeden baktı.  </p>
			<p class="paragraf ParaOverride-6">“Erkeksen yandaki müezzine söyle.”  </p>
			<p class="paragraf ParaOverride-6">“Bi kere de benim tarafımı tut be kızım!”  </p>
			<p class="_0">  </p>
			<p class="paragraf ParaOverride-6">Ertesi sabah ilerliyoruz ormanda Çiko Cayetano Lopez De Martinez Gonzales’le, müezzin ezan okuyor, “Aziz Allah!” deyip dalları aralayarak devam ediyoruz yolumuza. Çalılıklara fırlatıyorum taş baltamı. “Ahyaaak!” Bir kırmızı urba “Ouch!” deyip yıkılıyor. Etrafımızı sarmış meğer pezevenkler. Tam girişeceğim, başlıyorum gene “Aşk Bu Değil...” Kırmızı urbalar bir gülüyor.  </p>
			<p class="paragraf ParaOverride-6">Utanç içinde uyandım. “Başlarım lan!” diye bağırmışım. “Gidiyom ben şu heriflere.”  </p>
			<p class="paragraf ParaOverride-6">“Ne baarıyon?” dedi Hülya. “Naapıyosan yap.”  </p>
			<p class="paragraf ParaOverride-6">Pantolonu geçirirken “Kalk çay koy bari.” dedim. “Döndüğümde içeriz.”  </p>
			<p class="paragraf ParaOverride-6">“Bi insanlık et de sen koyuver.” dedi. “Ayaktasın.”  </p>
			<p class="paragraf ParaOverride-6">Ne koyacam; bastım gittim.  </p>
			<p class="_0">  </p>
			<p class="paragraf ParaOverride-6">Gün ağarmıştı. “İbibikler Öter Ötmez Ordayım” mısrasına eşlik ettim. Cemaat dağılıyordu. Topu topu iki ihtiyar. Biri aşağıya yöneldi, biri benden tarafa. “Selâmın aleyküm.” deyip geçti önümden beriki. “Sütler Kaymak Tutar Tutmaz Ordayım” kısmındaydım, “Aleyküm sütler.” demişim. Güldü, durdu, az daha güldü; “Ben de söylerim her sabah.” dedi. Ezberledim artık.”  </p>
			<p class="paragraf ParaOverride-6">Yan komşumla müşerref oluyordum galiba.  </p>
			<p class="paragraf ParaOverride-6">“Sağ olun da...” dedim, “Olmuyor ama böyle de mi? Uyuyanı var, hastası var...”  </p>
			<p class="paragraf ParaOverride-6">Gene güldü.  </p>
			<p class="paragraf ParaOverride-6">“Şikâyete gidiyordun galiba.”  </p>
			<p class="paragraf ParaOverride-6">“Vallahi işte... Lisân-ı münasiple söyleyip...”  </p>
			<p class="paragraf ParaOverride-6">“Söyle de...” dedi, “Başka zaman söyle. Şükrü Bey İstanbul’a gitti.”  </p>
			<p class="paragraf ParaOverride-6">Şükrü Bey de yayın yapan manyaktı kesin.  </p>
			<p class="paragraf ParaOverride-6">“Şu teyp çalan bey mi?”  </p>
			<p class="paragraf ParaOverride-6">“Evet. Oğlu ufak bir kaza geçirmiş. Kalktı gitti. Evde kimse yok.”  </p>
			<p class="paragraf ParaOverride-6">Ürperdim.  </p>
			<p class="paragraf ParaOverride-6">“Şeyi kim çalıyor o zaman?”  </p>
			<p class="paragraf ParaOverride-6">“Biz.” dedi. “Şükrü Bey anahtarı bıraktı, yengen namaz bitmeye doğru geçip basıveriyor düğmeye.”  </p>
			<p class="paragraf ParaOverride-6">Kafamı kaşıdım. “Bari Şükrü Bey dönünceye kadar basmayın desem?” Kaset “Benzemez Kimse Sana”ya geçmişti.  </p>
			<p class="paragraf ParaOverride-6">“Yapamayız.” dedi. “Emanetin canı cebinde olur. Ya boynunu büküverirse?”  </p>
			<p class="paragraf ParaOverride-6">Haydaa... Amma duygusal komşum varmış yahu. “Tamam.” dedim. “Şükrü Bey gelince rica ederim artık. Ben gireyim, hanım bekler.”  </p>
			<p class="paragraf ParaOverride-6">“Selâmetle.” deyip “Lütfuna Ermek İçin Söyle Perişan Olayım” diye mırıldanarak yürüdü. Ben de içimden.  </p>
			<p class="_0">  </p>
			<p class="paragraf ParaOverride-6">İki gün daha çektim bu kahrı. Biri bitip biri başlayacağı zaman genizden giriyorum; şarkıların sırasını da ezberlemişim artık.  </p>
			<p class="paragraf ParaOverride-6">Gece kapı çalındı. “Hayırdır inşallah.” deyip gittim açtım, karşımda yan komşum. “Yengenin astımı azdı.” dedi. “Doktor temiz hava der. Memlekete gitmemiz lâzım. Şu anahtarı versem de, Şükrü Bey gelesiye kadar?..”  </p>
			<p class="paragraf ParaOverride-6">Bir adama baktım, bir anahtara. Kendi ipimi mi çekmemi istiyordu bu amca? Ciddi miydi? Bari ezan bitene kadar uyuyorduk şurda, onu da mı elimizden almak istiyordu?  </p>
			<p class="paragraf ParaOverride-6">“Verin bakalım.”  </p>
			<p class="paragraf ParaOverride-6">“Aman unutulmasın da...”  </p>
			<p class="paragraf ParaOverride-6">Allah Alaaah... “Merak etmeyin siz.” Adama bak yaa.  </p>
			<p class="paragraf ParaOverride-6">O gitti, ben de attım anahtarı cebime. Tommiks’in arkadaşı Doktor Sallaso gibi göbeğimi tuta tuta gülesim var. Ahı ahı ahı...  </p>
			<p class="paragraf ParaOverride-6">“Kimmiş?” dedi Hülya.  </p>
			<p class="paragraf ParaOverride-6">Hazırlıklıydım. “Hiç.” dedim.  </p>
			<p class="paragraf ParaOverride-6">“Nasıl hiç?”  </p>
			<p class="paragraf ParaOverride-6">“Ben yatacam. Kaç gündür uykusuzum zaten.”  </p>
			<p class="paragraf ParaOverride-6">Dikkati dağıldı.  </p>
			<p class="paragraf ParaOverride-6">“Aman yat. Geç kaldın.”  </p>
			<p class="_0">  </p>
			<p class="paragraf ParaOverride-6">Allah’ım ne güzel uykular çektim. Nasıl ihtiyacım varmış. Bir gün Kinowa oluyorum, bir gün Kızıl Maske, bir gün Mandrake, ne güzel işler yapıyorum rüyalarımda. Bölen olmayınca tabii.  </p>
			<p class="paragraf ParaOverride-6">Hülya zor uyandırıyor beni.  </p>
			<p class="paragraf ParaOverride-6">“Kalksana be! İşe gecikçen.”  </p>
			<p class="paragraf ParaOverride-6">“Beş dakka daha.” deyip devam ediyorum kaldığım yerden.  </p>
			<p class="paragraf ParaOverride-6">“Ben çıkıyom. Servisi kaçıramam senin yüzünden.”  </p>
			<p class="paragraf ParaOverride-6">“Bekle kız bekle. Kalktık.”  </p>
			<p class="paragraf ParaOverride-6">Yolda sorguluyor beni:  </p>
			<p class="paragraf ParaOverride-6">“Kulaklarına pamuk mu tıkıp yatıyon sen?”  </p>
			<p class="paragraf ParaOverride-6">“Niye ki?”  </p>
			<p class="paragraf ParaOverride-6">“Nası uyuyon fosur fosur? Hani rahatsız oluyodun?”  </p>
			<p class="paragraf ParaOverride-6">“Ne bileyim. İnsan alışıyo heralde zamanla.”  </p>
			<p class="paragraf ParaOverride-6">Pis pis bakıyor.  </p>
			<p class="_0">  </p>
			<p class="paragraf ParaOverride-6">Keyfim nasıl yerinde. İş dönüşü gözüm hemen yatağa kaçıyor. Hülya’nın küsmeyeceğini bilsem yemeği yer yemez devrileceğim. Hadi biraz Tom Braks okuyayım dedim, gene kapı çalındı. “Ben açarım.” deyip fırladım. Bir taraftan da “Döndü Allah’ın belâsı herif.” diye düşünüyorum. “Gitti gene bizim uyku.”  </p>
			<p class="paragraf ParaOverride-6">Kapıyı açtım; bahçe kapısının önünde ben yaşlarda biri.  </p>
			<p class="paragraf ParaOverride-6">“Şükrü Bey’in anahtarı sizde miydi?”  </p>
			<p class="paragraf ParaOverride-6">“Evet.”  </p>
			<p class="paragraf ParaOverride-6">“Alabilir miyim?”  </p>
			<p class="paragraf ParaOverride-6">“Siz kimsiniz?”  </p>
			<p class="paragraf ParaOverride-6">Şükrü Bey’in öbür yanındaki komşusuymuş ve de bu yaptığım çok ayıpmış.  </p>
			<p class="paragraf ParaOverride-6">“Ne diyorsun kardeşim sen?” dedim. “Ne ayıbı? Ne yapmışım?”  </p>
			<p class="paragraf ParaOverride-6">“Teyp.” dedi. “Kaç gündür çalmıyorsunuz. Ayıp olmuyor mu?”  </p>
			<p class="paragraf ParaOverride-6">Sinirlenmişim. “Ne diyon sen birader...” dedim. “Gece gece... Allah Allaah.”  </p>
			<p class="paragraf ParaOverride-6">“Günah günah!” dedi adam. “Mahvettiniz. Hep boynunu büktü. Belki de öldü.”  </p>
			<p class="paragraf ParaOverride-6">Ulan, içim bir tuhaf oldu ha.  </p>
			<p class="paragraf ParaOverride-6">“Şükrü Bey mi?”  </p>
			<p class="paragraf ParaOverride-6">“Ağaçlar.” dedi. “Çiçekler. Yaşayan ne varsa. Gelin görün marifetinizi.”  </p>
			<p class="paragraf ParaOverride-6">“Pis.” dedi Hülya arkamdan. Hoplamışım. “Sen ne ara geldin yaa?”  </p>
			<p class="paragraf ParaOverride-6">“Konuşma.” dedi. “Yürü, bakçaz.”  </p>
			<p class="_0">  </p>
			<p class="paragraf ParaOverride-6">Gece gece düştük adamın ardına, iki öte yana, Şükrü Bey’in evine gittik. Bahçe kapısını açtım. Acayip mehtap vardı. Ön bahçedeki devâsâ iki ateş çiçeği karabiber gibi dökmüştü alıçlarını. Toprak, büyük bir tespihin ipi kopmuş da boncukları üstüne saçılmış gibi duruyordu. Sağdaki kare taraçada kel bir erguvan dikiliyordu; boynunu bükmüş. Etrafı çiçek yaprağı doluydu.  </p>
			<p class="paragraf ParaOverride-6">“Sizin marifetiniz.” dedi adam. “Gelin. Arkayı da göstereyim.”  </p>
			<p class="paragraf ParaOverride-6">Hülya gene “Pis!” dedi.  </p>
			<p class="paragraf ParaOverride-6">Yürüdük gene peşi sıra. Yan bahçe de berbattı. Aşağıya doğru inip giden fesleğen sırası kuru soğana dönmüştü. Ölü ölü kokuyordu.  </p>
			<p class="paragraf ParaOverride-6">“Piss!”  </p>
			<p class="paragraf ParaOverride-6">“Yaa bi sus. Elin adamının yanında!”  </p>
			<p class="_0">  </p>
			<p class="paragraf ParaOverride-6">Arkaya dolaştık. Esas mezarlık burasıydı. Çam dahil, ne kadar ağaç varsa kurumuş gitmişti sanki. Yerde ölü bir çilek tarhı uzanıyor, güller saçkıran olmuş dımdızlak. Yan bahçeden Hülya yaşlarında bir kadın ters ters bakıyordu bana. Yanında da on yaşlarında bir kız.  </p>
			<p class="paragraf ParaOverride-6">“Eşiniz mi?” dedim yavşamak için.  </p>
			<p class="paragraf ParaOverride-6">“Her neyse.” dedi adam. “Durumu gördünüz. Anahtar lütfen.”  </p>
			<p class="paragraf ParaOverride-6">Ne görmüştüm ki. Sulamamışız, kurumuş. Kimse sula demediydi ki bize. “Kardeşim...” dedim elimi cebime sokarken. “Şey Bey bana anahtarı verdi, teyp çal dedi gitti. Uyanamamışız. Uyansak çalardık. Ama ne alâka? Su mu bu? Altı üstü iki tane şarkı.”  </p>
			<p class="paragraf ParaOverride-6">Hülya da kuramamıştı alâkayı. Kavgada benim tarafımı tutmaz kolay kolay ama tutacağı tuttu. “Bana diyeydin ben uyandırırdım seni, kalkar sulardık beraber.” dedi.” Sonra da döndü adama. “Uykusu ağırdır da biraz.”  </p>
			<p class="paragraf ParaOverride-6">Adam ümitsiz bir bakış attı ikimize. “Gelin, bize geçelim de konuşalım.” dedi.  </p>
			<p class="paragraf ParaOverride-6">Geçtik, konuştuk. Daha doğrusu o konuştu, biz dinledik. Ağzımız iki karış açık.  </p>
			<p class="_0">  </p>
			<p class="paragraf ParaOverride-6">Mümine Hanım, Şükrü Bey’in rahmetli eşi, bu bahçeyi öyle alıştırmış otuz sene; bütün ağaçlar, bütün çiçekler onun şarkılarıyla büyümüş. Hasta düştüğü zaman da kasete çekmiş sesini, vermiş Şükrü Bey’e, “Ben kalkamıyorum artık.” demiş. “Bu garipler sesimi duymazsa boyun büker.” Şükrü Bey nöbeti devralmış karısından, her gün sabah ezanından sonra başlamış elinde teyple bahçede dolaşmaya. Mümine Hanım vefat edince elemdi kederdi gelendi gidendi derken bir hafta kadar açmamış tabii teybi, ama sulayacağı zaman sulamış bahçeyi, budayacağı zaman budamış. Gözünün önünde küsüp gittiğini görmüş her çiçeğin, her ağacın. Derken aklına gelivermiş, teybi alıp çıkmış sekizinci gün, basmış düğmesine. Akşamına toparlanmış bahçe. Ağaçlar gülümsemiş, çiçekler başını kaldırmış, süs çalıları, fesleğenler, begonviller su içmiş gibi dikilmiş.  </p>
			<p class="paragraf ParaOverride-6">“Harbi mi yav?” dedim sonunda. “Şey Bey... Neydi adınız?”  </p>
			<p class="paragraf ParaOverride-6">“Ekrem.”  </p>
			<p class="paragraf ParaOverride-6">“Bilemedik.” dedim. “Hay Allah!”  </p>
			<p class="paragraf ParaOverride-6">“Pis!” dedi Hülya.  </p>
			<p class="paragraf ParaOverride-6">“Anahtar lütfen.” dedi Ekrem.  </p>
			<p class="paragraf ParaOverride-6">“Bende kalacak.” dedim. “Emanetin canı cebinde olur.”  </p>
			<p class="_0">  </p>
			<p class="paragraf ParaOverride-6">Üç gün sonra geldi Şükrü Bey. Mister Blöf kadar kel ve kabasakal bir adamdı. Bahçesinin cıvıldadığını görünce bin bin teşekkür etti. Anahtarını verip eve döndüm. Bizim arka bahçeden bir ses:  </p>
			<p class="_0">  </p>
			<p class="paragraf ParaOverride-6"><span class="CharOverride-6">Su sızıyoo sıızııyooo  </span></p>
			<p class="paragraf ParaOverride-6"><span class="CharOverride-6">Daşlaarın araasındannn  </span></p>
			<p class="paragraf ParaOverride-6"><span class="CharOverride-6">Eğil bi yol ööpeeeyim  </span></p>
			<p class="paragraf ParaOverride-6"><span class="CharOverride-6">Gaşlaarın</span><span class="CharOverride-6"> aaraasındann  </span></p>
			<p class="_0">  </p>
			<p class="paragraf ParaOverride-6">Çıktım balkona. “Gir kız içeri.” dedim Hülya’ya. “Alıştırma şunları.”<span class="CharOverride-7"> </span>Hep insandı o. Ben hep sonradan geldim.  </p>
		</div>
	</body>
</html>