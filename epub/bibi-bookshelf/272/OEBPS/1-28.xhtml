<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-28</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-26">AHLÂKSIZLIĞIN AHLÂKI  </p>
			<p class="paragraf ParaOverride-6">Annem genç kızlığında hep Almanca filmler seyrettiği ve bize anlatırken aralara Almanca kelimeler sokuşturduğu için bu dili öğrenmeyi çok isterdim. İnternet yok ki o zaman şıkır şıkır yaz, hangi lâf ne anlama geliyormuş öğren. Tek internetimiz Sabiş. Annem.  </p>
			<p class="paragraf ParaOverride-6">“Anne ‘wohin gehts du’ ne demek?”  </p>
			<p class="paragraf ParaOverride-6">“Ne biliyim oğlum. Kılark Geybıl öyle diyordu.”  </p>
			<p class="paragraf ParaOverride-6">Hadi buyur.  </p>
			<p class="_0">  </p>
			<p class="paragraf ParaOverride-6">Lise ikiye geçtiğim sene karşıma Almanca çıkınca dünyalar benim oldu. Şansa bak; müfredat o sene değişmişti hem de.  </p>
			<p class="paragraf ParaOverride-6">Ve gene şansa bak, o cânım ders cuma öğleden sonraya blok olarak konmuştu. Okuldan kaçmayı en sevdiğimiz gün ve saatlere.  </p>
			<p class="paragraf ParaOverride-6">Daha da şansa bak; hocamız Nazi Almanyası’ndan çıkmış gelmiş gibiydi. Allah ona göre yaratmış dersin, her tarafı düzdü adamın. Kafası düz, alnı düz, alnından burnu uzamış dümdüz, gözlükleri hem köşeli hem düz, çenesi düz, takım elbisesi jilet kadar düz, ayakkabıları düz, disiplini, dersine sadakati düzden de düz.  </p>
			<p class="paragraf ParaOverride-6">Türk, ama Alman’dan Alman..  </p>
			<p class="paragraf ParaOverride-6">Fena sıkardı bizi. İlk dersi pas geçmişti sadece; onun haricinde üç ayrı ders saatinden oluşan her blok derse yazılı sınavla başlar, kâğıtları toplar toplamaz sözlüye geçer, elinden düşürmediği dümdüz not defterine habire sıfırlar birler döşeyip adamakıllı canımızı aldıktan sonra ders anlatmaya başlardı. Bunalırdık. Geçmiştik sıfırından birinden, nefes alamaz gibi olurduk.  </p>
			<p class="paragraf ParaOverride-6">Yeni yeni tüyümüz bitiyor, kültürleniyor, “Auschwitz mi lan burası?” diyorduk.  </p>
			<p class="_0">  </p>
			<p class="paragraf ParaOverride-6">Bir de tuhaf bir fışırtısı vardı ki hocanın; artık burnu tıkalıydı da ondan mı, bilemiyorduk. Bize daha çok tikmiş gibi geliyordu. O düz burunda tıkanacak bir viraj veya kavşak yoktu sanki.  </p>
			<p class="paragraf ParaOverride-6">Kimse taklidini yapamıyordu çıkarttığı fışırtının. Bir yapan olsa, hemen yapıştıracaktık lâkabı: “Fış” meselâ. Veya “Fürt.” Ne bileyim; cırp, pırt, neyse...  </p>
			<p class="paragraf ParaOverride-6">Ama olmuyordu. Taklidi mümkün değildi.  </p>
			<p class="_0">  </p>
			<p class="paragraf ParaOverride-6">Derken Schweppes reklamları girdi hayatımıza. Siyah beyaz televizyonda, renginin sarı olduğunu grisinin tonundan anladığımız o efsanevi içecek. Önce buğulanmış bir şişe geliyor ekrana, bir kıllı el yaklaşıyor sonra, açacağı dayıyor ağzına, kanırtıp açıyor... Ve bir ses çıkıyor... Bu sesi bir yerden tanıyoruz hepimiz.  </p>
			<p class="paragraf ParaOverride-6">Evreka!  </p>
			<p class="paragraf ParaOverride-6">Bizim Almancacı’nın burnundan çıkan ses lan bu!  </p>
			<p class="paragraf ParaOverride-6">Bu... İşte bu!  </p>
			<p class="paragraf ParaOverride-6">“Şıveps olsun lan bunun adı.”  </p>
			<p class="paragraf ParaOverride-6">“Anaa... Valla lan! Aynısı ha!”  </p>
			<p class="_0">  </p>
			<p class="paragraf ParaOverride-6">Vaftiz ettikten sonra biraz daha sevimli gelmeye başlamıştı hocamız doğrusu, ama o yılmıyordu. İllâ ki sevimsiz görünecek. Perişan ediyordu okulu. Tozu dumana katıyor, azıcık bilene bildiğini, birazcık sevene sevdiğini unutturuyor, bendeki Almanca hevesini hiç sorma zaten; kuş olmuş uçmuş. Bütün hevesleri, iyi niyetleri, saygı ve hürmeti yüksek fırınlara doldurup cayır cayır yakıyordu Şıveps.  </p>
			<p class="_0">  </p>
			<p class="paragraf ParaOverride-6">“E pes!” dedik sonunda ve Alparslan sinirlenip; “Başlarım lan Şıvepsine de Almancasına da!” der demez atıldık dört bucaktan: “Ben de ta...”  </p>
			<p class="paragraf ParaOverride-6">Cuma öğleden sonralarını hürriyete tahsis etmiş olduk böylece.  </p>
			<p class="paragraf ParaOverride-6">Tek Alparslan’la ben değil. Hepimiz, kızlı erkekli, bütün sınıf.  </p>
			<p class="paragraf ParaOverride-6">“Heh heh heh...” diyorduk. “Bi girecek sınıfa; bomboş. Otursun kendi kendine yazılı yapsın Allah’ın Şıveps’i.”  </p>
			<p class="paragraf ParaOverride-6">Bazı bazı kızlarla Petek Pastanesi’ne takılıyorduk bir iki saat. Ama çoğunlukla kızları satıp İdmanyurdu lokaline gidiyorduk; King, Maça Kızı falan oynamaya. Satarsan satarlar; bizi satanlar da oluyordu. Onlar Zafer Sineması’nda alıyorlardı soluğu. Biz de gerekirse kendimizi satıp soluğu orda alırdık almasına ama kaç haftadır aynı filmler dönüp duruyordu. Seyret seyret, tat vermiyordu bir yerden sonra.  </p>
			<p class="_0">  </p>
			<p class="paragraf ParaOverride-6">Bir hafta, iki hafta, üç hafta derken, dördüncü haftanın başında, pazartesi sabahı İstiklâl Marşı sırasında geldi girdi bizim sınıfın sırasına Şıveps. “Sizi gittiğiniz yerde bizzat yakalayacağım ve disipline vereceğim.” dedi fışır fışır. İstese “Dersi boykot ediyorlar.” diye yakalatmadan da verebilirdi idareye ama, dedik ya, Alman makinesi gibi adam, illâ suçüstü yapacak.  </p>
			<p class="paragraf ParaOverride-6">“Suçüstü yapacak lan bu. İdmanyurduna gitmesek mi ki biraz?”  </p>
			<p class="paragraf ParaOverride-6">“Yapar mı yapar.” dedi Alparslan. “Gitmeyelim bence de.”  </p>
			<p class="paragraf ParaOverride-6">“Petek Pastanesi’ni zaten biliyodur.” dedi Oduncu. “Oraya hiç gidemeyiz.”  </p>
			<p class="paragraf ParaOverride-6">Aldı bizi bir düşünce.  </p>
			<p class="paragraf ParaOverride-6">“Hadi hoop. Hoca hazırol dedi arkadaşlar.”  </p>
			<p class="paragraf ParaOverride-6"><span class="CharOverride-6">Kooorkmaa Söönmeezz...  </span></p>
			<p class="_0">  </p>
			<p class="paragraf ParaOverride-6">O cuma, kızları gene sattıktan sonra kalanları da güzelce satıp Zafer Sineması’na gittik çaresiz. Sermet Serdengeçti’nin “Beş Tavuk Bir Horoz”, “Yok Devenin Başı” ve “Tokmak Nuri” filmleri oynuyordu söylemesi ayıp. Seksen sefer seyretmişizdir, ama başka sığınağımız yok. Devamlı olduğu için karanlıkta girip oturuyorsun, ancak üçüncüsü de bitince yanıyor ışıklar.  </p>
			<p class="paragraf ParaOverride-6">“Yok Devenin Başı”nda Sevda Karaca’yla, “Tokmak Nuri”de Nevin Nuray’la, “Beş Tavuk Bir Horoz”da Mine Mutlu’yla paylaşıyordu başrolleri sanatçımız. Ve çok fena paylaşıyordu. Ne yapalım; ahlar ohlar içinde bir kere daha seyrettik.  </p>
			<p class="_0">  </p>
			<p class="paragraf ParaOverride-6">Işıklar yanınca “Hadi çıkalım.” dedim ben.  </p>
			<p class="paragraf ParaOverride-6">“Çıkıp da nereye gideceksiniz oğlum?” dedi Oduncu. “Oturun, bi tur daha dönelim işte.” Sanat filmleri on beşer dakika sürüyordu o yıllarda.  </p>
			<p class="paragraf ParaOverride-6">“Eh madem.” deyip oturdum ben, ama Alparslan oturmadı. “Gelin gelin!” deyip duruyordu.  </p>
			<p class="paragraf ParaOverride-6">“Nooldu lan?”  </p>
			<p class="paragraf ParaOverride-6">“Lan gelin işte. Sormayın. Yürüyün. Işıklar sönmeden. Çabuk.”  </p>
			<p class="paragraf ParaOverride-6">Sürü sepet takıldık peşine. Birkaç sıra indik, “Şöyle geçelim arkadaşlar.” dedi. Sanıyoruz ki daha manzaralı bir yere getirdi bizi. Zaten bütün sinema boş. Bizim gibi birkaç sapık daha sağda solda. Buyur edildiğimiz sıraya geçerken çaktık vaziyeti. Boş koltukların en ortasındakinde Şıveps oturuyordu. Bir sırıtmışız.  </p>
			<p class="paragraf ParaOverride-6">“Meraba hocaaam.”  </p>
			<p class="paragraf ParaOverride-6">Bir kasa Şıveps açılmış gibi bir ses çıktı.  </p>
			<p class="_0">  </p>
			<p class="paragraf ParaOverride-6">Oduncu “Az müsaade.” deyip dizini çektirdi buna, geçti sağına oturdu. Alparslan soluna yerleşirken ben tam arkasındaki boş koltuğa mevzilendim, Kılıç da tam önündekine. Sohbet ettik biraz.  </p>
			<p class="paragraf ParaOverride-6">Daha “Ah Deme Oh De” falan var dedik, siz “Ah Ne Adem Dilli Badem”i seyrettiniz miydi dedik, “Şipşak Basarım” da çok güzel filimdir dedik, “Yumurtanın Sarısı”na sekiz milimlik de koyuyolar falan dedik, bayağı bir kaynaştık hocamızla. Kısa da bir pazarlık yaptık en nihayet.  </p>
			<p class="paragraf ParaOverride-6">“Beş’ten fazla vermem kimseye.” dedi.  </p>
			<p class="paragraf ParaOverride-6">“Olsun.” dedik. “Beş olsun, bizim olsun.”  </p>
			<p class="paragraf ParaOverride-6">“Bari ara sıra görünün de ders yapmadan sınıf geçirdiye çıkmasın adım.”  </p>
			<p class="paragraf ParaOverride-6">“Siz de çok şey istiyosunuz ama.”  </p>
			<p class="paragraf ParaOverride-6">“Tamam tamam. Ne hâliniz varsa görün. Yeter ki bu aramızda kalsın.”  </p>
			<p class="_0">  </p>
			<p class="paragraf ParaOverride-6">Kimse anlamadı işin içindeki hikmeti. Biz Beş-A şubesi, tek bir cuma bile okula uğramadan çatır çatır geçtik sınıfımızı, ama ser verdik sır vermedik; ahlâksızlığın da bir ahlâkı vardır.  </p>
			<p class="paragraf ParaOverride-6">Öbür şubeler çatır çatır çatladı.  </p>
		</div>
	</body>
</html>