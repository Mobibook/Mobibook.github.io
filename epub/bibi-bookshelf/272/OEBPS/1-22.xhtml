<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-22</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-20">BENİM TİRİLYARLARIM VAR  </p>
			<p class="paragraf ParaOverride-6">“Benim tirilyarlarım var kardeşim.” dedi. “Ev gezdirmeylen uğraşamam. Sana iyilik ettik, emlakçı sokmadık araya. Apartmanı görüyon, cillop. Tutarsan tutarsın, tutmazsan tutmazsın.”  </p>
			<p class="paragraf ParaOverride-6">Dardaydık. Bu devirde dört yüz liraya nerde daire kiralayacaksın? Hülya’yı getirdim aklıma şöyle bir. Evi beğenmeyecekti. Bugüne kadar benim tuttuğum hiçbir evi beğenmemişti zaten, o önemli değildi de ya bir eksiklik, kırık çıkık çıkarsaydı evde? Sifon bozuk olsa yaptıracak paramız yoktu. Amaan dedim içimden, battı balık yan gider.  </p>
			<p class="paragraf ParaOverride-6">“Tutuyorum.”  </p>
			<p class="paragraf ParaOverride-6">Mehmet Kapçak’ın suratı bir anda değişti, tirilyarları unuttu, fırlayıp hararetle sıktı elimi - “Hayırlı olsuun.” -, çekmecesinden hazır kontratı çıkarıp masaya yaydı - “Bi imza rica ediyim.”, okumaya kalktım diye fena bozuldu - “Ayıboluyo ama. Biz kefil bile istemiyoz...” -, özür dileyip imzayı bastım, ilk ayın kirasını ödedim, o da o arada masasının altındaki dolaptan bir rakı şişesiyle iki de çay bardağı çıkardı, uzattığım kirayı alıp saydı, çekmeceye attı, bardakları doldurdu, sularını koydu, “Çek.” dedi kendi bardağını benim bardağıma vurup.  </p>
			<p class="paragraf ParaOverride-6">“Yok. Almayayım ben. Öğlen güneşinde...”  </p>
			<p class="paragraf ParaOverride-6">“Sen bilirsin.” deyip benim bardağı da kafasına dikti. Manyak.  </p>
			<p class="_0">  </p>
			<p class="paragraf ParaOverride-6">Hülya’nın gelmesine iki saat kala, elimde kontratın bir kopyası, cebimde yeni dairemizin anahtarı, çıktım bunun dükkânından, gidip evi göreceğim aklımca. Ama gerçekle yüzleşmek cesaret ister, yaklaştıkça içimi bir sıcak bastı, bir sıcak bastı, önünden geçtim de kafamı kaldırıp bakamadım, bırak girip görmeyi. Gene amaan dedim, insan sorumluluklarından kaçarken hep öyle der, Hülya gelince gidip beraber bakarız nasıl olsa, ne acelesi var?   </p>
			<p class="_0">  </p>
			<p class="paragraf ParaOverride-6">Gittim eve, biraz eşya topladım, bardağı çanağı gazeteye sardım, bir iki sigara içtim, baktım Hülya’nın gelesi olmuş, çay koydum, koymazsam çok bozulur, öbür gerçekle yüzleşmeye hazırlandım.  </p>
			<p class="paragraf ParaOverride-6">Gerçek geldi az sonra. “Naaptın?” dedi kapının ağzında. “Bulabildin mi ev mev?”  </p>
			<p class="paragraf ParaOverride-6">“Ayıpsın.” dedim. Bir halt ettiğimde hep böyle derdim. Ters ters baktı.  </p>
			<p class="paragraf ParaOverride-6">“Yani?”  </p>
			<p class="paragraf ParaOverride-6">“Yani tuttum bile. Ayıpsın.”  </p>
			<p class="paragraf ParaOverride-6">“Biz eşek başı mıyız?” dedi. “Hani bikaç tane bulacaktın da gidip beraber bakacaktık?”  </p>
			<p class="paragraf ParaOverride-6">“Öyle deme...” dedim. “Girsene yaa içeri. Mahalle kavgası gibi kapının ağzında.”  </p>
			<p class="paragraf ParaOverride-6">Girdi, poşetleri yere attı. “Kaça tuttun?” dedi kendine çay koymaya giderken.  </p>
			<p class="paragraf ParaOverride-6">“Tahmin et?”  </p>
			<p class="paragraf ParaOverride-6">“Sıkma adamın canını. Kaça tuttun diyoz.”  </p>
			<p class="paragraf ParaOverride-6">Sekiz yüz liraya bile razıydık.  </p>
			<p class="paragraf ParaOverride-6">“Dört yüz.” dedim kabararak. Bari buna gülsündü yüzün kadın!  </p>
			<p class="paragraf ParaOverride-6">Gülmedi. “Dört yüz mü?”  </p>
			<p class="paragraf ParaOverride-6">“Ayıpsın.”  </p>
			<p class="paragraf ParaOverride-6">“Şimdi battık.” dedi. Şekerini karıştırırken bardağı kıracaktı neredeyse. “Gecekondu mu tuttun, ne ettin?”  </p>
			<p class="paragraf ParaOverride-6">Moralim bozulmuştu ama gene de bastım havamı. “Hani geçen gün pazara giderken önünden geçtiğimiz bir apartman vardı ya, ikinci katı boş? Sarmaşıklı, koca koca balkonlu, şıkır şıkır? Soralım mı dediydim de manyak mısın dediydin sen? En az bin liradır bunun kirası dediydin? Onu tuttum işte.”  </p>
			<p class="paragraf ParaOverride-6">Hülya zehir içiyormuş gibi baktı elinde tuttuğu çay bardağına. “Kesin bi bokluk vardır o zaman.” dedi. Sesi, kırılmış bardak gibi şıngırdıyordu. “Var di mi? Saklamaya kalkma. Nasılsa görücem.”  </p>
			<p class="paragraf ParaOverride-6">Yutkundum. Suratıma bakmıyor olması şanstı. “Görmedim ki.” dedim.  </p>
			<p class="paragraf ParaOverride-6">“Nasıl görmedin ki?”  </p>
			<p class="paragraf ParaOverride-6">“Yani daha gidip bakmadım içine.”  </p>
			<p class="paragraf ParaOverride-6">“Ama tuttun?” Bu bir soruydu.  </p>
			<p class="paragraf ParaOverride-6">“Ucuza kapatınca... Kaçırmayayım dedim.”  </p>
			<p class="paragraf ParaOverride-6">Şaşırıp sehpa yerine koltuğa koydu çayını, bardak devrildi, ama hiç görmemiş gibiydi. “Kalk bi bakalım.” dedi fırlarken. “Kalk kalk. Daha duruyo!”  </p>
			<p class="paragraf ParaOverride-6">Kalktım, Hülya önde ben arkada tuttuk Kapçak Apartmanı’nın yolunu. Hem bozuluyordu moralim yaklaştıkça hem de düzeliyordu. Ne güzel, derli toplu, tertemiz bir apartmandı işte. Sarmaşıklı marmaşıklı. Ne?  </p>
			<p class="_0">  </p>
			<p class="paragraf ParaOverride-6">Apartmanın önüne gelince kafasını kaldırıp baktı bizim boş daireye Hülya. “Kesin var bi bokluk.” dedi tekrar, “Düş önüme. Çık aç şunun kapısını.”  </p>
			<p class="paragraf ParaOverride-6">Bi ağzını hayra aç be kadın!  </p>
			<p class="paragraf ParaOverride-6">Karanlıkta çıktık. Otomat çalışmıyordu.  </p>
			<p class="paragraf ParaOverride-6">“Başladık.” dedi Hülya. “Varan bir.”  </p>
			<p class="paragraf ParaOverride-6">“Yaa sen de daha görmeden etmeden...”  </p>
			<p class="paragraf ParaOverride-6">“Kes kes. Aç şu kapıyı.”  </p>
			<p class="paragraf ParaOverride-6">“Deliği bulsak açacağız.” dedim.  </p>
			<p class="paragraf ParaOverride-6">Sonunda buldum, açtım, önden önden de attım kendimi içeri emlakçı gibi. İki adım attım atmadım, “Annanıı!” dediğini duydum Hülya’nın. Döndüm, sokak kapısı bunun üstüne doğru yatmış. Koşup düzeltmeye çalıştım; nafile. “Neyse...” diyordum bir taraftan da. “Bir menteşelik işi var. Şöyle kenara yaslayalım da...”  </p>
			<p class="paragraf ParaOverride-6">Aşağıladı beni.  </p>
			<p class="paragraf ParaOverride-6">“Elinden de bi iş gelir ki çünkü. Yürü.”  </p>
			<p class="paragraf ParaOverride-6">Yürüdüm. Sağda üç, solda iki kapı vardı. Karşıda da bir. Sağ baştan başladım, kulp elimde kaldı. Hülya ikinci kapıya saldırmıştı, ben daha dur, bekle diyemeden kolu basıp ittirdi, kapı odanın içine düştü. Elimde kulpla koştum, canı manı yanmasındı da şimdi. “İyi misin sen?” dedim.  </p>
			<p class="paragraf ParaOverride-6">“Sıkma canını.” dedi. “Bi menteşelik iş.” Beni nasıl eziyordu.  </p>
			<p class="paragraf ParaOverride-6">Uzatmayayım, sırasıyla balkon kapısı balkona, banyo vasisdası ışıklığa, salonun pencerelerinden biri çerçevesiyle beraber salona düştü, ki ona daha elimizi bile sürmemiştik. Duvardaki bir çiviye don lastiğiyle tutturulmuş mutfak kapısı ayaktaydı şimdilik.  </p>
			<p class="paragraf ParaOverride-6">“Ben fena oldum.” dedi Hülya. “Yüzüme bi su vurmam lâzım.”  </p>
			<p class="paragraf ParaOverride-6">Banyoya gitti, ciyak ciyak bağırarak dizden aşağısı sırılsıklam geri döndü. Lavabonun musluğunu açınca su alttan fışkırmış. “Bi deve boynu bile yok yaa!” diye bağırıyordu. “Ayıp yaa! Şu hâlime bak.”  </p>
			<p class="paragraf ParaOverride-6">“Islanmışın.” dedim.  </p>
			<p class="paragraf ParaOverride-6">“Bravo...” deyip emir oldu yağdı: “Hemen şimdi gidiyosun o pezevenge, kontratını kafasına atıyosun, kesin kira da ödemişindir sen, ağzına geleni söyleyip paramızı da geri alıp geliyosun.”  </p>
			<p class="paragraf ParaOverride-6">“Yarın gitsem?”  </p>
			<p class="paragraf ParaOverride-6">Öyle bir baktı ki, “Tamam tamam.” dedim. Kolaydı çünkü.  </p>
			<p class="_0">  </p>
			<p class="paragraf ParaOverride-6">Tırabzanları yoklaya yoklaya inerken “Allah belâmı versin benim.” diye düşünüyordum. Ulan, karışma işte. Bir kere de karışma. Gitsin kendisi tutsun ne evi tutacaksa. Ne diyecektim şimdi ben adama? “Zorla mı verdik kardeşim? Tutmayaydın. İster otur ister oturma, çatır çatır ödeyeceksin kiramı.” dese?  </p>
			<p class="paragraf ParaOverride-6">Der miydi derdi.  </p>
			<p class="paragraf ParaOverride-6">Otomatın bozuk olduğunu unutup merdiven dönemecinde bulduğum bir düğmeye elimi yapıştırdım. Zildi tabii. Cik cik öttü. Özür dilemek için bekledim, gençten bir adam açtı kapıyı. İşte afedersiniz, üst kata bakmaya geldiydik de falan derken “Tutmadın inşallah abi?” dedi adam. Pek samimiydi.  </p>
			<p class="paragraf ParaOverride-6">Ne dersin? “Yok.” dedim. “Henüz tutmadım.”  </p>
			<p class="paragraf ParaOverride-6">“Yat kalk şükret.” dedi. “Nasıl oldu da bakmana izin verdi adi herif?”  </p>
			<p class="paragraf ParaOverride-6">Bir de dertliymiş ki, ayaküstü döküldü de döküldü. Tutsaymışım eğer, aynı daireye aynı kontrat döneminde kira ödeyen dördüncü kurban olacakmışım ben. Gelen daha kapıdan girer girmez kaçıyor, en kabadayısı üç gün dayanıp gene kaçıyormuş. “Ben Nejat, abicim.” dedi arada, devam etti. İyi ki tutmamışmışım, hakikaten çok sevinmişmiş benim adıma. Kırılan dökülen kapıyı bacayı görmüşmüşüm değil mi? Bir de onun evini görseymişim acırmışım. Ama yalan yokmuş, o üstte oturana daha çok acırmış. Kapçak tam benim “tutmadığım” o dairenin üstünde oturuyormuş ki en kötüsü buymuş. Sabaha kadar tam gaz arabesk dinlermiş bir kere, ses aynen aşağıda. İzolasyon mizolasyon hak getireymiş. O yukarıda hapşırsa sen çok yaşa dermişsin. Ki tek hapşırsa öp de başına koymuş yani. Sövermiş, karısını dövermiş, öğüre öğüre kusar, öttüre öttüre balgam çıkarır, kokuta kokuta yellenir, ki koku da aynen aşağıdaymış, anasından emdiği sütü burnundan getirirmiş adamın.  </p>
			<p class="paragraf ParaOverride-6">“Ne pis herifmiş bu arkadaş!” dedim.  </p>
			<p class="paragraf ParaOverride-6">“Sorma...” dedi. “Hele sen bir de Fener maç kazanınca gör bunu. Evi başına yıkar.”  </p>
			<p class="paragraf ParaOverride-6">Biz de Fenerliydik. “Olsun canım.” dedim bir an boş bulunup. “Seviniyor demek adam.”  </p>
			<p class="paragraf ParaOverride-6">“Tabii.” dedi. “Çıksın balkona, sağa sola beş şarjör boşaltsın da gör. Senin mutfağın tavanındaki delikleri güve yeniği mi sandıydın?”  </p>
			<p class="paragraf ParaOverride-6">“Benim mutfağım değil.” dedim. Gururuma yediremiyordum böyle bir enayiliği itiraf etmeyi. Tavana da bakmamıştım ayrıca. Silah atıyordu demek? Sövdüm artık.  </p>
			<p class="paragraf ParaOverride-6">“Vay amına koduğum.”  </p>
			<p class="paragraf ParaOverride-6">“Diyorum sana abi, iyi ki tutmamışın.” dedi tekrar. Duvara raptiye sok, öbür odadan çıkarmış ucu. Tuvalete de şemsiyeyle girecekmişin mecbur, çünkü Kapçak işermiş yukarıda, hoop senin kafana damlarmış. Ne kiracılar gelmiş geçmiş, kanlı bıçaklısını mı ararsın, yalvarıp yakaranını mı, bir tanesi diş geçirememiş herife.  </p>
			<p class="paragraf ParaOverride-6">“Tam orospu evlâdıymış desene.” dedim. Yok, hayatta iptal etmezdi bu herif kontratı. Gitti bizim kira diye düşünüyor, tek kirayla kalsa gene iyi, gitti on iki aylık kira diye de düşünüyor, sinirlendikçe sinirleniyordum. “Bunu yatıracaksın var ya... Alacaksın eline de odunu, yer misin yemez misin... Yorulana kadar döveceksin.”  </p>
			<p class="paragraf ParaOverride-6">“Yapamazsın.” dedi Nejat. “Silah çeker. Denemediler mi sanıyosun?”  </p>
			<p class="paragraf ParaOverride-6">Kapana kısılmıştım. “Allah’ın belâsı.” diye hırladım. “Anasını avradını sikeyim ben de onun o zaman.” Daha sövecektim de araya girdi Nejat.  </p>
			<p class="paragraf ParaOverride-6">“Anası neyse de abi...” dedi, “... avradına sövmeyelim istersen. Bizim annemiz olur ne de olsa.”  </p>
			<p class="paragraf ParaOverride-6">Kaldım.  </p>
			<p class="paragraf ParaOverride-6">“Annen mi?”  </p>
			<p class="paragraf ParaOverride-6">“Hıı, annem. Kapçak da babam olur.”  </p>
			<p class="paragraf ParaOverride-6">“Desene...” dedim dalgın dalgın. “İyi ki tutmamışım.”  </p>
			<p class="paragraf ParaOverride-6">“İyi ki tutmamışın abi.” dedi. “Ben oğluyken zor dayanıyorum orospu çocuğuna, ama herif bi ölse hayırlısıyla var ya...”  </p>
			<p class="paragraf ParaOverride-6">“Biliyorum.” dedim. “Onun tirilyarları var.”  </p>
			<p class="_0">  </p>
			<p class="paragraf ParaOverride-6">Nejat’la az daha oyalanıp bol bol da sövüp döküp yukarı geri çıktım.  </p>
			<p class="paragraf ParaOverride-6">“İptal etti mi?” dedi Hülya. Tavandaki mermi deliklerine bakıyordu.  </p>
			<p class="paragraf ParaOverride-6">“Sıkıysa etmesin.” dedim. “Etti tabii.”  </p>
			<p class="paragraf ParaOverride-6">“Ben bulurum oturacağım evi. Karışma sen bi daha.”  </p>
			<p class="paragraf ParaOverride-6">“Tövbe.” dedim. Ben de çaktırmadan her ay dört yüz lira bulacaktım zaten.  </p>
			<p class="paragraf ParaOverride-6">Bunun bulacağı eve de en iyi ihtimâl yedi yüz desen... Öff!  </p>
		</div>
	</body>
</html>