<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-26</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-24">AZMİN ZAFERİ  </p>
			<p class="paragraf ParaOverride-6">Bir haftadır sigarayı bırakmaya çalışıyordum ve Hülya bir haftadır bana cân-ı gönülden destek oluyordu.  </p>
			<p class="_0">  </p>
			<p class="paragraf ParaOverride-6">Geriye kaykılmış, bir eli de göbeğinin üstünde, yarım saatten beri çıkarttığı dumanlarla halka yapıyordu meselâ.   </p>
			<p class="paragraf ParaOverride-6">“Şu meret de kahveyle ne gidiyo be!” dedi. Bu gözüme soka soka yaktığı üçüncü sigarasıydı.  </p>
			<p class="paragraf ParaOverride-6">“Belli oluyo.” diye hırladım.  </p>
			<p class="paragraf ParaOverride-6">Ağzını şapırdattı.  </p>
			<p class="paragraf ParaOverride-6">“Sen iyi dayanıyon maşallah. Çok güzel bi şey bu yaa, nası dayanıyon hayret ediyom yani.” Kaldırıp yeni yaktığını seyretmeye başladı. Bana gösteriyordu tabii; seyrettiğinden değil. “İyi irade var sende ha!”  </p>
			<p class="paragraf ParaOverride-6">“Dört.” diye saydım içimden. “Eh işte... Azmedince oluyo...” Dudaklarımı yalamışım.  </p>
			<p class="_0">  </p>
			<p class="paragraf ParaOverride-6">“Kaç gün oldu şimdi senin?”  </p>
			<p class="paragraf ParaOverride-6">Gözüm o sigaradaydı.  </p>
			<p class="paragraf ParaOverride-6">“Ne kaç gün?”  </p>
			<p class="paragraf ParaOverride-6">Araba sileceği gibi bir sağa bir sola çektirdi havada.  </p>
			<p class="paragraf ParaOverride-6">“Sigarayı bırakalı diyorum. Kaç gün oldu?”  </p>
			<p class="paragraf ParaOverride-6">Bir sağa bir sola baktım, sonra toparlanıp silkindim. “Sorma işte.” dedim. “Biliyosun, bırakmasına bırakırım ama bahsine dayanamam.”  </p>
			<p class="paragraf ParaOverride-6">“Neyin?”  </p>
			<p class="paragraf ParaOverride-6">“Sig... Yaa bi git başımdan yaa. Güya destek olacan.”  </p>
			<p class="paragraf ParaOverride-6">“Ne olacam be!” Burnundan püskürttüğü duman, kafasına diktiği fincanın iki yanından nazlı nazlı tırmanıyordu. “Bırakıyosan kendine bırakıyon; bana mı bırakıyon?” Fincanı koydu sehpaya, “Oooh...” dedi, “Kahveyle de ne gidiyo biliyon mu?”  </p>
			<p class="paragraf ParaOverride-6">“Demin de dediydin.” dedim. “Hem olmuyo ama böyle. Ayıp oluyo. Tamam, desteğinden geçtik de, bari tersime tersime şey yapma.”  </p>
			<p class="paragraf ParaOverride-6">“Hiç de bile...” dedi. “Ben keyif aldığım bi şeyi keyif aldığım şekilde yapıyom. Senle ne alâkası var?”   </p>
			<p class="_0">  </p>
			<p class="paragraf ParaOverride-6">Spagat çekip yayıldı halıya, sigarasını dudağının kenarına sıkıştırdı, geri sola bükülüp amuda kalktı, “Bak...” dedi, “Tersine dedin de... Sen amutta içebiliyon mu meselâ?” Saçları yüzünün iki yanından halıya dökülüyor, her telinin arasından ayrı bir duman sızıyordu.  </p>
			<p class="paragraf ParaOverride-6">“Kızım, evi yakacaksın yaa... Anladık, içmemi istiyosun.”  </p>
			<p class="paragraf ParaOverride-6">“Hiiç bahane arama... Yiyosa bırak, yemiyosa beni karıştırma.” Ayaklarının üstüne indi, koltuğumun yanından yan perende ile geçip doğruldu. “Kahve getiriyim mi sana?”  </p>
			<p class="paragraf ParaOverride-6">Getir derdim de, sigarasız kahvenin ne mânâsı vardı? “Yok yok.” dedim. “Canım istemiyo.”  </p>
			<p class="paragraf ParaOverride-6">Hin hin bakıp sırıttı. “Eşşek gibi istiyon da, sigara olmayınca içesin gelmiyo de mi? Biliyom ben.”  </p>
			<p class="paragraf ParaOverride-6">“Ver lan. İçecem.” deyip atıldım aldım elinden sigarasını.  </p>
			<p class="paragraf ParaOverride-6">“Hah şöyle.” dedi. “Erkek ol.”  </p>
			<p class="_0">  </p>
			<p class="paragraf ParaOverride-6">Tam ilk nefesimi çekeceğim, telefonum çalmaya başladı. Dalgınlığımdan faydalanıp sigarayı geri aldı. “Cem arıyo.” dedi.  </p>
			<p class="paragraf ParaOverride-6">“Okuma yazmamız var.” dedim. Cem de arayacak zamanı bulduydu yani. Tam günahın havasına girmişiz... Tek elimle sehpanın üstündeki paketten sigara çıkarmaya çalışırken “N’aber Cem?” dedim.  </p>
			<p class="_0">  </p>
			<p class="paragraf ParaOverride-6">“Abim... Sigara içmiyoz de mi?”  </p>
			<p class="paragraf ParaOverride-6">Elimi paketten çektim.  </p>
			<p class="paragraf ParaOverride-6">“Yok canım. İçer miyim?”  </p>
			<p class="paragraf ParaOverride-6">“Senin iradene güveniyoruz bak. Hülya Ablam da yardım ediyodur zaten.”  </p>
			<p class="paragraf ParaOverride-6">Hülya az önce cebelleştiğim paketten bir sigara çıkarmış, uzatıp uzatıp çekiyordu. “Tabii...” dedim. “Ne demezsin...”  </p>
			<p class="paragraf ParaOverride-6">“Aslan abim benim. Bak, dur, Bijen de çok sevindi. Onu veriyom.”  </p>
			<p class="_0">  </p>
			<p class="paragraf ParaOverride-6">“Canım, ekselansım, abim, bi tanem? İçmiyosun sakın di mi?”  </p>
			<p class="paragraf ParaOverride-6">Hülya deminki uzatıp uzatıp çektiğini yakmış, şimdi de filtresini dudağıma sokuşturuyordu. Kaç yıllık karın. Nasıl kıracaksın? Kaptım, çektim bir nefes. Sonra bir daha, bir daha. Ohh!  </p>
			<p class="paragraf ParaOverride-6">“Yaa içmiyorum da...” dedim, “Demin şaka yaptım. Hülya hiç yardımcı olmuyo yani.”  </p>
			<p class="paragraf ParaOverride-6">“Aa, inanmaam! Asıl şimdi şaka yapıyosun.”  </p>
			<p class="_0">  </p>
			<p class="paragraf ParaOverride-6">Hıı. Gel de gör.  </p>
		</div>
	</body>
</html>