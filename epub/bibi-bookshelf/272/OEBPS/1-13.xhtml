<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-13</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-11">ERKEK OLAN  </p>
			<p class="paragraf ParaOverride-6">İyiydi, güzeldi, hoştu başlarda Nurten. Sonradan bir hâller geldi üzerine. Gözümü korkutmaya başladı. Fazlaca güçleniyormuş gibiydi bir kere. Baş edemeyeceğim kadar. Yanımdayken yanımdaymış gibi hissedemez olmuştum onu meselâ. Ben onun yanındaymışım gibi hissediyordum.  </p>
			<p class="paragraf ParaOverride-6">Çekip çevirmeye merak salmıştı beni. Hizaya getirmeye, köşelerimi tıraşlayıp şekle şemâle sokmaya.  </p>
			<p class="paragraf ParaOverride-6">Tamam, erkek de bir yere kadar teslim olmak ister; oluyordum, ama giderek ağır gelmeye başlıyordu üzerimdeki hakimiyeti. Bırak biraz da biz seni çekip çevirelim!  </p>
			<p class="paragraf ParaOverride-6">I ıh. Yapamıyordum.  </p>
			<p class="paragraf ParaOverride-6">O yaptırtmadığından değil; gördüğüm anda mum gibi eriyor, hamur gibi gevşiyordum da ondan. Al beni, ne hâle getirirsen getir.  </p>
			<p class="paragraf ParaOverride-6">Öyle.  </p>
			<p class="paragraf ParaOverride-6">“Onsuz ne yapardım ben?” diye düşünmekten başka bir şey gelmiyordu elimden. Ki bu da ağırıma gitmeye başlıyordu yavaş yavaş. Erkek olanın gider.  </p>
			<p class="paragraf ParaOverride-6">Ve ne zaman kalktım da evime döndüm, başlıyordum bu sefer de düşünmeye: “Onunla nereye kadar?”  </p>
			<p class="paragraf ParaOverride-6">Yok...  </p>
			<p class="paragraf ParaOverride-6">Yürümeyecekti bu ilişki. Kurtulmak zorundaydım. Kırmadan, üzmeden, hadi açık söyleyeyim, üstüme sıçratmadan. Şirretliğinden ödüm patlıyordu, doğruya doğru. Terk etmeye kalksam yedi mahalleye rezil edecek, gelip gidip camlarımı kıracak, geceleri içip içip kapıma dayanacak gibi geliyordu. Kadın bendim, erkek o sanki.  </p>
			<p class="paragraf ParaOverride-6">Pavyonda taarruzu ileri götüren bir müşterinin kafasında şarap şişesi kırdığı bir gece görmüştüm onu ilk. Yüzündeki o korkunç ifadeyi de. Hemen koşup zaptetmişti garsonlar ama o hâlâ şişenin elinde kalan tırtıklı hançer gibi yarısıyla hamle ediyordu yere serdiği adama. İlk andaki kadar vahşi, şirret.  </p>
			<p class="paragraf ParaOverride-6">Üç gece sonra bir daha gitmiştim can sıkıntısından. Baktım ki davet mavet beklemeden gelmiş oturmuş masama. Korkutmamış, şaşırtmıştı bu kez; âlemlerin en kibar konsomatrisiydi çünkü. Ve de en güzel... Dahası, şirretlikten eser yoktu.  </p>
			<p class="paragraf ParaOverride-6">Gecenin sonuna doğru kolunu kolumun üstüne koymuş, “Hadi bana gidelim.” demişti.  </p>
			<p class="paragraf ParaOverride-6">Çok güzel, çok yumuşaktı başlarda. Böyle başlamıştık. “Gel, beni işgâl et.” der gibiydi. Sonra beni işgâl etmişti.   </p>
			<p class="paragraf ParaOverride-6">Ve şimdi bitemiyorduk.  </p>
			<p class="paragraf ParaOverride-6">Ne zaman bu kadar teslim olmuştum sahi?  </p>
			<p class="paragraf ParaOverride-6">Emrediyordu: “Pavyondan kes ayağını artık. Sana yakışmıyor.”  </p>
			<p class="paragraf ParaOverride-6">Hemen boyun eğiyordum. Bir “Başüstüne kumandanım!” demem eksikti.  </p>
			<p class="paragraf ParaOverride-6">“Hadi, yeter iki duble. Ver bakalım bardağını. Aferin!”  </p>
			<p class="paragraf ParaOverride-6">Minnetle bakıyordum. Bir ayaklarının altını öpmediğim kalıyordu. Ne olmamı istiyorsa o olmak istiyordum yanındayken. Vedalaşıp eve döndüğümde ise ne istiyorsam o olmasını isterken buluyordum kendimi.  </p>
			<p class="paragraf ParaOverride-6">Yani... Erkek olan ister.  </p>
			<p class="_0">  </p>
			<p class="paragraf ParaOverride-6">Önünü arkasını düşünmeye başlıyordum çaresiz. Nerden geldik, nereye gidiyoruz?  </p>
			<p class="paragraf ParaOverride-6">Pavyondan gelmiştik, bu kesindi. Peki nereye kardeşim? Hiç! Bu da kesindi. Bırak eş meş olmayı, hâttâ bırak sevgili olmayı, annem beni Nurten’le evcilik oynarken görse kalpten giderdi. Onunla bir geleceğim yoktu benim, olamazdı.  </p>
			<p class="paragraf ParaOverride-6">Düşün düşün, ileriye gidemeyince geriye gidiyordu tekrar zihnim. O şirret, kanlı geceye. Kötüydü, tehlikeliydi oralar, kirliydi. Nurten de oraların gülü olduğuna göre?..  </p>
			<p class="_0">  </p>
			<p class="paragraf ParaOverride-6">Onu kollarıma aldığımda dünya umurumda olmuyordu hoş, ama eve döndüğümde bütün dünyayla sevişmişim gibi hissediyordum. Yorgun, kirli ve iflah olmaz.  </p>
			<p class="paragraf ParaOverride-6">Onun suçu değildi, tamam, ama beni de kirletiyordu.  </p>
			<p class="paragraf ParaOverride-6">İnsan birine haksızlık etmek istediği zaman, köpek gibi tasma takar da içinin en karanlık deliğine kapatır vicdanını. Hem iyi biri olduğunu düşünüp hem de kötülük etmek istiyorsan, zulmedeceğin kişinin insanlığına bakamazsın çünkü. Yüzün tutmaz. Sıfatına bakarsın. Etiketine, markasına bakarsın. Ben de öyle yapıyordum. Neydi bizimkinin sıfatı?   </p>
			<p class="paragraf ParaOverride-6">Konsomatris.  </p>
			<p class="paragraf ParaOverride-6">Ve insan, insanlığını çiğneyeceği zaman en çok ahlâk kurallarına sığınır.  </p>
			<p class="paragraf ParaOverride-6">Ahlâken... Olur muydu benim gibi temiz aile çocuğunun yanında konsomatris?  </p>
			<p class="paragraf ParaOverride-6">I ıh.  </p>
			<p class="_0">  </p>
			<p class="paragraf ParaOverride-6">Kurtulmak zorundaydım ondan. Ama nasıl?  </p>
			<p class="paragraf ParaOverride-6">Çıkamıyordum işin içinden.  </p>
			<p class="paragraf ParaOverride-6">Şantiyede çok şeker bir büyüğümüz vardı; Kâmil Abi. İlişkimizi bilir, herkes akıl verip hor görürken o destek verip hoş görürdü. Ona danışmaya karar verdim. Çay içiyordu bir köşede, gidip yanına oturdum, biraz da gözlerim dolarak döktüm içimi. “Böyleyken böyle abicim.” dedim. Ben gençtim daha. Önümde koca bir gelecek vardı. Temiz bir ailem...  </p>
			<p class="paragraf ParaOverride-6">Uzun lâfın kısası...” diyerek kesti sözümü. “Olmuyor diyorsun yani?”  </p>
			<p class="paragraf ParaOverride-6">“Olmuyor abi.”  </p>
			<p class="paragraf ParaOverride-6">“Git söyle ona.”  </p>
			<p class="paragraf ParaOverride-6">“Nasıl?”  </p>
			<p class="paragraf ParaOverride-6">“Bana nasıl söyledinse öyle.”  </p>
			<p class="paragraf ParaOverride-6">“Abicim...” dedim, “Bildiğin gibi değil. Bir sinirlenirse var ya...”  </p>
			<p class="paragraf ParaOverride-6">Elini dizime koydu. “Söyleee...” dedi uzata uzata. Sonra da kalkıp gitti işinin başına.  </p>
			<p class="_0">  </p>
			<p class="paragraf ParaOverride-6">O gece bekliyordu beni Nurten. İş çıkışı eve dönerken beynim bin takla atıyordu kafamın içinde. Bir rahatlayıp “Tamam be. Söyleyeceğim.” diyor, bir zar gibi gerilip “Öldürür beni.” diyordum. “Hayatta söyleyemem.” Söylemekten başka çarem olmadığını da görüyordum bir taraftan.  </p>
			<p class="paragraf ParaOverride-6">“Dik dur, dik dur, dik dur...” diye bin kere tekrarlamışımdır belki duşun altında. Kurulanıp giyinirken enikonu vermiştim kararımı; söyleyecektim.  </p>
			<p class="paragraf ParaOverride-6">Erkek olan söyler.  </p>
			<p class="_0">  </p>
			<p class="paragraf ParaOverride-6">Çıktım gittim sonra. “Ne iyi ettin.” diyerek karşıladı beni. “Hoş geldin,” demezdi. Pavyon ağzıymış “hoş geldin”, sevgiliye denmezmiş. Baş köşeye buyur etti, sırtıma kırlent yerleştirdi, koştu çayımı getirdi, geçip oturdu karşıma, ta içime dikti gözlerinin içini. Muhabbeti de o başlatmazdı. Bu da pavyon ayağıymış; sevgiliye yapılmazmış. Benim başlatmamı beklerdi... Ve ben “başlatmak” üzereydim. Yutkundum, bardağımı sehpanın üzerine bıraktım, boş kalan ellerimi nereye koyacağımı bilemeyince geri aldım, gözlerimi gözlerinden kaçırıp çay kaşığına diktim, “Nurten...” dedim.  </p>
			<p class="paragraf ParaOverride-6">Sesim sarhoş nârâsı gibi patlayarak yankılandı sandım önce, sonra ikinci “Nurten”in sokak kapısının oradan geldiğini fark ettim.  </p>
			<p class="paragraf ParaOverride-6">“Gene geldi pezevenk!” deyip ayağa fırladı Nurten. Suratı çirkinleşmeye başlamıştı. Ben de fırladım, üstüme başıma döktüm çayı, ama benim hararetim daha yüksekti, yanmadım. “Ne oluyor Nurten?” dedim nefes nefese. “Kim geldi? Kim pezevenk?”  </p>
			<p class="paragraf ParaOverride-6">“Sus!” dedi sert sert.  </p>
			<p class="paragraf ParaOverride-6">Nârâ tekrarlandı, tekrarlandı, kapı yumruklanmaya, tekmelenmeye başladı.  </p>
			<p class="paragraf ParaOverride-6">“Aç kııız!” diyordu dışarıdaki. “Nurteeen!”  </p>
			<p class="paragraf ParaOverride-6">Sağ tarafımdaki cam patladı, perdenin dibine kafam kadar bir taş düştü. Ciyaklamışım.  </p>
			<p class="paragraf ParaOverride-6">“Sus!” dedi tekrar azarlar gibi. “Bağırır bağırır gider.”  </p>
			<p class="paragraf ParaOverride-6">“Gitmez.” dedim cep telefonumu çıkarıp. “Polisi arayayım da...”  </p>
			<p class="paragraf ParaOverride-6">“Sok onu çıkardığın yere.” dedi. İlk geceki şirret konsomatristi karşımdaki. “Vesikamı iptal mi ettireceksin benim. Sok.”  </p>
			<p class="paragraf ParaOverride-6">Soktum. “Ama ama...” deyip duruyordum bu arada. Kapı zorlanıyordu.  </p>
			<p class="paragraf ParaOverride-6">Savurdu saçlarını Nurten, “Leeen!” diye haykırdı avaz avaz. “Bas git. Deşerim!”  </p>
			<p class="paragraf ParaOverride-6">Dışarıdaki mi daha korkunçtu içerideki mi, bilmiyordum artık. Kapı tekrar zorlandı. “Dur sen!” deyip koştu mutfağa, kolundan büyük bir ekmek bıçağıyla geri döndü saniyesinde. Daha ben dur, ne yapıyorsun diyemeden kapıya hücum etti, anahtarı çevirdi, ardına kadar da açtı, “Gel len gel!” diye bağırmaya başladı.  </p>
			<p class="paragraf ParaOverride-6">Kaçmam lâzımdı belki. Arka odaya falan.  </p>
			<p class="paragraf ParaOverride-6">Ama kaçamadım.  </p>
			<p class="paragraf ParaOverride-6">Gözleri kan çanağı, dev gibi bir adam giriyordu içeri. Nurten saplayacakmış gibi bıçakla hamle ettikçe elinin tersiyle sinek savar gibi itiyordu onu şöyle, adım adım bana doğru geliyordu. Ve hırıl hırıl. “Kimsin lan sen?” diyordu. “Öldürürüm lan!”  </p>
			<p class="paragraf ParaOverride-6">Çenemi öne uzatıp savaşmaya hazırlandım önce, sonra boynumu büküp yalvarmaya, ağlamaya.  </p>
			<p class="paragraf ParaOverride-6">Korktum çünkü, çok korktum. İnsan olan korkar.  </p>
			<p class="paragraf ParaOverride-6">Nurten bıçağı bir daha salladı o anda. Dev adam, akıl almaz bir dengeyle yan dönüp savuşturdu, kızın kolunu yakaladı, bileğini büktüğü gibi söktü aldı bıçağı, sonra da bana salladı.  </p>
			<p class="paragraf ParaOverride-6">Alttan karnıma otuz santimlik bir bıçağın geldiğini biliyordum ama sadece gözlerimi yumabildim.  </p>
			<p class="paragraf ParaOverride-6">Bekledim acıyı. Gelmedi.  </p>
			<p class="paragraf ParaOverride-6">“Yandım.” dedi Nurten o sırada. Açtım gözlerimi. Araya girmişti. Adamın geri geri gittiğini gördüm. “Bi daha seni bu karının yanında görürsem...” dedi, dönüp karanlığa karıştı.  </p>
			<p class="_0">  </p>
			<p class="paragraf ParaOverride-6">Orada dikiliyordum öylece. Nurten tam önümdeydi, sırtı bana dönük. Omuzlarından tutup çevirdim. “Gider demiştim.” dedi. Şirretlikten eser yoktu şimdi. Koca bıçağı sağ eliyle tutuyordu, ama sapından değil, ucundan. Parmaklarının arasından kan sızıyordu.  </p>
			<p class="paragraf ParaOverride-6">“Nurten?”  </p>
			<p class="paragraf ParaOverride-6">“Git.” dedi. “Mühim değil. Kaç, git, bir daha da gelme.”  </p>
			<p class="paragraf ParaOverride-6">“Nurten?”  </p>
			<p class="paragraf ParaOverride-6">“Olmayız ikimiz.” dedi. “Ben sana olmam. Bitti. Git.”  </p>
			<p class="paragraf ParaOverride-6">Bileğinden tuttum. Eli gevşedi yavaşça. Ekmek bıçağı derince yerleştiği kesiğe tutundu bir an, sonra içimi yakan bir şıpırtıyla kurtulup yere düştü. Polis molis gelmeden kaçmak istiyordum şurdan. Tamam, kız da yaralıydı ama öyle aman aman bir yara yoktu yani. Sekiz on dikişlik bir şey. İstikbalim vardı benim. Bu pislikten kurtarmak istiyordum yakamı.  </p>
			<p class="paragraf ParaOverride-6">“Nurt...”  </p>
			<p class="paragraf ParaOverride-6">“Git.”  </p>
			<p class="paragraf ParaOverride-6">“Allahaısmarladık.” dedim.  </p>
			<p class="paragraf ParaOverride-6">“Güle güle koçum.” dedi. Bu pavyon ağzıydı.  </p>
			<p class="_0">  </p>
			<p class="paragraf ParaOverride-6">Ertesi gün naklimi başka bir şantiyeye aldırdım. Üç hafta sonra da Kâmil Abi’yi gördüm. İşleri kontrole gelmiş. Koştum yanına, baktı bana şöyle, ne merhaba ne başka bir şey, “Sor!” dedi doğrudan.  </p>
			<p class="paragraf ParaOverride-6">Sordum: “Nurten... İyi mi?”  </p>
			<p class="paragraf ParaOverride-6">“Gayet iyi.” dedi. “Gene pavyonun gülü. Şen şatır. Müşteri  kuyruk.”  </p>
			<p class="paragraf ParaOverride-6">Ağırıma gitmişti bu. Nasıl şen şatır olabilirdi yani? Nasıl?  </p>
			<p class="paragraf ParaOverride-6">“Nasıl abicim?” dedim. “Sen bilmiyorsun, ayrılmamdan bir gece önce benim için bıçağın önüne attı o kendini. O kadar çok seviyordu. Nasıl iyi olabilir?”  </p>
			<p class="paragraf ParaOverride-6">“Bıçak mıçak hikâye.” dedi. “Polüm yaptı sana o gece. Sen de yedin.”  </p>
			<p class="paragraf ParaOverride-6">“Polüm ne?”  </p>
			<p class="paragraf ParaOverride-6">“Numara çekti numara.”  </p>
			<p class="paragraf ParaOverride-6">“Ne?”  </p>
			<p class="paragraf ParaOverride-6">“Bak dinle...” dedi.  </p>
			<p class="paragraf ParaOverride-6">Dinledim.  </p>
			<p class="_0">  </p>
			<p class="paragraf ParaOverride-6">Bir süreden beri ondan ayrılmak istediğimi, ama yapamadığımı hissediyormuş Nurten. Beni soğutmak için kasten ayar vermeye, hizaya getirmeye, çekip çevirmeye falan da kalkmış ama yine olmamış. O zaman da demiş ki, kaçırtayım en iyisi ben bunu. Kurmuş tezgâhı, dolmuşçu Hamdi’ye de rica etmiş, dayamış kapıya. Sonrasını biliyormuşum. O sağ selâmet, ben tabana kuvvet.  </p>
			<p class="paragraf ParaOverride-6">Ağzım bir karış açık bakıyordum. Kuzu kuzu teslim olmuş muyum sana? Olmuşum. Tepe tepe kulanıyor musun? Kullanıyorsun. Sen tezgâh açmasan bırakıp gidecek gücüm var mı? Yok. Beni seviyor musun? Seviyorsun. O zaman niye kaçırtıyorsun? “Niye?” dedim. “Niye abi?”  </p>
			<p class="paragraf ParaOverride-6">“Basit...” dedi. “O seninle mezara giderdi, ama sen onu koluna takıp pazara bile gidemezdin.”  </p>
			<p class="paragraf ParaOverride-6">Başımı eğdim, eğince kafam çalışmış gibi oldu. “Eli?” diye bağırdım. “Elini niye bıçaklatsın ki? Numara olsa?.. Hem elini araya sokmasa karnına saplanacaktı belki bıçak.”  </p>
			<p class="paragraf ParaOverride-6">“Bıçaklatmamış...” dedi. “Hamdi bıçağı bunun eline tutuşturup çıkarken bu kendi sıkmış yumruğunu iyice gözün korksun diye.”  </p>
			<p class="paragraf ParaOverride-6">Dudaklarımı ısırdım. “Ve de şimdi gayet şen şakrak, öyle mi?”  </p>
			<p class="paragraf ParaOverride-6">“Bakma öyle göründüğüne.” dedi. “Seni göreceğimi bildiği için bana da polüm yapıyor haspa. Sen kız, ama üzülme. Onun için.”  </p>
			<p class="paragraf ParaOverride-6">Utandım.  </p>
			<p class="paragraf ParaOverride-6">Erkek olan utanır.  </p>
		</div>
	</body>
</html>