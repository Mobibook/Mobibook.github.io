<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-19</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-17">TEMİZLİK İMÂNDANDIR  </p>
			<p class="paragraf ParaOverride-6">Gödeneli Camiinin imamı, müezzini, mevlidhânı, hafızı, gassalı, temizlikçisi, çöpçüsü, bekçisi, tesisatçısı, teknisyeni, marangozu, melesi, ustabaşısı, mutemeti ve boya badanacısı İshak Demir, bütün gün yok karıncasıydı yok kedisiydi yok köpeğiydi yeke yek vuruşmuş, uğraşıp didinmiş, bazı koştur koştur abdest tazeleyip ezanını okumuş, cemaate saf tutturup namazını kıldırmış, bazı cüppesini sırtında unutarak bazı unutmayıp soyunarak duvar diplerine zehir dökmüş, çatlaklara filit sıkmış, şadırvanın başına çömelip bahçeye giren kediye köpeğe kargaya sapan atmış, yoruluyordu insan bu yaşta, bitâp düşmüştü.  </p>
			<p class="_0">  </p>
			<p class="paragraf ParaOverride-6">Akşam namazından sonra içi geçti hafifçe. Zaten arkasında yarım yamalak iki sıra bile olmazdı; bekledi, tespih duasına kalan üç beş ihtiyar da kalkıp gidince minberin oraya geçti, ayaklarını altına katlayıp sağ omzunu ahşaba yaslayarak uyuklamaya hazırlandı. Yatsıda bu kadar adam da gelmeyecekti.  </p>
			<p class="paragraf ParaOverride-6">Hüdâ-i hikmet, İshak Hoca rüya gördüğü zaman rüya gördüğünü bilir, rüya görürken de camide olup biteni bir güzel takip ederdi. Kendini yatsı ezanını okuma vaktine kurmaya başladı. Allah’a şükürler olsun, daha hiç şaşmamıştı ruhunun zembereği. İster uyuyor olsun, ister uyanık, ister hasta yatıyor olsun, ister ihtiyarlardan biriyle tavla atıyor, ister berberde sakal çevirttiriyor olsun, saatine hiç bakmaz ve fakat kurulu bir saat gibi, ezan vakti geldi miydi rap rap minareye yürürdü.  </p>
			<p class="paragraf ParaOverride-6">Cemaat mevcudunun giderek azaldığını hatırladı gene. Burnunun direği sızladı. Akşam namazına sekiz kişi gelmişse yatsı namazına iki, bilemedin üç kişi geliyordu. “Bi müdavim Sekmen Amca vardı, o da öldü, kaldık iki kişi.” diye hesap etti dalıp çıkarken. Sonra canı sıkkın, yüreği buruk, uykuya dahil olmaya çalıştı. Bari biraz vakit geçirir, oyalanırdı. Düşün düşün, nereye kadar?  </p>
			<p class="_0">  </p>
			<p class="paragraf ParaOverride-6">Başladı rüya. Ama bir tuhaf başladı.  </p>
			<p class="paragraf ParaOverride-6">Cami pislik içindeydi. “Ben hiç böyle rüyalar görmezdim.” diye söylendi. “Hayırdır inşallah?” Duvarlardan katran karasına yakın bir çamur sızıp iniyor, yerdeki halıyı, kilimi, seccadeyi, keçeyi, tespihleri berbat ediyordu. Rüya gördüğünü bile bile, fokur fokur ederek minbere doğru ilerleyen çamurdan sakınmak için altına katladığı ayaklarını biraz daha çekti kendine. Pislik daha da yakın gelirse minbere tırmanacaktı.  </p>
			<p class="paragraf ParaOverride-6">“Bu ne yaman kokudur!”  </p>
			<p class="paragraf ParaOverride-6">Rüyada da olsa pislik götürüyor dedirtemezdi Gödeneli Camiini. “Rüya müya...” Vazgeçti minbere çıkmaktan; fırlayıp kalktı, dolaptan kovayı, çaputu, süpürgeyi, faraşı aldı, kolları sıvayıp temizliğe girişti. Pek hamarattı ama yetişemiyordu. Koş o yana dön bu yana seğirtip duruyor, doldur boşalt, kan ter içinde çırpınıyor, pisliğin yayılmasına bir türlü mâni olamıyordu. “Allah’ım...” diye inledi alnını silerken. Temizledikçe daha bir pisleniyordu ortalık. “Bu ne rüyadır? Uyandır beni kurbanın olayım. Ne günah işledim?”   </p>
			<p class="paragraf ParaOverride-6">Öteden, mihrabın oralardan hızlı hızlı bir soluma sesi işitti. Kovayı yere bırakıp yürüdü, baktı, götlü göbekli pis bir köpek. Camide hem de ha? Olacak iş değildi. Hayvan uyuz uyuz kaşınıyor, tozunu pisini piresini saçıyordu. Belli etmeden geri geri yürüdü, artık iyice yayılıp gitmiş pisliğin ortasında ada gibi kalan temizlik malzemesinin başına gitti, çalı süpürgesini aldı, “İt oğlu it!” diye bağırarak hücum etti hayvana.  </p>
			<p class="paragraf ParaOverride-6">Köpek bir buna, bir havaya kaldırdığı süpürge sapına baktı, boynunu eğdi, yiyeceği sopaya razı uzandı yüzükoyun. Bunu görünce bir durdu İshak Hoca.  </p>
			<p class="paragraf ParaOverride-6">“Len tet!” dedi, “Hoşt!” Ayağının ucuyla dürttü köpeği. “Elimde kalacan şimdi. Sige!”  </p>
			<p class="paragraf ParaOverride-6">Köpek daha çok yayıldı. Hoşt, kışt, ı ıh. Eh, o günahsa bu da günahtı. Camide ne işi vardı it oğlu itin? Süpürgeyi kaldırdığı gibi art arda indirmeye başladı. Neresine denk gelirse. Hayvan inledi, ciyakladı, ama kaçmadı.  </p>
			<p class="paragraf ParaOverride-6">“Len kaç git. Bi sıkımlık canın var!” I ıh. Kanlar içinde bekledi köpek. Artık inlemiyordu da. İshak Hoca vurmaya devam etti. “Nasılsa kalkacak.” diye düşünüyordu ama “Nasılsa rüya.” diye de düşünüyordu. “Cami esasında pis değil. Bu garip de burda değil esasında. Ne vuruyon?” Pislik yürümüş gelmiş, her tarafı sarmış, ayak bileklerine kadar yükselmişti bu arada.  </p>
			<p class="paragraf ParaOverride-6">“Vurma!” diye davûdi bir ses işitip dondu kaldı. Rüyaydı neticede ama insan bi tuhaf oluyordu. Süpürge sapını havada sancak gibi tutarak döndü, sesin geldiği yere baktı, ak sakallı bir ihtiyar gördü. Cemaatten değildi. Rüyadandı besbelli.  </p>
			<p class="paragraf ParaOverride-6">“Kimsin baba?” dedi ürpererek.  </p>
			<p class="paragraf ParaOverride-6">Adam bunu duymamış gibiydi. “Vurma hayvana.” dedi.  </p>
			<p class="paragraf ParaOverride-6">“Vurma diyon amma... Camiyi pisletiyo. Yazık mı değil?”  </p>
			<p class="paragraf ParaOverride-6">“Aklı olsa senin gibi hayvanın camisine gelmezdi.” dedi ihtiyar. “Bak, ben geliyor muyum?”  </p>
			<p class="paragraf ParaOverride-6">Tın diye kayboldu adam.  </p>
			<p class="_0">  </p>
			<p class="paragraf ParaOverride-6">İshak Hoca baktı kaldı, “Gündüz niyetine...” dedi. “Tövbe Ya Rabbim. Bu nası bi rüyadır?” Yatsı vakti gelmemişti ama uyanacak gibiydi. Korkmuştu, uyanmazdan evvel bir bakayım ne yapmış köpek, gitmiş mi diye bir de döndü ki ne görsün? Hayvan üç beş encek doğurmuş, hepsi de kan içinde, hepsi de ölmüş gitmiş, sanki bu analarına değil de doğmamış bebelerine vurmuş değnekle, yara bere içinde her biri; ölü doğurmuş ana da hem ağlar inler, hem yalar ölmüş bebelerini. “Ben sebep oldum. Uyanayım en iyisi.” deyip ağzını şapırdattı. Hiç de hayırlı bir rüya değildi, görmeyiver, eksik kalsın.  </p>
			<p class="paragraf ParaOverride-6">Açtı gözlerini, etrafına bakındı, tertemizdi camisi, misler gibiydi. Oh. Tam altına katladığı bacağını açtıydı ki, öteden, mihrabın oralardan hızlı hızlı bir soluma sesi işitti. “Ana bismillah!” deyip fırladı, bir de baktı ki rüyasındaki o köpek, gene yaslanmış mihraba, kaşınıyor. “Hoşt!” dedi, hayvan tınmadı. “Tet!” dedi, bakmadı hayvan. Bu da usul usul dolaba doğru çekiliyordu o ara. Gidip çalı süpürgesini getirecekti. Aklına o ak sakallı geliverdi. “Aklı olsa senin gibi hayvanın camisine gelir mi?” demişti değil mi? Daha da kötüsü, “Bak, ben geliyor muyum?” demişti. Köpeğe doğru yürümeye başladı tekrar. “Gel kuçu kuçu.” dedi sesini yumuşatarak. Gelmediğini görünce, belki de karnı açtı, gerisingeri dönüp çıktı camiden, lojmana gidip kuru ekmek aldı, geri döndü.  </p>
			<p class="paragraf ParaOverride-6">“Ana bismillah!”  </p>
			<p class="paragraf ParaOverride-6">Hayvan bir tane doğurmuş, yavrusunu yalıyordu. Az yaklaşıp baktı bu. Yavru sağdı. Miykliyor, anasını emmeye çalışıyordu. “Şükürler olsun.” dedi. Bir buçuk saat içinde üç yavru daha gunladı köpek. İshak Hoca seyretti, ağladı. “Yatsı vakti!” dedi içinin zembereği, acele acele gitti hayvanın başına, “Bi müsaade...” deyip emmiş de uyuklamaya başlamış dört yavruyu cüppesinin eteğine koydu, “Gel kızım.” dedi anneye, caminin kapısına doğru yürümeye başladı. Anne kalktı, endişeli bakışlarla takip etti hocayı.   </p>
			<p class="_0">  </p>
			<p class="paragraf ParaOverride-6">Hoca yavruları lojmana götürdü, mutfak penceresindeki kadife perdeyi söküp yere yaydı, yavruları koydu üstüne, anne de geldi arkasından, çocuklarını koynuna alıp İshak Hocanın elini öptü.   </p>
			<p class="paragraf ParaOverride-6">Çıkarayak, kadife perdenin bir kıyısına bir kap suyla bir kap süt bıraktı İshak Hoca. Süte az da ekmek doğradı, sonra gidip elektrik süpürgesini aldı, matkabın uzatmasına bağlayıp çıktı bahçeye, gündüzden karınca zehiri döktüğü duvar diplerini temizledi, abdestini aldı, şadırvanın başına yığdığı sapan taşlarını avuç avuç alıp bahçeye serpti, sapanı kırdı, tam zamanında yetişip yatsı ezanını okudu, camiye yürüdü.  </p>
			<p class="_0">  </p>
			<p class="paragraf ParaOverride-6">Gelse gelse iki kişi, bilemedin üç kişi gelecekti gene. Milletin ayağı kesilmişti. Girdi içeri, bir de baktı hıncahınç. “Gene mi rüya görüyorum?” diye düşündü; sevinsin mi, korksun mu bilemeden mihraba doğru ilerledi. En önde o deminki aksakal vardı. Yanında da rahmetli Sekmen Amca. Dönmüş buna bakıyorlardı gülerek.  </p>
			<p class="paragraf ParaOverride-6">“Artık hep geliriz biz bu camiye.” dedi ak sakallı. “Değil mi Sekmen Efendi?”  </p>
			<p class="paragraf ParaOverride-6">“Geliriz geliriz.” dedi rahmetli. “Şimdi temizlendi.”  </p>
		</div>
	</body>
</html>