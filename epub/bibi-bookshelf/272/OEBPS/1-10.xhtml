<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-10</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-8">NEFES  </p>
			<p class="paragraf ParaOverride-6">Yanımda Alexandergille tek göz odalık evine daldığımda dalgın dalgın burnunu karıştırıyordu Ümit Necati. Kapısını yaz kış kilitlemez, hava sıcaksa örtmezdi bile. Şöyle bir baktı. Benim ben olduğum da belliydi turistlerin turist olduğu da. “Hayrola?” derken az önce burnunu karıştırdığı eliyle uzanıp “Hoşgeldiniz.” dedi Hollandalılara. Ben tercüme ettim: “Hoşgeldiniz diyor.” Karı koca, suratlarını buruşturarak el sıkıştılar ucundan ucundan.  </p>
			<p class="_0">  </p>
			<p class="paragraf ParaOverride-6">Yer gösterdim, duvarın üç yanına dizilmiş kilimli minderlere düşünceli düşünceli baktılar biraz, sonra ıkına sıkına oturdular. Caroline bayağı bir ofsayta düştü ama ben bakmadım. “Bu Alexander.” dedim Ümit Necati’ye. “Müzisyenmiş. Woerden Filarmoni Orkestrasında nefesli çalgılar öğretmeni. Neye merak salmış. Bana sordu kimden öğrenirim diye, ben de tuttum getirdim.”  </p>
			<p class="paragraf ParaOverride-6">Bizimki Alexander’a gülümseyip “Pek güzel.” dedi.  </p>
			<p class="paragraf ParaOverride-6">“Bu da Caroline.” diye devam ettim. “Alexander’ın karısı.”  </p>
			<p class="paragraf ParaOverride-6">“O da mı neye merak salmış?”  </p>
			<p class="paragraf ParaOverride-6">“Hayır.” diye cevapladım. “Beraber geziyorlar işte.”  </p>
			<p class="paragraf ParaOverride-6">Gene “Pek güzel.” dedi Ümit Necati. Çürük dişleri, gülümsemesini ânında karartıyordu. “Ee? Çay?”  </p>
			<p class="paragraf ParaOverride-6">“Çay içer misiniz diyor.” dedim, “Olur.” dedi Hollandalılar. Kalkıp odanın kapıya yakın köşesinde duran piknik tüpünün üstüne çaydanlığı yerleştirdim, içinde su vardı; altını yaktım.  </p>
			<p class="paragraf ParaOverride-6">“Ne çalıyomuş hoca?”  </p>
			<p class="paragraf ParaOverride-6">Biliyordum, sohbetini yapmıştık. “Nefesli olan her şeyi.” dedim. “... Tuba, mızıka, saksafon, flüt, klarnet, trompet, ne olursa.”  </p>
			<p class="paragraf ParaOverride-6">Ümit Necati çok komik bir şey söylemişim gibi kıs kıs güldü. “Düdük lan onlar...” dedi, sonra bekledi ki tercüme edeyim. “Hayatta tercüme etmem.” dedim kızararak. “Adam koskoca filarmoni...”  </p>
			<p class="paragraf ParaOverride-6">O arada sordu Alexander: “Ne dedi? Niye gülüyormuş? Neyi tartışıyorsunuz?”  </p>
			<p class="paragraf ParaOverride-6">O kadar belli oluyordu demek. “Tartışmıyoruz.” dedim hık mık. Nasıl diyecektim ki düdük? “Senin çaldığın aletlerin çok basit olduğunu söyledi de... Ona itiraz ediyordum yani.”  </p>
			<p class="paragraf ParaOverride-6">“Belki de haklıdır.” dedi Caroline kikirdeyerek. Kocasına sataşılması hoşuna gitmişti. Alexander’ın kar beyazı suratı kızardı. “Olabilir.” dedi. “Ama buraya benim usta olup olmadığımı tartışmaya gelmedik...” Sol yanına koyduğu özel yapım kutuyu açtı, neyi çıkardı. “... Bunun nasıl çalınacağını öğrenmeye geldik.”  </p>
			<p class="_0">  </p>
			<p class="paragraf ParaOverride-6">Ümit Necati tek ayağını altına katlamış, bir kolunu diktiği dizinin üstüne koymuş, öteki eliyle de mindere bastığı ayağının parmaklarını ovmaya başlamıştı. “Ne dedi?” dedi ilgisizce. Ben, inşallah parmak aralarını temizlemeye de kalkmaz şimdi diye düşünürken o işe de başladı; odayı kesif bir parmak teri kokusu kapladı. Veya bana öyle geldi. “Naapıyosun yaa?” dedim utanarak. “Ayıp!”  </p>
			<p class="paragraf ParaOverride-6">Hiç oralı olmadı. “Söyle de...” diye buyurdu. “... çalsın, dinliyorum.”  </p>
			<p class="paragraf ParaOverride-6">“Çalmanı istiyor.” diye çevirdim Alexander’a.  </p>
			<p class="paragraf ParaOverride-6">“Çalamıyorum ki.” dedi mahzunlaşarak. “Ses bile çıkaramıyorum.”  </p>
			<p class="paragraf ParaOverride-6">Tam çevirecektim, “Ses bile çıkaramıyorum demiştir garanti.” dedi Ümit Necati. “Çalamıyorum ki.” demiştir, de mi? Çalsın çalsın. Bir denesin de bakalım, ona göre tavsiyelerde bulunalım.”  </p>
			<p class="_0">  </p>
			<p class="paragraf ParaOverride-6">Tercüme ettim. Alexander pan flüt tutar gibi yere paralel uzattı neyi, üfledi.  </p>
			<p class="paragraf ParaOverride-6">“Üflemeyecek.” dedi Ümit Necati. “Nefes nefes.”  </p>
			<p class="paragraf ParaOverride-6">“Üflemeyecekmişsin.” dedim. “Nefes verecekmişsin.”  </p>
			<p class="paragraf ParaOverride-6">Alexander “Höö” diye nefes verdi.  </p>
			<p class="paragraf ParaOverride-6">“Böğürmeyecek.” dedi Ümit Necati.  </p>
			<p class="paragraf ParaOverride-6">Bu kısmını çevirmedim.  </p>
			<p class="paragraf ParaOverride-6">Alexander çırpındı, terledi, - “Güreşmeyecek!” -, kızardı, - “Sövmeyecek!” -, hısladı, - “Kusmayacak!” -, pısladı, - “Sümkürmeyecek!”, - nafile. Hiçbirini çevirmedim tabii. “Ne dedi?” diye sordu neyi kutusuna öfkeyle yerleştirirken.  </p>
			<p class="paragraf ParaOverride-6">“Uğraşırsa olacak dedi.” diye salladım. “İyi gidiyor falan dedi işte. Aferin maferin.”  </p>
			<p class="_0">  </p>
			<p class="paragraf ParaOverride-6">Ümit Necati’ye ümitle baktı Alexander. O ise sol el baş parmağıyla işaret parmağı arasında yuvarladığı ayak kirine bakıyordu. “De ki...” dedi. “Ney çalgı değildir; çalınmaz. İsterse söyler, kimse ondan ses çıkaramaz.”  </p>
			<p class="paragraf ParaOverride-6">Tam diyecektim, devam etti:  </p>
			<p class="paragraf ParaOverride-6">“De ki; üflenir derler, yalan. Üflenmez, nefes verilir...”  </p>
			<p class="paragraf ParaOverride-6">Gene diyecektim, gene “De ki...” deyip devam etti:  </p>
			<p class="paragraf ParaOverride-6">“Sazlığını özler durur o. Geride kalan kardeşlerini özler. Hasret çeker. Derdini döker canı isterse... Dinlemeyi bilirsen, ağlar, inler, yanar. Boynu hep büküktür; ancak boynu büküklere güvenir, bir onlara açar içini.”  </p>
			<p class="paragraf ParaOverride-6">Diyeceklerim birikiyordu. Unutacaktım. “Diyeyim artık. Bi sus.” dedim, sustu. Aktardım Alexander’a. Adam yeni görüyormuş gibi baktı neye. “Bu mu?” dedi.  </p>
			<p class="paragraf ParaOverride-6">“Bu.” deyip döndüm Ümit Necati’ye. “Devam et.”  </p>
			<p class="paragraf ParaOverride-6">“De ki...” diye devam etti.  </p>
			<p class="paragraf ParaOverride-6">“Yaşıyomuş; kesmişler, mutluymuş, göğsünü göz göz ayrılıkla delmişler, su içiyomuş gölünden, alıp güneşte germişler. Boğazı kupkuru şimdi. Gölüne hasret, bir damlacık nefese hasret, dosta, sırdaşa hasret...” Neredeyse ben diyecektim “Bu mu?” diye, ama kir topağına fiske vurup devam edince diyemedim. Üstüme doğru gelmişti.  </p>
			<p class="paragraf ParaOverride-6">“De ki... O çaldığı vidalı, cilalı, kelepçeli aletlere, öttürdüğü bakır düdüklere benzemez ney. Canlıdır, canlıya benzer, candır, sana bana benzer. Sen herkese verir misin sırrını? O da vermez. Başını senin omzuna yaslayıp ağlayabileceğine inandıracaksın önce. Çalamazsın, öttüremezsin, ses çıkartamazsın...” Durdu. “Hadi de.”  </p>
			<p class="_0">  </p>
			<p class="paragraf ParaOverride-6">Dedim.  </p>
			<p class="_0">  </p>
			<p class="paragraf ParaOverride-6">Alexander neye garip garip bakarken kalktım ben, su kaynamıştı, tüpü söndürüp çaydanlığı indirdim, içine bir bardak çay attım, üstüne havluyu kapattım.  </p>
			<p class="paragraf ParaOverride-6">“Çok etkilendim.” dedi Alexander arkamdan. “Öğretmek için ne ister?”  </p>
			<p class="paragraf ParaOverride-6">O kısmını biliyordum. “Bir şey istemez.” dedim.   </p>
			<p class="paragraf ParaOverride-6">Caroline dürttü Alexander’ı. Dutch dilinde kalın kalın bir şeyler söyledi genizden. Bir tek “Hot Fridoma”yı yakalayabildim. Galiba Allah belânı versin gibi bir şeydi. Veya küfür falan. Birkaç günlük beraberliğimizde en çok duyduğum şeydi bu. Her didiştiklerinde.  </p>
			<p class="_0">  </p>
			<p class="paragraf ParaOverride-6">“Ne diyo adam?” dedi Ümit Necati. “Öğretmek için kaç para istiyo mu diyo?”   </p>
			<p class="paragraf ParaOverride-6">Evet.” dedim. “Karısı da bozuldu niyeyse.”  </p>
			<p class="paragraf ParaOverride-6">“Niye olacak?” dedi sırıtarak. “Tatil hesapları boka sardı tabii.”  </p>
			<p class="paragraf ParaOverride-6">Solumdaki yer minderinde tartışma büyüyor, “Hot Fridoma”lar havada uçuşuyordu. Ne kaba bir dildi Allah’ım!  </p>
			<p class="paragraf ParaOverride-6">“Boşanacak bunlar.” dedi Ümit Necati çürüklerini göstererek. “Söyle de, beni anladıysa bir nefes versin.”  </p>
			<p class="paragraf ParaOverride-6">“Pardon...” deyip kavgayı araladım, Alexander’ın Caroline’ın gözüne saplayacakmış gibi tuttuğu neye işaret ettim. “Üstâd boşanmanızı istemiyor. Bir daha deneyecekmişsin.”  </p>
			<p class="paragraf ParaOverride-6">Alexander da “Pardon.” dedi bunun üzerine, dikti gene pan flüt gibi.  </p>
			<p class="_0">  </p>
			<p class="paragraf ParaOverride-6">“Boynunu büksün.” dedi Ümit Necati.  </p>
			<p class="paragraf ParaOverride-6">Söyledim; Alexander boynunu büktü.  </p>
			<p class="_0">  </p>
			<p class="paragraf ParaOverride-6">“Sevgiliyi öper gibi değdirsin dudaklarını. Bir dostun kulağına dert anlatacak gibi tutsun nefesini, emaneti sahibine geri verir gibi versin.”  </p>
			<p class="paragraf ParaOverride-6">Söyledim.  </p>
			<p class="paragraf ParaOverride-6">Alexander bir an gözlerini kısarak baktı bana, sonra Ümit Necati’ye dönüp gülümsedi, sonra dudaklarını yapıştırdı neyin dudaklarına, derin bir nefes aldı, tuttu, son nefesini verir gibi verdi.  </p>
			<p class="paragraf ParaOverride-6">Ney inledi, yakındı, sızlandı, feryâd etti sonra sustu.  </p>
			<p class="paragraf ParaOverride-6">Dağılmışım. Baktım Alexandre’a, o da dağılmış; yüzünde bir fukara niyaz. “Hot...” dedi, “Fridoma” diyemedi.  </p>
			<p class="paragraf ParaOverride-6">Caroline “Ben otele dönmek istiyorum.” dedi bana. “Sıkıldım.”  </p>
			<p class="paragraf ParaOverride-6">Alexander’la göz göze geldik, kafa salladı. “Tamam...” dedi. “Sen Caroline’ı istediği yere götür, beni de akşama doğru gelip al lütfen.”  </p>
			<p class="_0">  </p>
			<p class="paragraf ParaOverride-6">Akşam vakti döndüm Ümit Necati’nin yanına.  </p>
			<p class="paragraf ParaOverride-6">Çay bitmişti. İki adam, sabahleyin Ümit Necati’nin oturduğu minderde birer ayaklarını da altlarına katlamış göz göze oturuyor, ara ara ayak parmaklarını ovalayıp elden ele dolaştırarak neye nefes veriyorlardı. Boyunları büküktü.  </p>
		</div>
	</body>
</html>