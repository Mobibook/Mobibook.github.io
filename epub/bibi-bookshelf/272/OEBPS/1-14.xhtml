<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-14</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:9fc2e672-b677-40cc-9d4b-25c34b0126c6"/>
	</head>
	<body id="x1" xml:lang="tr-TR">
		<div>
			<p class="split" xml:lang="en-GB">  </p>
			<p class="anabaslik" id="_idParaDest-12">DOĞUM GÜNÜM KUTLU OLDU  </p>
			<p class="paragraf ParaOverride-6">Sınıf arkadaşlarım habire çağırıp duruyor, yetmiş iki mevcuduz ilkokul iki’de, habire hatıra defteri, boya kalemi falan alıp alıp koşturuyorum evden eve, herkesin doğum gününü kutluyorum, benimkini kutlayan yok. İnsanın gücüne gidiyor.  </p>
			<p class="paragraf ParaOverride-6">Başladım Sabiş’e ekşimeye.  </p>
			<p class="paragraf ParaOverride-6">“Ben de doğum günü yapçam.”  </p>
			<p class="paragraf ParaOverride-6">“Oğlum, bizim masamız bile yok. Saçmalama.”  </p>
			<p class="paragraf ParaOverride-6">“Ama herkes yapıyo?”  </p>
			<p class="paragraf ParaOverride-6">“Yapar onlar. Masaları var, şeyleri var. Biz nerde yapalım? Sofra bezinde mi?”  </p>
			<p class="paragraf ParaOverride-6">Ağladım.  </p>
			<p class="paragraf ParaOverride-6">“Bak, kızıyorum ama.”  </p>
			<p class="paragraf ParaOverride-6">Sustum.  </p>
			<p class="_0">  </p>
			<p class="paragraf ParaOverride-6">Nereye kadar susacaksın; çocuksun, yaş sekiz.  </p>
			<p class="paragraf ParaOverride-6">“Oğlum... Ne dedim ben sana geçen gün? Sus!”  </p>
			<p class="paragraf ParaOverride-6">Gözlerini de bir büyütüyor ki Sabiş, ödüm patlıyor.  </p>
			<p class="paragraf ParaOverride-6">“Ama susamıyorum ki!”  </p>
			<p class="paragraf ParaOverride-6">“Ay Allah’ım...” dedi iç çekerek; küçüldü artık gözleri. “Tamam. Ağlama. Bakarız bi çaresine.”  </p>
			<p class="paragraf ParaOverride-6">Hemen güldüm.  </p>
			<p class="_0">  </p>
			<p class="paragraf ParaOverride-6">Beyaz, dikdörtgen şeklinde bir pastaydı. Metin Abi’nin babasına yaptırmış parasız. Üstünde de sekiz mum var. Sekiz ayrı renk. Nasıl uçuyorum. Sınıfın yarısı bizim evde. İğne atsak yere düşmez; sarı bir de kazak almış bana Sabiş, öğretmenimiz bile gelmiş, havam bin beş yüz.  </p>
			<p class="paragraf ParaOverride-6">Aysel Teyzegilin çapraz ayaklı açılır kapanır masasını almışız ödünç, Şükran Teyze’nin astsubay kocası bir arkadaşından fotoğraf makinesi bulmuş. Her şeyimiz var.  </p>
			<p class="paragraf ParaOverride-6">Ben mumları üflerken fotoğrafım çekilecek. Otuz iki diş sırıtıyorum. Hediyeler yığılıyor sedirin üstüne. O zamanlar âdet öyle, getirilen hediye herkes gittikten sonra açılır. Ayı gibi yırtılmaz paketler; milletin gözüne sokulmaz. İyisini alabilen var, alamayan var.  </p>
			<p class="_0">  </p>
			<p class="paragraf ParaOverride-6">“Hadi, bakalııım. Mum üfleyeceğiz.” dediler.  </p>
			<p class="paragraf ParaOverride-6">Kalabalık benim için yarıldı.  </p>
			<p class="paragraf ParaOverride-6">Tepemde bir dünya arkadaş, önümde katlanır bir tahta masa, masanın üstünde olsa olsa boylamasına kesilmiş yarım dosya kâğıdı büyüklüğünde beyaz pasta, on beş kişiye yetmez ama olsun; pastanın bağrında bana gel gel eden sekiz mum. En heves ettiğim şey.  </p>
			<p class="paragraf ParaOverride-6">Masayı oraya çektiler olmadı, buraya çektiler olmadı. Astsubay amca geri gide gide sobaya yapıştı, kareye sığmıyoruz. Makinedeki film sekiz pozluk. Sekize bölsen de çeksen, gene sığmayacaklar var.  </p>
			<p class="paragraf ParaOverride-6">“Yapacak bi şey yok.” dedi Sabiş. “Sığdığı kadar artık.” Sığmayan birkaç arkadaş ağlamaya başladı.  </p>
			<p class="paragraf ParaOverride-6">İttir kaktır, sığan sığdı, sığmayana da çaktırılmadı vaziyet, yerlere falan serilenler oldu, kimi arkaya sedirin üstüne dikildi, ben geçtim beyaz pastamın başına, Sabiş sağımda, ablam solumda. Öğretmenimiz gelip ablamı ittirdi.  </p>
			<p class="paragraf ParaOverride-6">Şimdi o solumda. “Sen üflüyosun, biz alkışlıyoruz.” dedi.  </p>
			<p class="_0">  </p>
			<p class="paragraf ParaOverride-6">Emir almışım, çöktüm pastanın başına, yanaklarımı şişirdim, tam üfleyeceğim, Sabiş; “Öyle olmaz oğlum.” dedi. “Eline bıçağı da al, pastayı keserken üfle.”  </p>
			<p class="_0">  </p>
			<p class="paragraf ParaOverride-6">Spor adamları iyi bilir; o yaştaki bir çocuğun psikomotor becerileri Allah’a emanettir. Bir seferde bir iş vereceksin o yaş grubuna, bir buçuk iş bile değil.  </p>
			<p class="paragraf ParaOverride-6">Aklım karıştı tabii.  </p>
			<p class="_0">  </p>
			<p class="paragraf ParaOverride-6">Elde bıçak, ağzımda az sonra üfleyeceğim hava, gözümün önünde cıvıl cıvıl sekiz mum.  </p>
			<p class="paragraf ParaOverride-6">Tam üfleyeceğim, ablam atıldı bu sefer.  </p>
			<p class="paragraf ParaOverride-6">“Öteki eline de çatal al.”  </p>
			<p class="paragraf ParaOverride-6">“Aa, evet.” dedi öğretmenimiz. “Çok ayıp öyle kasap gibi.”  </p>
			<p class="paragraf ParaOverride-6">Haydaa!  </p>
			<p class="_0">  </p>
			<p class="paragraf ParaOverride-6">Her debelenmemizde de tepemdeki sınıf arkadaşı kalabalığı şöyle bir dalgalanıp dağılıyor, Sabiş bir yandan, öğretmenimiz bir yandan sürüyü toparlamaya çalışıyor.  </p>
			<p class="paragraf ParaOverride-6">Çatal da geldi ama bende çatal bıçak âdâbı yok.  </p>
			<p class="paragraf ParaOverride-6">Bir süre de muaşeret dersi aldım. Çatal sol elde olacakmış, bıçak sağ elde. Yanaklarım şişik hâlâ. Mumlar, tam da pasta kesilirken üflenecek.  </p>
			<p class="paragraf ParaOverride-6">Öff!  </p>
			<p class="paragraf ParaOverride-6">Utanmasam ağlayacağım. “Hah, tamam, aferin bak.” dedi Sabiş. “Hadi bakalım.”  </p>
			<p class="_0">  </p>
			<p class="paragraf ParaOverride-6">Kime diyorsun anne? Pozumu muhafaza etmekte o kadar zorlanıyorum ki, ağzımdan pıf pıf hava kaçmaya başlamış.  </p>
			<p class="_0">  </p>
			<p class="paragraf ParaOverride-6">“Çekiyoruuum...” dedi komşu amca, gene tam üfleyeceğim bir heves, “Olmaz ki ama, dur üfleme.” deyip tekrar dağıttı beni. “Objektife bakacaksın oğlum, pastaya değil.”  </p>
			<p class="paragraf ParaOverride-6">Hoppalaa!  </p>
			<p class="paragraf ParaOverride-6">Öğretmenimizden ayrı, Sabiş’ten ayrı korkuyorum ama tutamadım artık kendimi; başladım ağlamaya. Ben o kadar şeyi aynı anda nasıl yapayım yaa?  </p>
			<p class="paragraf ParaOverride-6">Elimde de çatal bıçak. Yeni kol nakli yapılmış gibi bir duruşum var.  </p>
			<p class="paragraf ParaOverride-6">O koştu, bu tuttu, şu avuttu, Sabiş gözlerini büyüttü, öğretmenimiz dudaklarını çizgi gibi yapıp “Ben sana yarın sınıfta sorarım.” gibisine kafa salladı, yola getirildim ve tekrar geçtim masanın başına.  </p>
			<p class="paragraf ParaOverride-6">“Çekiyoruuuum...”  </p>
			<p class="paragraf ParaOverride-6">Flaş patladı.  </p>
			<p class="_0">  </p>
			<p class="paragraf ParaOverride-6">Gözlerim faltaşı gibi açık karşıya bakıyorum.  </p>
			<p class="paragraf ParaOverride-6">Dudaklarım öne ve aşağıya sünmüş, yanaklarım dişim apse yapmış gibi şişik.  </p>
			<p class="paragraf ParaOverride-6">Sol elimdeki çatal öğretmenimizin gözüne girdi girecek, sağ elimdeki bıçak pastaya değil muma nişan almış.  </p>
			<p class="paragraf ParaOverride-6">Tepemizde sınıf arkadaşlarımın sığdığı kadarı, Sabiş güzel görüneyim diye dudaklarını ıslatmış, öğretmenimiz bana ters ters bakıyor.  </p>
			<p class="paragraf ParaOverride-6">Ablamın yarısı var yarısı yok.  </p>
			<p class="_0">  </p>
			<p class="paragraf ParaOverride-6">Aile albümünden kimseye çaktırmadan koparıp attığım tek fotoğrafımdır bu. Ve de milleti başıma topladığım tek doğum günüm.  </p>
			<p class="paragraf ParaOverride-6">İstemez zaten. Aman.  </p>
		</div>
	</body>
</html>