<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Elli İkinci Bölüm</h1>

    <h2 class="baslik_2 sigil_not_in_toc">Tükenmek</h2>

    <p>Tekrar bir lavtaya sahip olmak bana müziğimi geri kazandırmıştı, ama üç yıllık aranın ardından yeteneğimin köreldiğini anlamam uzun sürmedi. Son iki aydır Zahiriyehane’de sürdürdüğüm çalışmalar sonucu ellerim güçlenip sertleşmişti, ama farklı açılardan. Bir saat boyunca kesintisiz çalmaya başlayana kadar bile hüsran dolu birkaç gün uğraşmam gerekti.</p>

    <p>Derslerimle o kadar meşgul olmasaydım lavta konusunda çok daha hızlı bir ilerleme kaydedebilirdim. Her gün iki saatimi ya ayakta durarak ya da oradan oraya koşturarak Revir’de geçiriyordum. Yine ortalama iki saati matematik derslerini dinleyerek ve aritmetikle uğraşarak harcıyordum. Sonra da üç saat boyunca Balıkhane’de Manet’le beraber çalışıyor, Zahiriye sanatını öğreniyordum.</p>

    <p>Bir de Elxa Dal ile ileri düzey sempati dersleri vardı. Elxa Dal ders dışındayken sevimli, tatlı dilli, hatta keyfi yerindeyse biraz gülünç biriydi. Fakat ders anlatırken kişiliği deli peygamber ile köle gemisi davulcusu arasında gidip geliyordu. Her gün onun dersinde üç saatlik zaman ve beş saatlik enerji tüketiyordum.</p>

    <p>Tüm bunların üstüne bir de Kilvin’in atölyesindeki işlerim eklenince yemek yemeye, uyumaya ve ders çalışmaya bile pek zaman kalmıyordu, hele ki lavtama hakkı olan ilgiyi gösterebileyim.</p>

    <p>Müzik mağrur, sağı solu belirsiz bir kadın gibidir. Ona hak ettiği zamanı ve ilgiyi verirseniz sizin olur. Ama onu hiçe sayarsanız gün gelir çağrınıza cevap vermez. İşte bu yüzden, yani ona gereken zamanı ayırabilmek için daha az uyur oldum.</p>

    <p>Bu şekilde geçen bir dönünün ardından bitkindim. Üç dönü sonra hâlâ ayakta durabiliyordum, ama sadece diş sıktırtan bir azimle. Beşinci dönüdeyse yorgunluğumu açıkça belli etmeye başladım.</p>

    <p class="paragraf">O beşinci dönü sırasında bir gün, Wilem ve Simmon’la beraber nadiren yediğim o öğle yemeklerinden birinin keyfini çıkarıyordum. Onlar yemeklerini yakınlardaki bir tavernadan getirtmişlerdi. Bense kıymalı börek ve elma için gereken bir meteliğe gücüm yetmediğinden Yemekhane’den biraz arpa ekmeği ve bayat bir sosis aşırmıştım.</p>

    <p>Daha evvelden kırbaçlandığım bayrak direğinin altındaki taş bankta oturuyorduk. Kırbaçlandıktan sonra bu yer bende korku uyandırır olmuştu, fakat sırf başarabileceğimi kendi kendime ispatlamak için orada oturmaktan kaçınmamıştım. Daha sonra bu duygu geçti. Artık o bankta diğer öğrencilerin attıkları bakışlardan keyif aldığım için, kendimi rahat hissettiğim için oturuyordum. Orası benim yerimdi.</p>

    <p>Birlikte sıkça vakit geçirdiğimizden, orası Wilem ile Simmon’un da yeri olup çıkmıştı. Seçimimin tuhaf olduğunu düşünüyorlarsa bile bunu dile getirmiyorlardı.</p>

    <p>“Pek ortalarda görünmüyorsun,” dedi Wilem, ağız dolusu kıymalı böreğin arasından. “Yoksa hasta falan mısın?”</p>

    <p>“Tabii canım,” diye dalga geçti Simmon. “Bir aydır hasta yatıyordu.”</p>

    <p>Ona ters ters bakıp homurdanan Wilem, bana bir anlığına Kilvin’i hatırlattı.</p>

    <p>Yüz ifadesi Simmon’u güldürdü. “Wil benden daha kibar. Ben boş vaktinin çoğunu Imre’ye gidip gelerek, oradaki güzeller güzeli bir ozanla flört ederek geçirdiğini düşünüyorum.” Yanımda duran lavta kutusunu işaret etti.</p>

    <p>“Hastaymış gibi bir halin var.” Wilem beni alıcı gözle süzdü. “Kadının sana pek iyi bakmıyor galiba.”</p>

    <p>“Onunki kara sevda,” dedi Simmon çokbilmişçe. “Ne yemek yiyebiliyor, ne de gözüne uyku giriyor. Aklı fikri kız arkadaşında olduğu için ders de çalışamıyor.”</p>

    <p>Söyleyecek bir şey düşünemedim.</p>

    <p>“Gördün mü?” dedi Wil’e Simmon. “Gönlü gibi dilini de kaptırmış. Dostumuz tüm sözlerini ona saklıyor, bu yüzden bize edecek bir lafı yok.”</p>

    <p>“Ayıracak vakti de yok,” dedi Wilem, hızla tükenen kıymalı böreğinden başını kaldırarak.</p>

    <p>Dediği elbette doğruydu; dostlarımı ihmal ediyordum, üstelik de kendimi ettiğimden bile fazla. Utançtan yüzümün kızardığını hissettim. Onlara gerçeği, yani bunun Üniversite’deki son dönemim olabileceğini ve ondan en iyi şekilde yararlanmaya çalıştığımı söyleyemezdim. Beş parasızdım.</p>

    <p>Derdimi onlarla niçin paylaşmadığı bir türlü anlayamıyorsanız, hiç fakir kalmamışsınız demektir. Sadece iki tane gömleğe sahip olmanın, berbere paranız yetmediği için saçınızı bizzat kesmeniz gerekmesinin ne kadar utanç verici olduğunu bilemezsiniz. Öyleki bir süre önce düğmelerimden biri kopmuştu ve diğerleriyle uyumlu bir düğme almak için gereken tek bir şilini bile bulamamıştım. Pantolonumun dizi yırtılınca onu farklı renkteki bir iplikle dikmem gerekmişti. Yemeklerime katacak tuz alamadığım gibi dostlarımla dışarı çıktığımda içki de içemiyordum.</p>

    <p>Kilvin’in atölyesinden kazandığım paralar temel ihtiyaçlara gidiyordu: mürekkep, sabun, lavta telleri... bunlar dışında sahip olduğum tek şey gururumdu. Ne kadar çaresiz bir duruma düştüğümün en iyi iki dostum tarafından anlaşılmasını kesinlikle istemiyordum.</p>

    <p>Şansım olağanüstü yaver giderse Devi’ye olan borcumun faizi için gereken iki talenti bulabilirdim. Fakat borcumu ödeyecek kadar paraya ek olarak bir sonraki dönemin harç ücretini toparlamam için bir mucize gerekiyordu. Üniversite’yi bırakmak zorunda kaldıktan ve Devi’ye olan borcumu ödedikten sonra ne yapacağımı bilmiyordum. Belki de pılımı pırtımı toplayıp Denna’yı aramak için Anilin’e giderdim.</p>

    <p>Söyleyecek bir söz bulamadan dostlarıma baktım. “Wil, Simmon, çok üzgünüm. Son zamanlarda öyle meşgulüm ki.”</p>

    <p>Simmon’un yüzü biraz ciddileşti; yokluğuma dair hiçbir açıklamada bulunmadığım için kırıldığını görebiliyordum. “Biz de meşgulüz. Söylem ve kimya derslerinin yanında Siaruca konuşmayı öğreniyorum.” Wil’e bakıp kaşlarını çatlı. “Bu arada dilinden nefret etmeye başladığımı da bil.”</p>

    <p><em>“Tu kralim,”</em> diye güler yüzlü bir karşılık verdi genç Cealdimli.</p>

    <p>Simmon bana doğru dönüp takdire şayan bir açıksözlülükle konuştu. “Seni Fakülte ile Balıkhane arasında mekik dokuduğun anlardan daha sık görmek istiyoruz, hepsi o. Evet, kızlar harikadırlar, ama içlerinden biri dostumu benden çalarsa kıskanmadan edemem.” Beklenmedik ve sevecen bir tebessüm etti. “Sana o gözle baktığımdan değil ha.”</p>

    <p>Gelip de boğazıma oturan yumru yüzünden yutkunmakta zorlandım. En son ne zaman özlendiğimi hatırlamıyordum bile. Çok uzun bir zamandır beni özleyecek hiç kimsem olmamıştı. Kendimi ağlayacakmış gibi hissediyordum. “Ortada kız falan yok. Ciddiyim.” Kendimi toparlamaya çalışarak sertçe yutkundum.</p>

    <p>“Sim, sanırım dikkatimizden kaçan bir şey var.” Wilem beni tuhaf gözlerle süzüyordu. “Ona daha yakından bak.”</p>

    <p>Simmon da beni alıcı gözle süzdü. Hedef olduğum bu bakışlar huzurumu kaçırmaya yetti ve akmaya hazırlanan gözyaşlarımı bastırdı.</p>

    <p>“Bir bakalım,” dedi Wilem ders verircesine. “Genç E’lirimiz kaç dönemdir Üniversite’de okuyor?”</p>

    <p>Saf saf bakan Sim işin farkına vardı. “Ah.”</p>

    <p>“Lütfen biri neler olduğunu açıklayabilir mi?” diye huysuzca sordum.</p>

    <p>Wilem sorumu kulak ardı etti. “Hangi derslere giriyorsun?”</p>

    <p>“Her şeye,” dedim, yakınmak için bahane bulduğuma sevinerek. “Geometri, Revir’de gözlem, Elxa Dal’ın yanında İleri Düzey Sempati. Ayrıca Balıkhane’de Manet’in çıraklığını yapıyorum.”</p>

    <p>Simmon’un hayrete kapılmış gibi bir hali vardı. “Günlerdir uyumamış gibi gözüktüğüne şaşmamak lazım,” dedi.</p>

    <p>Wilem kendi kendine kafa salladı. “Kilvin’in atölyesinde çalışmaya da devam ediyorsun, öyle değil mi?”</p>

    <p>“Her gece bir iki saat.”</p>

    <p>Simmon’un ağzı açık kaldı. “Tüm bunlar yetmezmiş gibi bir de enstrüman çalmayı mı öğreniyorsun? Sen aklını mı kaçırdın?”</p>

    <p>“Müzik beni ayakta tutan tek şey,” dedim, uzanıp lavtama dokunarak. “Üstelik çalmayı öğrendiğim falan yok. Sadece biraz pratik yapmam gerekiyor.”</p>

    <p>Wilem ile Simmon bilmiş gözlerle bakıştılar. “Sence ne kadar daha dayanabilir?”</p>

    <p>Simmon beni tepeden tırnağa süzdü. “En fazla bir buçuk dönü.”</p>

    <p>“Ne demek istiyorsunuz?” diye sordum.</p>

    <p>Wilem öne doğru eğildi. “Önünde sonunda hepimiz yutabileceğimizden fazlasını ısırırız. Ama bazı öğrenciler ağızlarındakini ne zaman tükürmeleri gerektiğini bilmezler. Bir müddet sonra tükenirler. Ya okulu bırakırlar ya da sınavlarını berbat ederler. Bazılarıysa sapıtır.” Parmağıyla başına vurdu. “Bu genellikle burada ilk senesini geçirmekte olan öğrencilerin başına gelir.” Bana manalı bir bakış attı.</p>

    <p>“Benim tükendiğim falan yok,” dedim.</p>

    <p>“Git bir aynaya bak,” diye tüm samimiyetiyle nasihat verdi Wilem.</p>

    <p>Dostlarımı iyi olduğuma dair temin etmek üzere ağzımı açtım, fakat tam o anda saat başı çanının çaldığını duydum. Acele bir veda etmeye zar zor vakit ayırabildim. Ona rağmen İleri Düzey Sempati’ye geç kalmamak için koşmam gerekti.</p>

    <p class="paragraf">Elxa Dal iki orta boy maltızın arasında duruyordu. Özenle kesilmiş sakalı ve siyah hoca cüppesiyle bana hâlâ pek çok Atur oyununda yer alan o basmakalıp şeytani büyücüyü hatırlatıyordu. “Her birinizin hatırlaması gereken, sempaticinin ateşe bağlı olduğudur,” dedi. “Bizler onun efendileri ve köleleriyiz.”</p>

    <p>Ellerini cüppesinin yenlerine sokup tekrar volta atmaya başladı. “Biz ateşin efendisiyiz, zira onu kontrol edebiliriz.” Elxa Dal yakındaki bir maltıza elinin tersiyle vurarak onun hafifçe çınlamasına sebep oldu. Kömürleri saran alevler açgözlülükle yükseldi. “Her şeyin içindeki enerji gizemciye aittir. Biz ateşe hükmederiz ve ateş bize itaat eder.” Dal yavaş adımlarla odanın diğer tarafına doğru yürüdü. Arkasında kalan maltız sönükleşirken üzerine doğru yürüdüğü bir anda alevler sardı. Yaptığı gösteri hoşuma gitmişti.</p>

    <p>Dal durup yeniden sınıfa baktı. “Ama aynı zamanda onun kölesiyiz. Çünkü ateş en yaygın enerji biçimidir ve enerji olmadan sempati konusundaki hünerlerimizin hiçbir anlamı kalmaz.” Sınıfa arkasını dönüp taş tahtadaki formülü silmeye başladı. “Malzemelerinizi hazırlayın. Bakalım bugün E’lir Kvothe ile kim kafa tokuşturacak.” Tüm öğrencilerin adını tahtaya yazmaya koyuldu. Benimki en tepedeydi.</p>

    <p>Üç dönü önce Dal bizi birbirimize karşı yarıştırmaya başlamıştı. Buna düello diyordu. Bu uygulama sıkıcı derslere renk katsa bile içinde meşum bir unsuru da barındırıyordu.</p>

    <p>Gizemiye’den her yıl yüz öğrenci çıkıyordu; belki de çeyreği bir guldene kavuşmuş olarak. Bu da dünyaya her yıl sempati eğitimi almış yüz kişinin daha katıldığı anlamına geliyordu. Günün birinde o veya bu sebepten dolayı bu insanlardan bazılarıyla düşman olabilirdik. Dal dile getirmemesine rağmen konsantrasyon ve yaratıcılığın ötesinde bir eğitim aldığımızın farkındaydık. Bize nasıl dövüşeceğimiz öğretiliyordu.</p>

    <p>Elxa Dal düello sonuçlarını dikkatle takip ediyordu. Otuz sekiz kişilik sınıfta namağlup bir tek ben kalmıştım. Artık en kalın kafalı ve kıskanç öğrenciler bile Gizemiye’ye bu kadar kısa zamanda alınışımın bir hatadan kaynaklanmadığını kabul ediyorlardı.</p>

    <p>Ayrıca düello yapmak az da olsa kâr getiriyordu, zira sonuçlar üzerine gizli saklı bahislere tutuşuluyordu. Kendi düellolarımız üzerine bahis oynamak istediğimiz zaman Sovoy ile ben paramızı birbirimizin yerine yatırıyorduk. Tabii genelde benim yatıracak fazla param olmuyordu.</p>

    <p>İşte bu yüzden malzemelerimizi hazırlarken Sovoy’la hafifçe çarpışmam tesadüf değildi. Ona masanın altından iki mangır verdim.</p>

    <p>Bana bakmadan mangırları cebine attı. “Vay canına,” dedi usulca. “Bugün kendine pek güveniyorsun.”</p>

    <p>Kayıtsızca omuz silkmeme rağmen aslında biraz gergindim. Döneme beş parasız başlamıştım ve o zamandan beri de sürünüyordum. Fakat dün Kilvin bana Balıkhane’deki bir dönemlik çalışmamın karşılığını vermişti: iki mangır. Bundan başka param yoktu.</p>

    <p>Sovoy bir çekmeceyi karıştırarak sempati macunu, sicim ve birkaç parça metal çıkardı. “Bugün ne kadar kazanırız bilemiyorum. Senin için belirlenen oranlar giderek düşüyor. Sanırım bugün en fazla üçe bir alabilirsin. Öyle olsa bile üzerine oynayayım mı?”</p>

    <p>İç geçirdim. Namağlupluğun kötü tarafı benim için belirlenen oranlardı. Dünkü oran ikiye birdi; yani kendi üzerime oynayarak bir peni kazanabilmem için iki penilik riske girmem gerekiyordu. “Bir şeyler planladım,” dedim. “Şartlar belirlenene kadar bahis oynama. Ondan sonra benim için en az dörde bir verileceğini sanıyorum.”</p>

    <p>“Dörde bir mi?” diye mırıldandı Sovoy, kucak dolusu öteberiyi toparlarken. “Dal’a karşı yarışmadığın sürece hiç sanmam.” Bu iltifat karşısında azıcık kızaran yüzümü saklamak için başımı çevirdim.</p>

    <p>Dal ellerini çırpınca herkes alelacele yerine geçti. Ben, Fenton adında Vintash bir oğlanla eşleştirildim. Sınıf sıralamasında benden bir basamak aşağıdaydı. Doğru şartlar altında beni zorlayabilecek az sayıda öğrenciden biri olduğu için ona saygı duyuyordum.</p>

    <p>“Pekâlâ,” dedi Elxa Dal, ellerini birbirine sürterek. “Fenton, sen sıralamada daha aşağıdasın. Seç bakalım.”</p>

    <p>“Mumlar.”</p>

    <p>“Peki ya bağın?” diye âdet gereği sordu Dal. Mumlar için bağ daima ya fitil ya da balmumu olurdu.</p>

    <p>“Fitil.” Fenton herkes görebilsin diye elindekini kaldırdı.</p>

    <p>Dal bana doğru döndü. “Bağın?”</p>

    <p>Elimi cebime atıp bağımı gösterişli bir hareketle çıkardım. “Kamış.” Bu sefer sınıftan mırıltılar yükseldi. Seçtiğim bağ çok saçmaydı. En iyi ihtimalle yüzde üçlük, olsa olsa yüzde beşlik bir aktarım sağlayabilirdim. Fenton’un fitili benim bağımdan on kat daha iyiydi.</p>

    <p>“Kamış mı?”</p>

    <p>“Kamış,” dedim, kendimi hissettiğimden daha emin bir sesle. Bu davranışım bahis oranlarını lehime çevirmezse başka ne çevirir bilmiyordum.</p>

    <p>“Kamış olsun bakalım,” dedi Dal işi yokuşa sürmeden. “E’lir Fenton, Kvothe namağlup olduğu için kaynağı sen seçeceksin.” Hafif bir gülüşme tüm sınıfa yayıldı.</p>

    <p>Kalbim duracak gibi oldu. İşte bunu beklemiyordum. Normalde bağı seçmeyen kişi kaynağı seçerdi. Ben maltızı seçmeyi planlamıştım. Ondaki ısı miktarı sayesinde kendi kendime yarattığım handikabı dengeleyebileceğimi sanıyordum.</p>

    <p>Avantajını bilen Fenton sırıttı. “Kaynak yok.”</p>

    <p>Yüzümü ekşittim. Sadece kendi vücut ısımızı çekebilecektik. En iyi şartlarda bile zor olan bu uygulama biraz tehlikeliydi de.</p>

    <p>Kazanamazdım. Sadece namağlup sıfatımı yitirmekle kalmayacaktım, aynı zamanda son iki mangırımla bahse tutuşmaması için Sovoy’a bir işaret verme imkânım da yoktu. Onunla göz göze gelmeye çalıştım, fakat daha şimdiden bir grup öğrenciyle sessiz ama hararetli bir pazarlığa girişmişti bile.</p>

    <p>Fenton ile ben tek kelime etmeden büyük bir iş masasının zıt taraflarına geçtik. Elxa Dal önümüze kalın birer mum koydu. Amaç rakibin mumunu yakarken onun aynı şeyi yapmasına engel olmaktı. Bu da zihnini iki farklı parçaya ayırmanı gerektiriyordu. Parçalardan biri elindeki fitilin (ya da ahmağın tekiysen kamışın) yakmaya çalıştığın mumun fitiliyle aynı olduğuna yönelik bir Alar’ı sabit tutmaya çalışırdı. Sonra da kendi kaynağından enerji alarak karşı tarafın mumunu yakardın.</p>

    <p>Bu arada zihninin ikinci parçası rakibin elindeki fitilin senin mumunkiyle aynı <em>olmadığına</em> yönelik inancı korumakla uğraşırdı.</p>

    <p>Tüm bunlar kulağa zor gelebilir. Ama inanın bana, gerçekte ne kadar zor olduğunu tahmin bile edemezsiniz.</p>

    <p>İşin kötüsü bu sefer kolayca enerji alabileceğimiz bir kaynağın olmamasıydı. Kendimizi kaynak olarak kullanırken dikkatli davranmamız gerekiyordu. Bedenlerimizin sıcak olmasının bir sebebi vardır. Bu ısının kaybolması vücudumuza hiç iyi gelmez.</p>

    <p>Elxa Dal’ın verdiği bir işaretle düelloya başladık. Ben hemen zihnimin tamamını kendi mumumu savunmaya verip kara kara düşünmeye koyuldum. Kazanmam mümkün değildi. Ne kadar usta bir eskrimci olursanız olun, rakibinizde Ramston çeliğinden yapılma bir kılıç varken siz bir söğüt dalıyla dövüşmeyi seçmişseniz kaybetmeniz kaçınılmazdır.</p>

    <p>Kendimi Taşın Kalbi’ne indirdim. Ardından zihnimin büyük bölümüyle mumumu korumayı sürdürürken birkaç söz mırıldandım ve kendi mumumla rakibiminki arasında bağ kurdum. Uzanıp mumumu yan yatırdım ve böylece Fenton’u kendi mumunun devrilmesine engel olması için ileri atılmaya zorladım.</p>

    <p>Bu boşluktan istifade ederek Fenton’un mumunu yakmaya çalıştım. Kendimi bu işe verdim ve sağ kolumdan kamışı tutan elime kadar bir soğuğun yayıldığını hissettim. Hiçbir şey olmadı. Mumu soğuk ve sönük kaldı.</p>

    <p>Elimle mumumun fitilini örterek onu Fenton’un gözünden sakladım. Bu yaptığım basit bir hileydi ve hünerli bir sempatici karşısında kullanışsızdı, fakat o an tek umudum Fenton’un dikkatini bir şekilde dağıtmaktı.</p>

    <p>“Hey Fen,” dedim. “Tenekeci, Tehlinler, çiftçi kızı ve tereyağı güğümüyle ilgili fıkrayı duydun mu?”</p>

    <p>Fenton hiç tepki vermedi. Var gücüyle konsantre olmuş yüzü solgundu.</p>

    <p>Dikkat dağıtma çabalarımdan vazgeçtim. Fenton bu şekilde alt edilemeyecek kadar akıllıydı. Hem ayrıca kendi mumumu güvende tutmak için gereken konsantrasyonu sürdürmekte zorlanıyordum. Kendimi Taşın Kalbi’ne daha da indirip iki mum, fitil ve kamış haricinde tüm dünyayı unuttum.</p>

    <p>Bir dakika sonra sırtımı buz gibi bir ter kaplamıştı. Titremeye başladım. Fenton bunu görünce morarmış dudaklarını kıvırarak gülümsedi. Çabalarımı ikiye katladım; fakat rakibimin mumu, onu yakmaya yönelik en yoğun girişimlerime bile direndi.</p>

    <p>Tüm sınıfın çıt çıkarmadan beklediği beş dakika daha geçti. Çoğu düello bir iki dakikadan uzun sürmezdi. Taraflardan biri daha büyük bir zekâya veya iradeye sahip olduğunu kısa zamanda gösterirdi. Artık iki kolum da soğuktu. Fenton’un boynundaki bir kasın seğirdiğini fark ettim; sağrısını ısıran bir sineği kovmak için kası seğiren bir atta olduğu gibi. Sonra titremesini bastırarak kaskatı durdu. Mumumun fitilinden azıcık duman çıkmaya başladı.</p>

    <p>Daha da azmettim. Nefesimin sıkılı dişlerim arasından çıktığını, dudaklarımın vahşi bir sırıtışla aralandığını fark ettim. Fenton’un bundan haberi yok gibiydi; gözleri dalgın ve donuk bakıyordu. Tekrar sarsıldım, hem de neredeyse Fenton’un elinin titreyişini gözden kaçıracak kadar şiddetle. Sonra Fenton’un başı yavaşça masaya doğru eğilmeye başladı. Göz kapakları kendiliğinden kapandı. Biraz daha yüklendim ve akabinde karşıdaki mumun fitilinin tütmesiyle ödüllendirildim.</p>

    <p>Fenton başını indirerek gözlerini mumuna dikti. Fakat mumunu savunacağı yerde elini vazgeçercesine ağır ağır salladı ve kolunu yastık yaparak kafasını masaya dayadı.</p>

    <p>Dirseğinin hemen yanındaki mum hafifçe yanmaya başlarken dönüp bakmadı bile. Kesik kesik tutulan kısa bir alkışa hayret nidaları karıştı.</p>

    <p>Biri sırtımı sıvazladı. “Şuna bak. Yorgun düştü.”</p>

    <p>“Hayır,” derken dilim zar zor dönüyordu. Masanın karşı tarafına doğru uzandım. Sarsak parmaklarla fitili tutan eli açtım ve rakibimin avucunda kan gördüm. “Dal Hoca,” dedim elimden geldiği kadar acele ederek. “Fenton ürperti geçiriyor.”</p>

    <p>Ama Dal çoktan harekete geçmişti bile. Oğlanın omuzlarına bir battaniye sardı. “Sen.” Rastgele bir öğrenciyi işaret etti. “Git Revir’den birini getir. Koş!” Öğrenci oradan koşarak ayrıldı. “Aptalca,” diye söylendi Dal Hoca, bir ısı bağı kurarak. Dönüp bana baktı. “Sen de biraz gezinsen iyi olur. Durumun onunkinden iyi gözükmüyor.”</p>

    <p>O gün başka düello yapılmadı. Dersin geri kalanı Elxa Dal’ın gözetimindeki Fenton’un yavaş yavaş kendini toparlamasıyla geçti. Yaşlıca bir El’the Revir’den geldiği sırada Fenton titreme nöbetine kapılacak kadar ısınmıştı. Çeyrek saatlik yoğun bir battaniye ve sempati tedavisinin ardından Fenton sıcak bir şeyler içebildi. Yine de ellerinin titremesi durmamıştı.</p>

    <p>Tüm şamata kesildiğinde neredeyse üçüncü çan çalacaktı. Dal Hoca tüm öğrencileri yerlerine oturttu ve herkesi birkaç söz dinletecek kadar susturmayı başardı.</p>

    <p>“Bugün bağcı ürpertisinin iyi bir örneğini gördük. Vücut hassas bir sistemdir ve birkaç derecelik ısı kaybı bile her şeyi altüst edebilir. Hafif bir ürperti, tıpkı adından da anlaşılabileceği gibi biraz üşütür. Fakat daha beter durumlarda insanı şoka sokup hipotermiye yol açabilir.” Dal etrafına bakındı. “Biri bana Fenton’un hatasını söyleyebilir mi?” Kısa bir sessizliğin ardından bir el kalktı. “Evet Brae?”</p>

    <p>“Kan kullandı. Kan ısı kaybettiği zaman vücudun tamamı soğur. Bu her zaman avantajlı bir durum değildir, çünkü uzuvlar aşırı ısı kaybına iç organlardan daha çok dayanabilir.”</p>

    <p>“Öyleyse niye kan kullanılsın ki?”</p>

    <p>“Etten daha çabuk ısı üretir de ondan.”</p>

    <p>“En fazla ne kadarlık kan kullanması güvenliydi?” Dal odaya bakındı.</p>

    <p>“İki derecelik?” diye fikir yürüttü biri.</p>

    <p>“Bir buçuk,” diye düzeltti Dal ve bunun ne kadarlık ısı sağlayacağını göstermek amacıyla tahtaya birkaç formül yazdı. “Bulgulara bakarak Fenton’un ne kadarlık kan kullandığını düşünebiliriz?”</p>

    <p>Bir duraksama yaşandı. Sonunda Sovoy söz aldı. “Sekiz ya da dokuz derecelik.”</p>

    <p>“Çok iyi,” dedi Dal somurtarak. “En azından birinizin kitap okuduğunu bilmek ne hoş.” Yüz ifadesi ciddileşti. “Sempati iradesi zayıflara göre olmadığı gibi kendine aşırı güvenenlere göre de değildir. Fenton’a ihtiyaç duyduğu tedaviyi uygulamasaydık sessiz sedasız uyuyakalır ve ölürdü.” Sözlerinin iyice anlaşılması için duraksadı. “Kendinizi fazla zorlayıp kontrolü yitirmemek için sınırlarınızı iyi bilmelisiniz.”</p>

    <p>Üçüncü çan çaldı ve sınıf, gitmek için kalkan öğrencilerin sesleriyle doldu. Dal Hoca sesini duyurabilmek için bağırdı. “E’lir Kvothe, sen biraz kalır mısın?”</p>

    <p>Yüzümü ekşittim. Sovoy arkamdan gelip omzumu sıktı ve fısıldayarak dedi ki, “Şans.” Zaferimi mi kastettiğini, yoksa bana iyi şans mı dilediğini anlayamadım.</p>

    <p>Herkes gittikten sonra Dal tahtayı silmekte kullandığı bezi bırakıp bana doğru döndü. “Eee,” dedi havadan sudan konuşurcasına, “sana nasıl bir oran belirlendi?”</p>

    <p>Bahsi bilmesine şaşırmadım. “On bire bir,” diye itiraf ettim. Yirmi iki mangır, yani iki talentin biraz üstünde kazanmıştım. Cebimdeki paranın varlığı içimi ısıtıyordu.</p>

    <p>Bana kuşkulu gözlerle baktı. “Kendini nasıl hissediyorsun? Düellonun sonunda sen de epey solgundun.”</p>

    <p>“Biraz üşüdüm o kadar,” diye yalan söyledim.</p>

    <p>Aslında Fenton’un kendinden geçmesini takip eden hengâmede sınıftan usulca çıkmış ve arka koridorların birinde korku dolu birkaç dakika geçirmiştim. Nöbeti andıran titremelerle ayakta zor durabilmiştim. Neyse ki hiç kimse beni koridorda, çenemi dişlerimin kırılacağından korkacağım kadar sertçe sıkarken yakalamamıştı.</p>

    <p>Beni o halimle gören olmadığı için itibarımı koruyordum.</p>

    <p>Dal bana gerçeği tahmin ettiğini gösteren bir bakış attı. “Buraya gel,” diyerek halen yanan maltızlardan birini işaret etti. “Biraz sıcaktan zarar gelmez.”</p>

    <p>Karşı çıkmadım. Ellerimi ateşe doğru tutarken biraz gevşediğimi hissettim. Ansızın ne kadar yorgun olduğumun ayırdına vardım. Uykusuzluktan gözlerim kapanıyor, kemiklerim kurşundan yapılmışçasına vücudumu taşımakta zorlanıyordum.</p>

    <p>Gönülsüzce iç geçirerek ellerimi geri çektim ve gözlerimi açtım. Dal dikkatle suratıma bakıyordu. “Gitmem gerek,” dedim biraz pişmanlık taşıyan bir sesle. “Ateşinizi kullandırdığınız için teşekkürler.”</p>

    <p>“Nasılsa ikimiz de sempaticiyiz,” dedi Dal, eşyalarımı toplayıp kapıya doğru yürürken bana dostane bir edayla el sallayarak. “Canın ne zaman isterse kullanabilirsin.”</p>

    <p class="paragraf">O gece Yatakhane’de bir kapıyı çaldım. Kapıyı Wilem açtı. “Aynı gün içinde ikinci kez görüşüyoruz. Bu onuru neye borçluyum?”</p>

    <p>“Sanırım biliyorsun,” diye söylendim ve kapıyı iterek açıp hücreye benzer küçük odaya girdim. Lavta kutumu duvara dayayıp kendimi bir sandalyeye attım. “Kilvin beni atölyeden kovdu.”</p>

    <p>Wilem yatağında biraz öne kaykıldı. “Niye ki?”</p>

    <p>Ona manalı bir bakış attım. “Herhalde sen ve Simmon öyle istediğiniz içindir.”</p>

    <p>Beni biraz süzdü, sonra da omuz silkti. “Düşündüğümden daha çabuk anladın.” Yanağını sıvazladı. “Pek öfkeli gözükmüyorsun.”</p>

    <p>Aslında kısa bir süre öncesine kadar öfkeden köpürüyordum. Tam şansım açılmaya başlamışken iyi niyetli dostlarımın işime burunlarını sokmaları sebebiyle para kazandığım tek işi bırakmaya zorlanmıştım. Ama hışımla yanlarına gidip onlara esip gürleyeceğime Fakülte’nin damına çıkmış ve bir süre lavta çalmıştım.</p>

    <p>Her zaman olduğu gibi müziğim beni sakinleştirmişti. Çalarken bir yandan da durum değerlendirmesi yapmıştım. Manet’in yanındaki çıraklığım iyi gidiyordu, fakat öğrenecek o kadar çok şey vardı ki: tuğla ocaklarının yakılması, doğru yoğunlukta tel çekilmesi, istenilen etki için uygun alaşımlar seçilmesi... Sembollerde olduğu gibi tüm bunları bir çırpıda öğrenmemin bir yolu yoktu. Hem zaten Kilvin’in atölyesinde çalışarak Devi’ye olan borcumu ay sonunda kapatacak kadar para kazanamazdım, hele ki gelecek dönemin harcını çıkarayım.</p>

    <p>“Aslında öfkeliydim,” diye itirafta bulundum. “Ama Kilvin beni bir aynaya bakmaya zorladı.” Bitkinlikle tebessüm ettim. “Berbat görünüyorum.”</p>

    <p>“Üstünden at arabası geçmiş gibisin,” diye beni soğukkanlılıkla düzeltti, sonra da utangaç bir suskunluğa gömüldü. “Kızmamana sevindim.”</p>

    <p>Kapı çalındı, sonra içeri Simmon girdi. Beni orada otururken görünce yüzünde beliren şaşkınlığın yerini hemen suçluluk aldı. “Şey, Balıkhane’de olman gerekmiyor muydu?” diye geveledi.</p>

    <p>Ben bir kahkaha atınca rahatlaması görülmeye değerdi. Wilem diğer sandalyenin üstündeki bir deste kâğıdı aldı ve Simmon’u oraya oturttu.</p>

    <p>“Affedildiniz,” dedim lütufta bulunurcasına. “Sizden bir tek şunu istiyorum: bana Eolian hakkında bildiğiniz her şeyi anlatın.</p>
  </div>
</body>
</html>
