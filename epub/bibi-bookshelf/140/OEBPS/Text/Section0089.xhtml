<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yetmiş Dokuzuncu Bölüm</h1>

    <h2 class="baslik_2 sigil_not_in_toc">Güzel Sözler</h2>

    <p>Gritaş tepesine dönmemiz neredeyse iki saatimizi aldı. Aslında daha hızlı gidebilirdik, fakat Denna’nın taşkınlığı giderek artıyor ve fazladan enerjisi faydadan çok zarar getiriyordu. Dikkati ikide bir dağıldığı için ne zaman ilgisini çeken bir şey görse yolunu değiştiriveriyordu.</p>

    <p>Önceden geçtiğimiz dereye tekrar geldiğimizde derinliği ayak bileğini pek geçmemesine rağmen yıkanmakta ısrar etti. Ben biraz elimi yüzümü yıkayıp ona mahremiyet sağlayacak bir mesafeye kadar çekildim ve onun oldukça müstehcen şarkılar söylemesini dinledim. Denna ayrıca yanına gelmeme yönelik pek de üstü kapalı olmayan davetlerde bulundu.</p>

    <p>Tabii ben mesafemi korudum. Kendilerinde olmayan kadınlardan istifade eden erkeklere verilen çeşitli adlar vardır ve ben asla bunları hak edecek bir adam olmayacağım.</p>

    <p class="paragraf">Gritaş tepesinin zirvesine vardığımızda Denna’nın fazla enerjisini işe koşarak onu yakacak odun toplamaya yolladım. Ben de öncekinden daha büyük bir ateş çukuru hazırlamaya koyuldum. Yakacağımız ateş ne kadar büyük olursa ejderusu yanına o kadar çabuk çekerdi.</p>

    <p>Bohçanın yanına oturup muşambayı açtım. Reçine tatlı, topraksı bir koku salıyordu.</p>

    <p>Denna tepenin zirvesine geri döndü ve kucak dolusu odunu yere bıraktı. “Onun ne kadarını kullanacaksın?” diye sordu.</p>

    <p>“Henüz karar vermedim,” dedim. “Tahmin yürütmem gerekecek.”</p>

    <p>“Hepsini kullan gitsin,” dedi Denna. “Emin olmak pişman olmaktan iyidir.”</p>

    <p>Başımı iki yana salladım. “O kadar abartmaya gerek yok. Öyle davranmak müsriflik olur. Ayrıca reçine doğru düzgün arıtıldığında güçlü bir ağrı kesicidir. İnsanlar ondan ilaç olarak faydalanabilirler...”</p>

    <p>“...ve sen de kazanacağın paradan faydalanabilirsin,” dedi.</p>

    <p>“Öyle,” diye itirafta bulundum. “Ama asıl sana alacağımız yarım arpı düşünüyordum. Lirini yangında kaybettin. Enstrümansız kalmak nasıldır bilirim.”</p>

    <p>“Altın okları olan oğlanla ilgili hikâyeyi hiç duydun mu?” diye sordu Denna. “Küçüklüğümde beni hep düşündürürdü. Birini altın bir okla vurman için ondan sahiden de nefret etmen lazım. Yoksa neden okları alıp evine gitmeyesin ki?”</p>

    <p>“Hikâyeye yeni bir bakış açısı kazandırdığın kesin,” diyerek bohçaya baktım. Bu kadar denner reçinesinin bir eczaneye en az elli talente satılabileceğini tahmin ediyordum. Hatta ne kadar arıtıldığına bağlı olarak belki de yüz talente.</p>

    <p>Denna omuz silkip biraz daha odun toplamak üzere ağaçlara geri gitti ve ben de beş tonluk bir kertenkeleyi zehirlemek için ne kadar reçine gerekeceğine yönelik karmaşık hesaplamalara başladım.</p>

    <p>Kesin ölçümlerde bulunmamın hiçbir yolu olmadığından bu yaptığım bilgiye dayalı bir tahmin kâbusu gibiydi. Serçe parmağımın uç kısmı büyüklüğünde, yani Denna’nın yuttuğunu düşündüğüm kadarlık bir reçine topağıyla işe başladım. Fakat Denna hiç vakit kaybetmeden odun kömürü yediği için miktar en azından yarıya inmişti. Bu yüzden elimdekini bir bezelye tanesinden azıcık daha büyük olan siyah bir reçine topağına indirgedim.</p>

    <p>Fakat bu bir insan kızını coşku ve enerji dolu hale getirmeye yetecek kadarlık bir miktardı. Ben ejderusu öldürmek istiyordum. Bundan dolayı dozu önce üçe katladım, sonra emin olmak için aynı şeyi tekrarladım. Sonunda elime iri ve olgun bir üzüm tanesi kadar büyük bir topak geçti.</p>

    <p>Ejderusun beş buçuk, bilemedin altı ton çektiği kanaatindeydim. Denna’nınsa altmış, altmış beş kilo geldiğini tahmin ettim; yine de tedbir olsun diye daha düşük ağırlığı esas aldım. Bu da ejderusu öldürmek için o üzüm tanesi kadarlık dozun yüz katına ihtiyaç duymam demek oluyordu. Üzüm tanesi boyutunda on farklı topak yaptım, sonra onları birleştirdim. Ortaya kayısı büyüklüğünde yeni bir topak çıktı. Dokuz tane daha kayısı boyutunda topak hazırladım ve hepsini denner çiftliğinden getirdiğimiz tahta bir kovaya koydum.</p>

    <p>Denna bir odun yükü daha bırakıp kovanın içine baktı. “Bu kadarcık mı?” diye sordu. “Fazla gözükmüyor.”</p>

    <p>Haklıydı. Ejderusun dev cüssesiyle kıyaslandığında hiç de fazla gözükmüyordu. Ona nasıl varsayımda bulunduğumu anlattım. Denna kafa salladı. “Sanırım haklısın. Ama yaratığın neredeyse bir aydır denner ağacı yediğini unutma. Herhalde reçineye karşı tolerans kazanmıştır.”</p>

    <p>Kafa sallayıp kovaya beş tane daha kayısı kadar topak ekledim.</p>

    <p>“Ayrıca düşündüğünden daha dayanıklı olabilir. Belki de reçine kertenkelelere daha farklı etki ediyordur.”</p>

    <p>Tekrar kafa sallayıp kovaya beş topak daha koydum. Sonra biraz düşünüp bir topak daha ekledim. “Yirmi bir oldu,” diye açıkladım. “İyi bir sayı. Üç tane yedi.”</p>

    <p>“Şansı yanımıza almaktan zarar gelmez,” diye hemfikir oldu Denna.</p>

    <p>“Ayrıca çabucak can vermesini istiyoruz,” dedim. “Böylesi hem ejderus için daha insancıl, hem de bizim için daha güvenli olur.”</p>

    <p>Denna bana baktı. “Öyleyse dozu iki katına mı çıkartmalıyız?” Kafa salladım ve o tekrar ağaçlara giderken ben yirmi bir topak daha yoğurup kovaya attım. Ben son topağı yuvarlarken Denna odunlarla geri geldi.</p>

    <p>Reçineyi kovanın dibine doğru bastırdım. “Bu kadarı yeter de artar bile,” dedim. “Bu kadar ophalum Trebon nüfusunun tamamını iki kez öldürür.”</p>

    <p>Denna’yla beraber kovaya baktık. Bulduğumuz reçinenin yaklaşık üçte biri dibindeydi. Muşambanın içinde kalan Denna’ya bir yarım arp almaya, Devi’ye olan borcumu ödemeye yeter, üzerine aylarca rahat bir yaşantı sürebileceğimiz kadar para kalırdı. Yeni giysiler, lavtama yepyeni bir tel takımı, bir şişe Aven meyve likörü almayı hayal ettim...</p>

    <p>Sonra ejderusun ağaçları paramparça etmesini, ağırlığıyla onları buğday sapları gibi kolayca devirmesini düşündüm.</p>

    <p>“Bunu da iki katına çıkarmalıyız,” dedi Denna, düşüncelerimi yansıtarak. “Emin olmak için.”</p>

    <p>Ben kırk iki reçine topağı yuvarlayarak dozu tekrar iki katına çıkartırken Denna birkaç sefer daha odun taşıdı.</p>

    <p>Yağmur başlayacağı sırada ateşi yaktım. Parlak bir ateşin ejderusu daha çabuk çekeceğini umarak ateşimizi öncekinden daha büyük hazırlamıştık. Denna’yı en kısa zamanda nispeten daha güvenli olan Trebon’a götürmek istiyordum.</p>

    <p>Son olarak evvelden bulmuş olduğum baltayı ve ipliği kullanarak basit bir merdiven yaptım. Çirkin fakat kullanışlı bu merdiveni gritaş kemerinin yanına dayadım. Bu sefer Denna’yla beraber güvenli bir yere daha kolay erişebilecektik.</p>

    <p class="paragraf">Yemeğimiz hiç de geçen geceki kadar görkemli değildi. Artık iyice bayatlamış kepek ekmeğimden kalanla, kurutulmuş etle ve ateşin yanında pişmiş son patateslerle idare ettik.</p>

    <p>Yerken Denna’ya Balıkhane’deki yangının tam hikâyesini anlattım. Bunu kısmen onu etkilemek, kısmen de randevumuza tamamıyla kontrolüm dışındaki sebeplerden dolayı gelemediğimi açıklamak istediğim için yaptım. Bana bütün dikkatini verip uygun yerlerde hayret nidaları atan Denna harika bir dinleyiciydi.</p>

    <p>Artık onun aşırı dozda uyuşturucu almış olabileceğinden endişelenmiyordum. Odunlardan oluşan küçük bir dağ kurduktan sonra taşkınlığı azalmaya başlamıştı ve şimdi rahat bir halde, hatta neredeyse rehavet içinde oturuyordu. Yine de uyuşturucunun etkisiyle bitkin ve güçsüz düşeceğinin farkındaydım. Kendini güvenle toparlaması için onu en kısa zamanda Trebon’daki bir yatağa yatırmak istiyordum.</p>

    <p>Yemeğimiz bittikten sonra Denna’nın sırtını gritaşlardan birine dayamış halde oturduğu yere gittim ve gömleğimin kollarını sıyırdım. “Seni muayene etmem gerekiyor,” dedim abartılı hareketlerle.</p>

    <p>Yarı yarıya kapalı gözleriyle bana bakarak tembelce tebessüm etti. “Güzel sözlerle kızları baştan çıkarmayı iyi biliyorsun, öyle değil mi?”</p>

    <p>Narin boynuna dokunarak nabzını yokladım. Yavaş fakat düzenliydi. Dokunuşumdan biraz çekindi. “Gıdıklanıyorum.”</p>

    <p>“Kendini nasıl hissediyorsun?” diye sordum.</p>

    <p>“Yorgun,” dedi dilini biraz zor döndürerek. “İyi ama yorgun. Biraz da üşüyorum.”</p>

    <p>Bu son durum beklenmedik değilse bile harıl harıl yanan bir ateşten sadece bir iki metre uzakta olduğumuz düşünüldüğünde biraz şaşırtıcıydı. Çantamdaki ilave battaniyeyi çıkartıp ona götürdüm. Denna battaniyeye sıkıca sarındı.</p>

    <p>Gözlerine bakabilmek için yüzüne doğru yaklaştım. Gözbebekleri normalden büyüktü ve geç tepki verse de öncekinden daha kötü durumda değildi.</p>

    <p>Elini uzatıp yanağıma koydu. “Ne kadar hoş bir yüzün var,” diyerek bana baygın gözlerle baktı. “Mükemmel bir mutfak gibi.”</p>

    <p>Gülümsememek için kendimi zorlamam gerekti. Denna sayıklıyordu. Üzerine çökecek aşırı yorgunluk sebebiyle kendinden geçmeden önce daha birkaç kez böyle gidip gelecekti. Tarbean’ın ara sokaklarında kendi kendine sayıklayan birini görürseniz, o kişi büyük ihtimalle deli değildir, sadece aşırı dennerden dolayı sapıtmıştır. “Bir mutfak mı?”</p>

    <p>“Evet,” dedi Denna. “Her şey birbiriyle uyumlu ve şeker kavanozu tam da durması gerektiği yerde.”</p>

    <p>“Nefes alırken kendini nasıl hissediyorsun?” diye sordum.</p>

    <p>“Normal,” dedi rahatlıkla. “Biraz sıkı ama normal.”</p>

    <p>Bu sözler üzerine kalbim daha hızlı atmaya başladı. “Ne demek istiyorsun?”</p>

    <p>“Nefes almakta zorlanıyorum,” dedi. “Bazen göğsüm sıkışıyor ve pudingin içinde nefes almaya çalışır gibi oluyorum.” Bir kahkaha attı. “Puding mi dedim? Pekmez demek istedim. Tatlı bir pekmez pudingi.”</p>

    <p>Nefes almakta zorlandığı anda bana haber vermesi gerektiğini söylediğimi ona öfkeyle hatırlatmamak için kendimi zor tuttum. “Hâlâ zorlanıyor musun?”</p>

    <p>Kayıtsızca omuz silkti.</p>

    <p>“Göğsünü dinlemem gerekiyor,” dedim. “Ama yanımda hiçbir aygıt yok, o yüzden gömleğinin bir iki düğmesini açıp kulağımı göğsüne yaslamak zorundayım.”</p>

    <p>Denna gözlerini devirerek gereğinden çok daha fazla sayıda düğme açtı. “Bak bu ilk defa oluyor,” diye cilve yaparken sesi bir anlığına eski halini aldı. “Daha önce hiç kimse üzerimde böyle bir şey denememişti.”</p>

    <p>Başımı çevirip kulağımı göğüs kemiğine dayadım.</p>

    <p>“Kalbim nasıl atıyor?” diye sordu.</p>

    <p>“Yavaş ama güçlü,” dedim. “Güzel bir kalbin var.”</p>

    <p>“Bir şeyler söylüyor mu?”</p>

    <p>“Duyabildiğim kadarıyla hayır,” cevabını verdim.</p>

    <p>“Öyleyse daha iyi dinle.”</p>

    <p>“Derin derin nefes al ve konuşma,” dedim. “Şimdi de ciğerlerini dinleyeceğim.”</p>

    <p>Dinledim. Nefes alırken göğüslerinden biri koluma değdi. Verirken sıcacık soluğu ensemi gıdıkladı. Bütün tüylerim diken diken oldu.</p>

    <p>Arwyl’in kınayan bakışlarını hayalimde canlandırabiliyordum. Gözlerimi kapatıp yaptığım işe odaklanmaya çalıştım. Al, ver... ağaçların arasında esen rüzgârı dinlemek gibiydi. Al, ver... kulağıma belli belirsiz bir iç geçirmeyi ya da bir kâğıdın buruşturulmasını andıran hafif bir hışırtı geliyordu. Fakat ıslak ya da köpürmeyi andıran bir ses yoktu.</p>

    <p>“Saçların çok hoş kokuyor,” dedi Denna.</p>

    <p>Doğruldum. “Durumun iyi,” dedim. “Kendini daha kötü ya da şimdikinden farklı hissedersen bana haber ver.”</p>

    <p>Sevecen bir şekilde tebessüm ederek miskin miskin kafa salladı.</p>

    <p>Ejderusun ortaya çıkmakta bu kadar gecikmesine kızarak ateşe daha fazla odun yığdım. Dönüp kuzey kayalıklarına baktım, fakat loş ışıkta ağaçların ve kayaların hatları dışında hiçbir şey görülmüyordu.</p>

    <p>Denna ansızın güldü. “Az önce suratına şeker kavanozu mu dedim?” diye sordu, bana dikkatle bakarak. “Hep böyle saçmalıyor muyum?”</p>

    <p>“Sadece biraz sayıklıyorsun,” diye onu temin ettim. “Uyuyakalmadan önce daha birkaç kez böyle sayıklayacaksın.”</p>

    <p>“Umarım sözlerim bana olduğu kadar sana da komik geliyordur,” diyerek battaniyeyi daha da üstüne çekti. “Pamuktan bir rüyada gibiyim, ama üşüyorum.”</p>

    <p>Merdiveni kullanarak eşyalarımızın durduğu gritaş kemerinin tepesine çıktım. Muşamba bohçanın içinden bir avuç denner reçinesi aldım, aşağı indim ve onu ateşin kenarına attım. Reçine rüzgârın kuzeye ve batıya, oradaki görünmeyen kayalıklara doğru taşıdığı acı bir duman çıkartarak gönülsüzce yandı. Ejderusun kokuyu alıp koşa koşa geleceğini umuyordum.</p>

    <p>“Ufacık bir bebekken zatürre geçirmiştim,” dedi Denna sakin bir sesle. “O yüzden ciğerlerim pek iyi durumda değil. Bazen doğru düzgün nefes alamamak çok kötü oluyor.”</p>

    <p>Sözlerine devam ederken gözleri yarı yarıya kapalı olduğundan kendi kendine konuşur gibi bir hali vardı. “Bir keresinde iki dakika boyunca nefes alamayıp öldüm. Kimi zaman tüm bunların bir hata olup olmadığını, belki de çoktan ölüp gittiğimi düşünüyorum. Ama ortada bir hata yoksa burada bulunmamın bir sebebi olmalı. Fakat bu sebep nedir bilmiyorum.”</p>

    <p>Denna’nın konuştuğunun farkında bile olmaması, hatta beyninin bazı kısımları çoktan uykuya daldığından söylediklerini sabah hiç hatırlamaması kuvvetle muhtemeldi. Nasıl bir karşılık vereceğimi bilemediğimden kafa sallamakla yetindim.</p>

    <p>“Bana ilk söylediğin şey oydu. <em>Sadece burada ne aradığını merak ediyordum.</em> Altı sözcük. Ben de aynı şeyi o kadar uzun zamandır merak ediyorum ki.”</p>

    <p>Bulutların sakladığı güneş nihayet batıdaki dağların ardına battı. Araziye karanlık çökerken tepenin zirvesi kocaman bir gece okyanusunun ortasındaki bir ada gibiydi.</p>

    <p>Denna oturduğu yerde uyuklamaya başlıyordu. Kafasını göğsüne doğru yavaşça eğdi, sonra hızla kaldırdı. Yanına gidip elimi uzattım. “Gel, ejderus yakında burada olur. Artık taşlara çıkmamız lazım.”</p>

    <p>Denna kafa salladı ve battaniyeleri vücuduna sarılı tutarak ayağa kalktı. Birlikte gritaşa kadar gittik. Denna merdiveni yavaşça ve çekingen adımlarla çıktı.</p>

    <p>Ateşin uzağındaki gritaşın üstü soğuktu. Esen rüzgâr o soğuğu daha da arttırıyordu. Battaniyelerden birini taşın üstüne serdim ve Denna diğerine sarınmış halde yere oturdu. Soğuk onu biraz kendine getirmiş gibiydi; titreyerek asabi gözlerle etrafa bakındı. “Kahrolası tavuk. Gel de yemeğini ye. Buz tuttum.”</p>

    <p>“Şimdiye kadar seni Trebon’daki sıcak bir yatağa yatırmış olmayı umuyordum,” diye itirafta bulundum. “Dâhiyane planım boşa çıktı.”</p>

    <p>“Daima ne yaptığının farkındasın.” dedi sarhoşça. “O yeşil gözlerin bana hep önemliymişim gibi bakıyor. Yapacak daha başka şeylerinin olması doğal. Seni bazen de olsa yanımda görmek bana yetiyor. Bu kadarı için bile şanslıyım.”</p>

    <p>Kafa sallayarak ejderustan bir belirti var mı diye tepenin yamaçlarını izlemeyi sürdürdüm. Karanlığa bakarak bir süre daha bekledik. Denna biraz uyukladı, ardından yine dimdik oturup şiddetle titredi. “Beni pek düşünmediğini biliyorum...” Devam etmedi.</p>

    <p>Hezeyan geçiren insanların suyuna gitmekte fayda vardır, yoksa şiddete başvurabilirler. “Hep aklımdasın, Denna,” dedim.</p>

    <p>“Bana büyüklük taslama,” diye çıkıştı, ardından ses tonu yine yumuşadı. “Bana o gözle bakmadığını biliyorum. Öyle olsun. Ama sen de üşüyorsan buraya gelip kolunu azıcık bana dolayabilirsin.”</p>

    <p>Kalbim güm güm atarak Denna’ya yaklaştım ve arkasına oturup kollarımı ona doladım. “Ne güzel,” dedi gevşeyerek. “Sanki kendimi bildim bileli üşüyormuşum gibi geliyor.”</p>

    <p>Kuzeye bakarak bekledik. Denna halinden hoşnut bir halde bana yaslandı. Onu rahatsız etmemek için azar azar soluk alıyordum.</p>

    <p>Biraz kıpırdanarak mırıldandı. “Çok naziksin. Hiç üstüme varmıyorsun...” Yeniden sesini kısarak göğsüme daha sert bir şekilde yaslandı. Kısa süre sonra kendini bir kez daha toparladı. “Yapabilirsin, biliyorsun. Üstüme biraz varabilirsin.”</p>

    <p>Onun uyuyan bedenini kollarımda tutarak karanlıkta oturmayı sürdürdüm. Sıcak, yumuşak ve benim için tarif edilemeyecek kadar kıymetliydi. Daha önce bir kadına hiç böyle sarılmamıştım. Kısa süre sonra sırtım hem onun ağırlığını hem de kendiminkini desteklemekten ağrımaya başladı. Bacaklarım uyuştu. Saçları burnumu gıdıkladı. Yine de bunu, yani hayatımın en harika anını mahvetmekten korkarak parmağımı bile oynatmadım.</p>

    <p>Denna uykusunda kıpırdandı, yana doğru kaymaya başladı ve sarsılarak uyandı. “Yanıma uzan,” dedi yine anlaşılır bir sesle. Battaniyeyi çekiştirerek bir ucunu kaldırdı. “Gel hadi. Sen de üşüyor olmalısın. Rahip falan değilsin, o yüzden çekinmene gerek yok. Aramızdaki her şey yolunda. Soğuk yüzünden biraz fazla yolunda, hepsi bu.”</p>

    <p>Kollarımı yeniden ona sardım ve o da battaniyeyi ikimizin üstüne örttü.</p>

    <p>Bir çekmecede duran kaşıklar misali yan dönmüş bir halde yattık. Kolumu başının altına yastık yaptım. Bedenimin ön kısmına öyle rahat ve doğal bir şekilde yaslandı ki sanki oraya sokulmak için tasarlanmıştı.</p>

    <p>Öylece yatarken evvelden yanıldığımı anladım. Asıl <em>bu</em> hayatımın en harika anıydı.</p>

    <p>Denna uykusunda kıpırdandı. “Onu kastetmediğini biliyorum,” dedi açıkça.</p>

    <p>“Neyi kastetmediğimi?” diye usulca sordum. Sesi farklıydı; az önceki gibi miskin ve yorgun çıkmıyordu. Uykusunda konuşuyor olabileceğini düşündüm.</p>

    <p>“O lafı. Beni bir yumrukta bayıltıp odun kömürlerini zorla yedirteceğini söylemiştin. Sen bana asla vurmazsın.” Başını biraz çevirdi. “Öyle değil mi? Kendi iyiliğim için bile olsa?”</p>

    <p>İçimi bir ürpertinin kapladığını hissettim. “Ne demek istiyorsun?”</p>

    <p>Uzun bir duraksama yaşandı. Tam tekrar uykuya daldığını düşünmeye başlıyordum ki konuştu. “Sana her şeyi anlatmadım. Karaağaç’ın çiftlikte ölmediğini biliyorum. Ben yangına doğru giderken gelip beni buldu. Yanıma dönüp herkesin ölmüş olduğunu söyledi. Bir tek benim hayatta kaldığım anlaşılırsa insanlar şüphelenirlermiş...”</p>

    <p>Kalbim sert, karanlık bir öfkeyle doldu. Neler söyleyeceğini biliyordum, ama konuşmasına izin verdim. Duymak istemesem bile Denna’nın bunları paylaşmaya ihtiyaç duyduğunun farkındaydım.</p>

    <p>“Hemen yapmadı,” dedi. “Önce benim de istediğimden emin oldu. Kendi kendime yaparsam inandırıcı olmayacağını biliyordum. Beni ikna etti. Bana vurmasını benim istememi sağladı. Emin olmak için.</p>

    <p>“Haklıydı da.” Denna konuşurken hiç kıpırdamıyordu. “Böyle bile bu işte benim de parmağım olduğundan şüphelendiler. Karaağaç bana vurmasaydı şimdi hapiste olabilirdim. Hatta beni asarlardı.”</p>

    <p>Midem sanki asitle doluydu. “Denna,” dedim, “sana öyle bir şey yapabilen bir adam sana layık değil demektir. Hem de hiç. Mesele onun yarım somun ekmek olması değil. Herif beş para etmezin teki. Sen daha iyilerini hak ediyorsun.”</p>

    <p>“Neyi hak ettiğimi kim bilebilir?” dedi. “O benim en iyi yarım somunum değildi. Tekti. Onunla açlık arasında bir seçim yapmam gerekiyordu.”</p>

    <p>“Başka seçeneklerin de var,” dedim, sonra Deoch’la ettiğim sohbeti anımsayarak duraksadım. “Bana... bana...”</p>

    <p>“Sana sahibim,” dedi tembelce. Rahat yatağına daha yeni yatırılmış bir çocuğunki gibi çıkan sesindeki sıcak ve uykulu tebessümü duyabiliyordum. “Kara gözlü Beyaz Atlı Prensim olup beni domuzlara karşı korur musun? Bana şarkılar söyler misin? Beni yüksek ağaçlardan alıp...” sesi kısılıp hiçliğe karıştı.</p>

    <p>“Bunların hepsini yaparım,” dedim, fakat kolumun üstündeki ağırlığına bakarak nihayet derin bir uykuya daldığını sezebiliyordum.</p>
  </div>
</body>
</html>
