<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Otuz Birinci Bölüm</h1>

    <h2 class="baslik_2 sigil_not_in_toc">Soyluluğun Doğası</h2>

    <p>Cebimdeki iki talentin yapıldıkları metalle alakası olmayan güven verici bir ağırlığı vardı. Uzun zaman parasız yaşamışsanız ne demek istediğimi anlarsınız. İlk işim güzel bir deri keseye yatırım yapmak oldu. Onu tenimle temas edecek biçimde giysilerimin altına soktum.</p>

    <p>Ardından gerçek bir kahvaltı geldi. Bir tabak dolusu sıcak yumurta, bir dilim jambon, taze ve yumuşacık ekmeğin yanında bol miktarda balla tereyağı ve de inekten sağılalı iki gün bile olmamış bir bardak süt. Tüm bunlar bana beş demir peniye mal oldu. Belki de o güne kadar yediğim en güzel yemekti.</p>

    <p>Bir masada oturup çatal bıçakla karnımı doyurmak, etrafımda insanların bulunması, birinin ayağıma kadar yemek getirmesi çok tuhaf geliyordu.</p>

    <p>Kahvaltımdan artakalanları bir lokma ekmekle sıyırırken bir sorunum olduğunu fark ettim.</p>

    <p>Suyanı’ndaki bu nispeten virane handa bile dikkatleri üzerimde topluyordum. Gömleğim, kol ve başımın denk geldiği kısımlarda birer delik açılmış eski bir çuvaldan ibaretti. Üstüme çok bol gelen çadır bezinden yapılma pantolonum duman, yağ ve kirli su kokuyordu. Ayrıca kemer niyetine çöplükte bulduğum bir parça ipi kullanıyordum. Leş gibiydim, baldırı çıplaktım ve pis kokuyordum.</p>

    <p>Kendime giysi mi almalı, yoksa yıkanmalı mıydım? İlk başta yıkanırsam sonrasında eski kıyafetimi giymem gerekecekti. Fakat bu halimde üst baş almaya kalkarsam da büyük ihtimalle dükkânın kapısından bile sokulmayacaktım. Ayrıca birinin bedenimi ölçmeye yanaşacağından şüpheliydim.</p>

    <p>Hancı tabağımı almaya geldiğinde önce yıkanmaya karar verdim, özellikle de fare leşi gibi kokmak canıma tak ettiği için. Adama bakıp gülümsedim. “Yakınlarda bir hamam var mı?”</p>

    <p>“İki peni karşılığında burada yıkanabilirsin.” Beni tepeden tırnağa süzdü. “Ya da onun yerine seni bir saatliğine işe koşarım. Bacanın ne zamandır temizlenmesi gerekiyordu.”</p>

    <p>“Sabuna ve epeyce suya ihtiyacım olacak.”</p>

    <p>“Öyleyse iki saat. Bulaşıklar da yıkanacak. Önce baca, sonra banyo, ardından bulaşıklar. Anlaştık mı?”</p>

    <p>Bir saat kadar sonra omuzlarım sızım sızım sızlamasına rağmen baca tertemiz olmuştu. Hancı bana içinde büyük bir tahta küvetin bulunduğu, zemini mazgallı bir arka oda gösterdi. Duvarda giysilerin asılması için kancalar ve basit bir ayna yerine geçen bir teneke levha vardı.</p>

    <p>Hancı bana bir fırça, bir kova sıcak su ve bir kalıp sabun getirdi. Derim soyulana ve pespembe kesilene dek üstümü başımı fırçaladım. Hancı ikinci bir kova sıcak su getirdi, sonra bir tane daha. Başımda bit bulamayınca içimden sessiz bir şükran duası ettim. Zaten herhalde kendine azıcık saygısı olan bir bitin yerleşmeye tenezzül etmeyeceği kadar kirliydim.</p>

    <p>Başımdan aşağı son bir kez su dökerek durulanırken kenara bıraktığım giysilerime baktım. Yıllardır olmadığım kadar temizlendikten sonra içimden onlara dokunmak gelmiyordu. Ama yıkamaya kalkarsam da elimde parçalanırlardı.</p>

    <p>Kurulandıktan sonra sert kıllı bir fırçayı karmakarışık durumdaki saçlarımda gezdirdim. Onları kirli olduğum zamana kıyasla daha zor açabildim. Eğreti aynanın üstündeki buğuyu elimle silince ortaya çıkan görüntü karşısında şaşırdım. Büyük gözüküyordum, en azından eski halime kıyasla. Sadece o kadar da değil, genç bir asilzade çocuğa benziyordum. Yüzüm ince fakat yakışıklıydı. Saçımın biraz kesilmesi gerekse de o anki modaya uygun olarak omuzlarıma kadar dümdüz iniyordu. Tek eksiğim bir soylunun kıyafetiydi.</p>

    <p>Aklıma bir fikir geldi.</p>

    <p>Çıplak vaziyette vücuduma bir havlu sarıp arka kapıdan dışarı çıktım. Kesemi yanıma almama rağmen göze çarpmayacak şekilde tuttum. Vakit öğleden biraz önceydi ve etraf kalabalıktı. Herhalde söylememe gerek yoktur; herkesin gözü üzerimdeydi. İnsanlara aldırış etmeden ve gizlenmeye çalışmadan hızlı adımlarla ilerledim. Yüzüme en ufak bir utanç barındırmayan kayıtsız, öfkeli bir ifade oturttum.</p>

    <p>Bir at arabasına çuval yüklemekte olan bir baba ile oğulun yanında durdum. Oğlan benden aşağı yukarı dört yaş daha büyük, baş ile omuz farkı kadar da daha uzundu. “Çocuk,” diye bağırdım, “buralarda nereden kıyafet satın alabilirim?” Gömleğine manalı bir bakış attım. “Doğru düzgün bir kıyafet,” diye düzelttim.</p>

    <p>Bana bakarken delikanlının yüzünde şaşkınlık ile öfke karışımı bir ifade belirdi. Babası hemen şapkasını çıkartıp oğlunun önüne geçti. “Lord hazretleri Bentley’nin dükkânına uğrayabilirler. Genelde gösterişsiz şeyler satar, ama sadece bir iki sokak ötededir.”</p>

    <p>Kaşlarımı çattım. “Buralarda bir tek o mu var?”</p>

    <p>Adamın ağzı açık kaldı. “Şey... aslında... belki...”</p>

    <p>Elimi sabırsızca sallayarak onu susturdum. “Nerede? Aklın başında olmadığına göre işaret et yeter.”</p>

    <p>Adam bir yeri gösterince sert adımlarla oradan uzaklaştım. Yürürken aklıma kumpanyada canlandırdığım genç bir içoğlanı geldi. Babası önemli biri olan Dunstey, katlanılmaz ölçüde huysuz bir çocuktu ve benim için mükemmeldi. Başımı buyurganca kaldırdım, omuzlarımı biraz geriye attım ve zihnimde birkaç değişiklik yaptım.</p>

    <p>Dükkânı bulunca kapısını güm diye açıp, içeri daldım. İçeride Bentley olduğunu tahmin ettiğim deri önlüklü bir adam vardı. Kırk yaşlarında, sıska ve seyrek saçlı biriydi. Kapının duvara çarpmasıyla birlikte yerinden sıçradı. Dönüp bana bakınca yüzünde hayret dolu bir ifade belirdi.</p>

    <p>“Git bana bir kaftan getir, dangalak. Sen ve çarşıdaki senin gibi yarım akıllıların bana ağzı açık bakmalarından içime fenalık geldi.” Kendimi bir sandalyeye atıp surat astım. Yerinden kıpırdamayınca ona ters ters baktım. “Duymadın mı? Yoksa durumumun aciliyeti hemen anlaşılmıyor mu?” Daha iyi açıklamak için havlunun kenarına asıldım.</p>

    <p>Adam ağzı bir karış açık bekledi.</p>

    <p>Sesimi alçaltarak tehditkâr bir tonla konuştum. “Bana derhal giyecek bir şey getirmezsen...” Ayağa kalkıp bağırdım, “...burayı yerle bir ederim! Kışortası’nda hediye olarak babamdan senin hayalarını isterim! Cesedini köpeklerinin önüne atarım! SEN BENİM KİM OLDUĞUMU BİLİYOR MUSUN?”</p>

    <p>Bentley yerinden fırladı ve ben de tekrar sandalyeye çöktüm. O ana kadar farkına varmadığım bir bayan müşteri çıkışa doğru koşarken bana reverans yapmak için bir saniyeliğine duraksadı.</p>

    <p>Kahkahalarla gülmemek için kendimi zor tuttum.</p>

    <p>İşin bundan sonrası şaşırtıcı derecede kolay oldu. Bentley’yi yarım saat boyunca sağa sola koşturtarak bana birbiri ardına giysiler göstermesini sağladım. Getirdiği her şeyin kumaşıyla, kesimiyle ve işçiliğiyle alay ettim. Kısacası mükemmel bir velettim.</p>

    <p>Aslında daha memnun olamazdım. Giysiler yalın fakat kaliteliydi. Hatta bir saat öncesine kadar giydiklerim düşünüldüğünde temiz bir çuval bile benim için büyük bir ilerleme sayılırdı.</p>

    <p>Sarayda yahut büyük şehirde fazla zaman geçirmediyseniz, neden böyle davrandığımı anlayamazsınız. Durun açıklayayım.</p>

    <p>Asilzade oğlanlar tıpkı seller veya hortumlar gibi tabiatın en yıkıcı güçleri arasındadırlar. Bu felaketlerden birine maruz kalan sıradan bir insanın yapabileceği tek şey, dişini sıkıp aldığı hasarı en aza indirmektir.</p>

    <p>Bentley bunu biliyordu. Seçtiğim gömlek ve pantolonun ölçüsünü alıp onları çıkarmama yardım etti. Ben daha önceden verdiği kaftanı üzerime geçirirken o da sanki ensesine soluyan bir iblis varmışçasına giysilerimi aceleyle dikmeye başladı.</p>

    <p>Kendimi yeniden sandalyeye attım. “Eh, sormuş kadar oldun. Bakıyorum da meraktan çatlayacak gibisin.”</p>

    <p>Bentley kafasını önündeki işten bir anlığına kaldırdı. “Efendim?”</p>

    <p>“Mevcut çıplaklığımın altında yatan sebepten bahsediyorum.”</p>

    <p>“Ah, evet.” İpliğin bir ucunu bağlayıp pantolonuma geçti. “Biraz meraka kapıldığımı itiraf etmeliyim. Ama fazla değil. Kimsenin işine burnumu sokmak istemem.”</p>

    <p>“Ah,” deyip kafa salladım, hayal kırıklığına uğramışçasına. “Takdire şayan bir tutum.”</p>

    <p>Sonrasında uzunca bir süre yalnızca kumaşı diken iğnenin sesi duyuldu. Yerimde huysuzca kıpırdandım. Nihayet soru sorulmuşçasına sözlerimi sürdürdüm. “Bir fahişe giysilerimi çaldı.”</p>

    <p>“Sahi mi, beyim?”</p>

    <p>“Evet. Yosma onlara karşılık benden para kesemi istedi.”</p>

    <p>Başını kaldıran Bentley’nin yüzünde sahici bir merak vardı. “Keseniz kıyafetinizin cebinde değil miydi, beyim?”</p>

    <p>Şok olmuş gibi yaptım. “Elbette hayır! ‘Bir beyefendinin eli asla kesesinden uzak olmaz,’ der babam hep.” Sözlerimi desteklemek için kesemi sağa sola salladım.</p>

    <p>Bentley’nin kahkahasını bastırmaya çalıştığını görmek, bana kendimi biraz daha iyi hissettirdi. Adamı neredeyse bir saattir perişan etmiştim. Ona en azından arkadaşlarına anlatabileceği bir hikâye verebilirdim.</p>

    <p>“İtibarımı korumak istiyorsam kesemi ona vermemi ve evime giyinik halde dönmemi söyledi.” Hor gören bir tavırla başımı iki yana salladım. “‘Edepsiz,’ dedim ona. ‘Bir beyefendinin itibarı giysilerinde değildir. Sırf küçük düşmemek için kesemi verecek olursam asıl o zaman itibarımı kaybederim.’”</p>

    <p>Bir anlığına dalgın göründüm, sonra sesli düşünürmüş gibi usulca konuştum. “Demek ki bir beyefendinin itibarı kesesindeymiş.” Elimdeki keseye uzun uzun baktım. “Sanırım geçenlerde babamın buna benzer bir şey söylediğini duymuştum.”</p>

    <p>Bentley ağzından kaçırdığı bir kahkahayı hemen öksürüğe çevirdi, ardından ayağa kalkıp gömlekle pantolonu silkeledi. “İşte buyurun, beyim. Üzerinize cuk oturacak.” Giysileri bana verirken dudakları ufacık bir tebessümle kıvrılmıştı.</p>

    <p>Kaftanı çıkartıp pantolonu bacaklarıma geçirdim. “Herhalde eve kadar idare eder. Sana ne kadar borçluyum, Bentley?” diye sordum.</p>

    <p>Bir saniyeliğine düşündü. “Bir ve iki.”</p>

    <p>Hiçbir şey demeden gömleğimin iplerini bağlamaya başladım.</p>

    <p>“Özür dilerim, efendim,” diye atıldı. “Kiminle muhatap olduğumu unutmuşum.” Yutkundu. “Bir yeter.”</p>

    <p>Kesemden bir gümüş talent çıkartıp avucuna bıraktım ve gözünün içine baktım. “Biraz bozukluğa ihtiyacım olacak.”</p>

    <p>Ağzını büzmesine rağmen kafa sallayıp bana iki metelik verdi.</p>

    <p>Sikkeleri kaldırıp kesemi gömleğimin altına sıkıca bağladım, sonra da Bentley’ye imalı bir bakış atıp kesemi dışarıdan hafifçe okşadım.</p>

    <p>Dudaklarında yine bir tebessümün belirir gibi olduğunu gördüm. “İyi günler, beyim.”</p>

    <p>Havlumu alıp dükkândan ayrıldım ve oraya gelişimden çok daha az dikkat çeken bir yürüyüş sonunda hana geri döndüm.</p>

    <p class="paragraf">Ben bara yaklaşırken, “Ne buyurursunuz, genç beyim?” diye sordu bana hancı. Gülümseyerek ellerini önlüğüne sildi.</p>

    <p>“Kirli bulaşıkların ve bir bez.”</p>

    <p>Adam bana gözlerini kısarak baktı, ardından bir kahkaha attı. “Sokaklarda çırılçıplak gezdiğini sanıyordum.”</p>

    <p>“Çırılçıplak değil.” Havlusunu barın üstüne bıraktım.</p>

    <p>“İlk karşılaştığımızda insandan çok kir gördüm. Ayrıca saçlarının siyah olduğuna yemin edebilirdim. Epey değişmişsin.” Bana kısa bir süre huşu içinde baktı. “Eski giysilerini geri ister misin?”</p>

    <p>Başımı iki yana salladım. “At gitsin ya da iyisi mi yak ve çıkan dumanı kimsenin kazara solumadığından emin ol.” Adam tekrar güldü. “Ama başka eşyalarım da vardı,” diye hatırlattım.</p>

    <p>Kafa sallayıp burnunun yanına dokundu. “Doğru. Bekle biraz.” Döndü ve barın arkasındaki bir kapıdan geçip gözden kayboldu.</p>

    <p>Gözlerimi etrafta gezdirdim. Artık düşmanca bakışları üzerimde toplamadığımdan içerisi daha farklı gibiydi. Üzerinde siyah bir güğümün kaynadığı taş şömine. Tahta cilasının ve yere dökülmüş biranın acıya kaçan kokusu. Edilen muhabbetlerin mırıltısı...</p>

    <p>Tavernaları oldum olası sevmişimdir. Sanırım bu, yollarda büyümemden kaynaklanıyor. Taverna güvenli bir yer, bir tür sığınaktır. O esnada kendimi çok rahat hissediyordum ve aklımdan böyle bir yer işletmenin fena bir yaşantı olmayacağı geçiyordu.</p>

    <p>“Al bakalım.” Hancı önüme üç tane kalem, bir mürekkep hokkası ve kitapçıdan aldığım makbuzu koydu. “Bunlar öyle cıscıbıldak çekip gitmen kadar kafamı karıştırdı.”</p>

    <p>“Üniversite’ye gidiyorum,” diye açıklama yaptım.</p>

    <p>Adamın bir kaşı kalktı. “Bunun için biraz genç değil misin?”</p>

    <p>Sözleri karşısında biraz endişeye kapılsam da omuz silkip geçtim. “Her türden insanı alıyorlar.”</p>

    <p>Bu sözler ayağım çıplak ve leş gibi kokar bir halde hana gelmemi açıklıyormuş gibi adam kibarca kafa salladı. Ayrıntıya girip girmeyeceğimi bir süreliğine beklerken kendine bir bardak içki koydu. “Yanlış anlama ama artık bulaşıkçıya benzer bir halin yok.”</p>

    <p>Karşı çıkmak için ağzımı açtım; bir saatlik iş karşılığında cebimde kalacak bir demir peni hafife alınacak gibi değildi. İki peni bir somun ekmek demekti ve geçen sene aç kaldığım zamanlar saymakla bitmezdi.</p>

    <p>Sonra gözüme barın üzerinde duran ellerim takıldı. Pembe ve temizdiler; bana ait olduklarına inanmakta zorlandım.</p>

    <p>Bulaşık yıkamak istemediğimi fark ettim. Yapacak daha önemli işlerim vardı. Bardan geriye çekildim ve kesemden bir peni çıkardım. “Kuzeye giden bir kervanı nerede bulabilirim?” diye sordum.</p>

    <p>“Tepeyanı’nın orada; Celep Meydanı’nda. Yeşil Sokak’taki değirmenden yarım kilometre ileride.”</p>

    <p>Tepeyanı lafı geçince içimi bir ürperti kapladı. Elimden geldiğince sakin kalarak kafa salladım. “Hanın çok güzel. Büyüdüğümde böyle bir yere sahip olabilirsem kendimi şanslı sayacağım.” Peniyi ona verdim.</p>

    <p>Adam kocaman bir tebessüm edip peniyi bana geri uzattı. “Böyle güzel iltifatlar ettiğin müddetçe ne zaman istersen buyur gel.”</p>
  </div>
</body>
</html>
