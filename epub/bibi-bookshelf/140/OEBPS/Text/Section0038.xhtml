<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi Sekizinci Bölüm</h1>

    <h2 class="baslik_2 sigil_not_in_toc">Tehlu’nun Her Şeyi Gören Gözü</h2>

    <p>Ertesi gün saat başı çanının gürültüsüyle uyandım. Dört çan sesi saydım, ama ondan önce kaç tanesini kaçırdığımı bilmiyordum. Gözlerimi kırpıştırarak uykuyu üzerimden atmaya ve güneşin gökteki konumunu tespit etmeye çalıştım. Vakit altıncı çan civarındaydı. Skarpi şu aralar öyküsüne başlıyor olmalıydı.</p>

    <p>Sokaklardan koşarak geçtim. Çıplak ayaklarımla sert kaldırım taşlarında şap şap sesler çıkartıyor, su birikintilerine basıp geçiyor ve ara sokakları kullanarak kestirmeden gidiyordum. Nemli ve durgun şehir havasını derin soluklarla içime çektikçe etrafımdaki her şey bulanık hale geliyordu.</p>

    <p>Yarım Direk’e neredeyse son sürat koşarak daldım ve kapının yanındaki duvara dayandım. Akşamın o erken saatlerinde tavernada her zamankinden daha fazla insan olduğunu gördüm. Sonra Skarpi’nin hikâyesi beni içine çekti ve gür sesini dinleyip parlak gözlerine bakmaktan başka bir şey yapamaz oldum.</p>

    <p class="paragraf">“...Tek Gözlü Selitos öne çıkıp dedi ki, ‘Lordum, bunu yaparsam ışıltılı şehrimin intikamını almamı sağlayacak güce kavuşur muyum? Masumları öldüren, sevgili Myr Tyraniel’imi yakan Lanre’nin ve onun Chandrialılarının kurdukları komploları bozabilir miyim?’</p>

    <p>Aleph dedi ki, ‘Hayır. Tüm şahsi kanaatlerini bir kenara bırakmalı, bundan böyle sadece bizzat tanık olduğun şeyleri cezalandırmalı ya da ödüllendirmelisin.’</p>

    <p>Selitos boynunu büktü. ‘Üzgünüm, ama yüreğim bana böyle şeyleri daha yaşanmadan önce durdurmaya çalışmamı söylüyor, bekleyip sonradan ceza vermemi değil.’</p>

    <p>Ruachlardan bazıları mırıldanarak Selitos’la aynı fikirde olduklarını belirttiler ve gelip yanında durdular, zira Myr Tariniel’i unutmamışlardı. Lanre’nin ihanetinden dolayı içleri öfke ve acıyla doluydu.</p>

    <p>Selitos yürüyüp Aleph’e gitti ve önünde diz çöktü. ‘Reddetmek zorundayım, çünkü unutamıyorum. Lanre’ye karşı yanımdaki bu bir avuç Ruach ile beraber mücadele edeceğim. Kalplerinin temiz olduğunu görüyorum. Harap olmuş şehrin hatırına adımız Amyrler olacak. Lanre’ye ve onun izinden gidenlere karşı koyacağız. Hiçbir şey bizi iyiliğin yolundan alıkoyamayacak.’</p>

    <p>Ruachlardan çoğu Selitos’tan uzak durdu. Korkuyorlar, bu kadar büyük meselelere bulaşmak istemiyorlardı.</p>

    <p>Fakat Tehlu dedi ki, ‘Kalbimde her şeyden önce adalet yer alıyor. Bu dünyaya daha iyi hizmet edebilmek için onu arkamda bırakacak ve sana hizmet edeceğim.’ Tehlu başını eğerek ve ellerini iki yana açarak Aleph’in önünde diz çöktü.</p>

    <p>Başkaları da öne çıktılar. Yanan fakat Myr Tariniel’in küllerinde hayatta kalan Uzun Kirel. Savaşa iki kocasını kurban veren ve yüzü, ağzı, kalbi taş kadar soğuk olan Deah. Asla kılıç taşımayan ve hayvanların etini yemeyen, ağzından sert sözler çıktığını hiç kimsenin duymadığı Enlas. Duvarları yıkılmadan önce Belen’de yüz talibi bulunan, istemeden eline erkek eli dokunmuş ilk kadın olan Güzel Geisa. Kederliyken bile kolayca ve sıkça gülen Lecelte. Hiç şarkı söylemeyen ve hasımlarını gözyaşı dökmeksizin çabucak öldüren genç yaştaki Imet. Ve de henüz hiçbir şeyin öldüğünü görmemiş olan en gençleri Ordal.</p>

    <p>Tüm bunlar Aleph’in önünde durdular ve Aleph tek tek onların ellerine, gözlerine, yüreklerine dokundu. Son dokunuşunda acı verdi ve istedikleri yere çarçabuk gidebilmeleri için hepsinin sırtından birer çift kanat çıktı. Ateşten ve gölgeden kanatlar. Demirden ve camdan kanatlar. Taştan ve kandan kanatlar.</p>

    <p>Sonra Aleph uzun adlarını söyledi ve hepsi de bembeyaz alevlere boğuldu. Ateş kanatlarında dans ederken sürat kazandılar. Ateş gözlerinde titrerken insanların yüreklerinin ta içinden geçenleri görür oldular. Ateş ağızlarını doldururken gücün şarkılarını söylediler. Ateş gümüş yıldızlar gibi alınlarını kaplarken bakılamayacak denli dürüst, bilge ve korkunç oluverdiler. Sonra ateş onları yakıp kül etti ve fanilerin gözlerinden ebediyen silindiler.</p>

    <p>Onları sadece en güçlülerimiz görebiliriz; o da ancak büyük zorluk ve tehlikelerle. Dünyaya adalet dağıtırlar ve içlerinde en büyüğü Tehlu’dur. Onlar...”</p>

    <p class="paragraf">“Bu kadar yeter.” Konuşmacının sesi yüksek çıkmadıysa bile bağırmış kadar oldu. Skarpi hikâye anlatırken onun sözünü kesmek, ağız dolusu ekmeğin arasında bir kum tanesini çiğnemeye benziyordu.</p>

    <p>Odanın arkasından siyah pelerinli iki adam çıkageldi. Biri uzun boylu ve mağrur, öteki kısa boylu ve başlıklıydı. Yürürlerken pelerinlerinin altında gri birer cüppe gördüm: Tehlin rahipleri. Dahası gözüme pelerinlerinin altında zırh bulunan iki kişi daha çarptı. Otururlarken onları fark edememiştim, ama artık kilisenin adamları oldukları kolayca anlaşılıyordu. Yüz ifadeleri sertti ve kılıç taşıdıkları pelerinlerindeki kabarıklıklardan belliydi.</p>

    <p>Onları tek gören ben olmadım. Çocuklar yavaş yavaş tavernayı terk ediyorlardı. Kafası çalışanlar hiçbir şey olmamış gibi davransalar da, bazıları dışarı çıkmadan koşmaya başladılar. Üç çocuk ise sağduyulu davranmayıp içeride kaldı: gömleği dantelli Cealdimli bir oğlan, çıplak ayaklı küçük bir kız ve bir de ben.</p>

    <p>“Sanırım yeteri kadar dinledik,” dedi iki rahipten uzun boylu olanı ciddiyetle. Kısmen küllerin arasına gömülmüş kömürler gibi içten içe parlayan çökük gözlere sahip cılız biriydi. İs rengindeki, özenle kesilmiş sakalı, bıçağı andıran yüzünün hatlarını daha da keskinleştiriyordu.</p>

    <p>Adam pelerinini çıkarıp daha kısa boylu olan başlıklı rahibe verdi. Altına Tehlinlerin soluk gri cüppesini giymişti. Boynunun etrafında bir dizi gümüş pul vardı. Bunu görünce kalbim tekledi. Bu sadece bir rahip değil, aynı zamanda bir Hâkim’di. Diğer iki çocuğun sessizce dışarı sıvıştığını gördüm.</p>

    <p>Hâkim dedi ki, “Tehlu’nun her şeyi gören gözünün önünde seni kâfirlikle suçluyorum.”</p>

    <p>“Şahidim,” dedi başlığının altından ikinci rahip.</p>

    <p>Hâkim eliyle paralı askerlere işaret verdi. “Bağlayın onu.”</p>

    <p>Askerler bunu kaba bir ustalıkla yaptılar. Skarpi tek kelime etmeden başına gelenlere uysalca katlandı.</p>

    <p>Hâkim, fedailerinin Skarpi’nin bileklerini birbirine bağlamalarını seyretti, sonra da öykücüyü aklından çıkarırcasına vücudunu biraz çevirdi. Odaya uzun uzun baktı. Bakışları en sonunda barın arkasındaki kel, önlüklü adamda durdu.</p>

    <p>“T-Tehlu’nun bereketi üstünüzde olsun!” diye kekeleyerek konuştu Yarım Direk’in sahibi.</p>

    <p>“Öyle zaten,” demekle yetindi Hâkim. Bir kez daha etrafına bakındı. Sonunda başını barın yanında duran rahibe çevirdi. “Anthony, böyle seçkin bir mekân kâfir barındırıyor olabilir mi?”</p>

    <p>“Her şey mümkündür, Hâkim.”</p>

    <p>“Ahhh,” dedi Hâkim usulca ve gözleriyle yeniden barın arkasındaki adamı buldu.</p>

    <p>“Siz saygıdeğer beylere içecek bir şey verebilir miyim acaba?” diye çabucak teklifte bulundu taverna sahibi.</p>

    <p>Sorusu sessizlikle karşılandı.</p>

    <p>“Yani... size ve kardeşlerinize. En kalitelisinden bir fıçı nadas beyazı. Teşekkürlerimi sunmak amacıyla. O adamın burada durmasına izin veriyordum, çünkü hikâyeleri ilk başta ilgi çekiciydi.” Yutkundu ve aceleyle konuşmayı sürdürdü. “Ama sonra günahkâr şeyler söylemeye başladı. Onu dışarı atmaktan korkuyordum, çünkü deli olduğu her halinden belli ve herkes deliye el kaldıran birinin Tanrının gözünden düştüğünü bilir...” Sustuğunda odaya sessizlik çöktü. Yutkunurken gırtlağından çıkan sesi kapının yanından bile duydum.</p>

    <p>“Cömert bir teklif,” dedi Hâkim nihayet.</p>

    <p>“Çok cömert,” diye tekrarladı kısa boylu rahip.</p>

    <p>“Fakat sert bir içki bazen insanı kötülüğe kışkırtır.”</p>

    <p>“Kötülüğe,” diye fısıldadı diğer rahip.</p>

    <p>“Üstelik kardeşlerimizden bazıları dünyevi zevklere tövbelidir. Bu yüzden reddetmeliyim.” Hâkim’in sesi dindar bir pişmanlıkla doluydu.</p>

    <p>O sırada Skarpi’yle göz göze gelmeyi becerdim. Bana hafif bir tebessüm ettiğini görünce yüreğim burkuldu. İhtiyar öykücü başının nasıl bir dertte olduğunu bilmiyordu. Fakat aynı anda içimdeki bencil bir ses diyordu ki, <em>daha erken gelip aradığını öğrenebilseydin şimdi bu durumda kalmazdın, öyle değil mi?</em></p>

    <p>Sessizliği barmen bozdu. “Peki fıçıyı değilse bile fıçının bedelini alsanız olur mu, efendim?”</p>

    <p>Hâkim düşünürcesine duraksadı.</p>

    <p>“Çocukların hatırına,” diye yakardı kel adam. “Parayı onlara harcayacağınızı biliyorum.”</p>

    <p>Hâkim dudaklarını büzdü. “Pekâlâ,” dedi az sonra, “çocukların hatırına.”</p>

    <p>Kısa boylu rahibin sesi nahoş bir tını taşıyordu. “Çocukların.”</p>

    <p>Taverna sahibi zoraki bir şekilde gülümsedi.</p>

    <p>Skarpi gözlerini yuvarlayıp bana göz kırptı. “Gönül isterdi ki,” diye ağzından koyu bir bal gibi aktı sözcükler, “sizin gibi iyi ahlaklı din adamlarının, öykücüleri tutuklamaktan ve dürüst kimselerden para sızdırmaktan daha önemli işleri olsun.”</p>

    <p>Barmenin saymakta olduğu sikkelerin şıkırtısı bir anda kesildi ve tüm oda nefesini tutar gibi gözüktü. Hâkim yapmacık bir ilgisizlikle Skarpi’ye sırtını döndü ve kısa boylu rahibe hitaben konuştu. “Anthony, gözümüz aydın. Pek nazik bir kâfir bulmuşuz! Konuşan bir köpeğe bu kadar benzediğine göre, onu bir Ruh kumpanyasına satsak iyi olacak.”</p>

    <p>Skarpi adamın sırtına bakarak sözlerini sürdürdü. “Haliax ve Yedili’nin izini süreceğinizi beklediğimden değil hani. ‘Küçük adamlara küçük işler,’ demişimdir hep. Herhalde asıl sorun sizin gibilere uygun küçük bir iş bulmakta yatıyordur. Yine de becerikli insanlara benziyorsunuz. Çöp toplayabilir ya da geneleve uğradığınızda yataklarda bit arayabilirsiniz.”</p>

    <p>Hâkim hızla döndü ve kil bardağı barın üstünden kaptığı gibi Skarpi’nin kafasında parçaladı. “Huzurumda konuşma!” dedi çatlak bir sesle. “Hiçbir şey bildiğin yok!”</p>

    <p>Skarpi kendini toparlamak istercesine başını iki yana salladı. İnce bir kan çizgisi, kırışmış alnında başlayarak dalgalardaki köpüğün rengini taşıyan kaşlarından birine kadar aktı. “Doğru söylüyor olabilirsin. Tehlu hep der ki...”</p>

    <p>“Onun adını anma!” diye kıpkırmızı bir suratla haykırdı Hâkim. “Dilin onu kirletiyor. O ad senin ağzında bir küfürdür.”</p>

    <p>“Hadi ama, Erlus,” diye küçük bir çocukla konuşurmuş gibi adamı ayıpladı Skarpi. “Tehlu senden dünyanın geri kalanının ettiğinden bile daha fazla nefret ediyor ki, bu hiç de az sayılmaz.”</p>

    <p>Odayı sıradışı bir sessizlik kapladı. Hâkim’in yüzündeki kan çekildi. “Tanrı sana merhamet etsin,” dedi soğuk ve titrek bir sesle.</p>

    <p>Skarpi ona bir süreliğine hiç konuşmadan baktı. Ardından gülmeye başladı. Hem de ruhunun derinliklerinden gelen gür ve engellenemez kahkahalarla.</p>

    <p>Hâkim’in gözleri öykücüyü bağlamış adamlardan birine çevrildi. Sert yüzlü adam hiç konuşmaksızın yumruğunu sıkıp Skarpi’ye vurdu. Önce böbreğine, sonra da ensesine.</p>

    <p>Skarpi yere yığıldı. Oda yeniden sessizleşti. Skarpi’nin yerdeki tahta kalaslara çarpan vücudundan çıkan ses, kahkahalarının yankıları sona ermeden dağılır gibi oldu. Hâkim’in bir işaretiyle fedailerden biri yaşlı adamı ensesinden tutup kaldırdı. Ayaklarını yerden kesmeden onu bir bez bebek gibi salladı.</p>

    <p>Fakat Skarpi bayılmamış, sadece sersemlemişti. Öykücünün gözleri Hâkim’in üzerinde odaklandı. “Bana merhamet etsinmiş.” Durumu iyiyken kıkırdama olabilecek çatlak bir ses çıkardı. “Bu lafın senin ağzında ne kadar komik durduğunu bilemezsin.”</p>

    <p>Skarpi önündeki havaya hitap eder gibi konuştu. “Kaçmalısın, Kvothe. Bu tür adamlarla uğraşarak hiçbir şey elde edemezsin. Damlara çık. Bir süreliğine seni göremeyecekleri bir yerde kal. Kilisede bana yardımı dokunabilecek dostlarım var, ama senin yapabileceğin hiçbir şey yok. Git artık.”</p>

    <p>Konuşurken bana bakmadığı için kısa bir şaşkınlık yaşandı. Hâkim yine bir işaret verdi ve fedailerden biri Skarpi’nin başının arkasına bir tane patlattı. Yaşlı adamın gözleri geriye yuvarlandı ve kafası göğsüne sarktı. Ben de o esnada oradan sıvışıp sokağa çıktım.</p>

    <p>Skarpi’nin sözünü dinledim. Daha onlar tavernadan bile ayrılmadan ben çatılarda koşuyordum.</p>
  </div>
</body>
</html>
