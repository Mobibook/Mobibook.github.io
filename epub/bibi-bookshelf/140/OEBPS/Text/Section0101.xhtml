<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Doksan Birinci Bölüm</h1>

    <h2 class="baslik_2 sigil_not_in_toc">Uğraşmaya Değer</h2>

    <p>O günden sonra güz dönemi rahat bir düzene girdi. Fela yavaş yavaş Arşiv’e aşina olmamı sağladı ve ben de ayırabildiğim kadar zamanı orada gizlice gezerek ve kafamdaki bin farklı soruya cevap bulmaya çalışarak geçirdim.</p>

    <p>Elodin kısmen de olsa eğitim diye adlandırılabilecek bir şeyler yapmasına rağmen, genellikle isimlendirmeye doğru düzgün ışık tutmaktan ziyade kafamı karıştırmakla ilgilenir gibiydi. Bu alandaki ilerlemem o denli yavaştı ki ona kimi zaman ilerleme diyesim bile gelmiyordu.</p>

    <p>Arşiv’de kitap okuyarak geçirmediğim zamanlarımı adını aramasam da soğuğuna karşı koyduğum kış rüzgârlarına katlanarak Imre yolunda harcadım. Denna’yı bulmak için en iyi seçeneğim daima Eolian’dı ve hava kötüledikçe ona orada daha sık rastlar oldum. İlk kar yağdığı sıralarda her üç ziyaretimin birinde onunla karşılaşabiliyordum.</p>

    <p>Maalesef onu yalnız yakalayabildiğim pek olmuyordu, zira yanında hep bir erkek vardı. Deoch’un da dediği gibi, Denna yalnız başına vakit geçirecek türden bir kadın değildi.</p>

    <p>Yine de yanına gitmeyi sürdürdüm. Neden mi? Çünkü beni ne zaman görse içinde bir ışık yanıyor, bir anlığına da olsa parıl parıl parlıyordu. Ayağa fırladığı gibi bana doğru koşuyor ve kolumu tutuyordu. Sonra gülümseyerek beni masasına götürüyor ve en yeni erkeğiyle tanıştırıyordu.</p>

    <p>Adamların çoğunu yakından tanıma imkânı buldum. Hiçbiri Denna’ya layık değildi, bu yüzden hepsini hakir gördüm ve hepsinden nefret ettim. Onlar da karşılık olarak benden nefret edip korktular.</p>

    <p>Yine de birbirimize karşı naziktik. Daima. Buna bir tür oyun bile denilebilirdi. Denna’nın yanındaki erkek beni masaya davet ediyor, ben de üçümüze birer içki ısmarlıyordum. Sohbet devam ettikçe adam Denna’nın bana gülümsemesini izliyor ve gözleri yavaş yavaş nefretle doluyordu. Ben espriler yaptıkça, öyküler anlattıkça, şarkılar söyledikçe Denna kahkahalara boğuluyor, adamın nefreti de gittikçe büyüyordu.</p>

    <p>Erkeklerin hepsi de bu duruma aynı şekilde tepki vererek, Denna’nın üzerindeki mülkiyetlerini ufak tefek yollardan ilan etmeye çalışıyordu. Onun elini tutuyorlar, ona öpücük konduruyorlar, omzunu hafifçe okşuyorlardı.</p>

    <p>Hepsi de çaresiz bir azimle Denna’ya tutunmaya çalışıyordu. Bazıları beni bir rakip olarak görüp yanlarındaki varlığıma içerlemekle yetiniyordu. Fakat diğerleri daha en baştan korku verici bir gerçeğin farkında oluyordu. Denna’nın kendilerini terk edeceğini biliyorlar, fakat sebebini tahmin edemiyorlardı. Bu yüzden gemi kazasına uğramış denizcilerin kayalıklara tutunması gibi ona sıkı sıkıya tutunmaya çalışıyorlardı, üstelik de dalgaların etkisiyle o sivri kayalıklara tekrar tekrar çarpmalarına rağmen. Onlar için neredeyse üzüntü duyuyordum. Neredeyse.</p>

    <p>Sonuçta hepsi de benden nefret ediyor ve Denna bakmadığı anlarda o nefretin gözlerine yansımasına izin veriyordu. Ben yine içki ısmarlamayı teklif ettiğimde karşı çıkıp aynı teklifi onlar yapıyorlar, ben de nezaket icabı kabul ederek onlara teşekkür edip gülümsüyordum.</p>

    <p><em>Denna’yı senden daha uzun zamandır tanıyorum,</em> diyordu tebessümüm. <em>Doğru, sen onun koynuna girdin, ağzını dudaklarını tattın, sıcaklığını hissettin ve ben bunların hiçbirini yapamadım. Ama onun içinde bir yer sadece bana ait. Sen ne kadar denersen dene oraya dokunamazsın. Ve Denna seni terk ettikten sonra ben hâlâ burada bulunacak, hâlâ onu güldüreceğim. Işığım içini aydınlatacak. O senin adını unuttuktan çok sonra bile ben onun yanında olacağım.</em></p>

    <p>Bu erkeklerin sayısı hiç de azımsanacak gibi değildi. Denna gömlek değiştirir gibi sevgili değiştiriyordu. Sonra da onları hayal kırıklığına uğratıyordu. Ya da onlar hüsrana uğrayıp gidiyorlar, onun kalbini kırıyorlardı. Denna böyle durumlarda kederlense bile gözyaşı dökmüyordu.</p>

    <p>Yine de bir iki kez gözünden yaş aktığı oldu. Fakat bunlar asla kaybettiği ya da terk ettiği erkekler için değildi. Gözyaşlarını hep kendisi için akıtıyordu, çünkü içinde zarar görmüş bir şey vardı. Bu şeyin ne olduğunu bilmiyor ve sormaya da cesaret edemiyordum. Onun yerine acısını azaltmak için ne gerekiyorsa söylüyor ve gözlerini dünyaya kapamasına yardımcı oluyordum.</p>

    <p class="paragraf">Ara sıra Wilem ile Simmon’a ondan, yani Denna’dan bahsediyordum. Onlar da gerçek dostlarım oldukları için eşit ölçülerde makul nasihatler veriyorlar ve şefkatli sözler sarf ediyorlardı.</p>

    <p>Gösterdikleri şefkate minnettardım, fakat nasihatleri lüzumsuzdan da beterdi. Ona açılmam, kalbimden geçenleri dile getirmem konusunda beni teşvik ediyorlardı. Denna’ya kur yapmalıydım. Ona şiirler yazmalı ve güller yollamalıydım.</p>

    <p>Güller. Onu hiç tanımıyorlardı. Denna’nın yanındaki erkeklerden nefret etmeme rağmen bana başka türlü asla öğrenemeyeceğim bir ders vermişlerdi.</p>

    <p>“Anlamadığınız şu,” diye bir ikindi vakti bayrak direğinin altında Simmon’a açıklama yaptım. “Erkekler ikide bir Denna’ya gönüllerini kaptırıyorlar. Bu durumun onun için nasıl olduğunu tahmin edebiliyor musun? Onu ne kadar yorduğunu? Ben onun az sayıdaki dostundan biriyim ve bunu riske atmayacağım. Gidip ona yılışmayacağım. Koyun gibi peşine takılan taliplerinden biri olmayacağım. Denna böyle bir şey istemiyor.”</p>

    <p>“Onda ne bulduğunu bir türlü anlamıyorum,” dedi Sim dikkatle. “Baştan çıkarıcı olduğunun farkındayım. Büyüleyici falan işte. Ama sanki biraz...” Tereddüt etti. “Zalim birine benziyor.”</p>

    <p>Kafa salladım. “Öyle zaten.”</p>

    <p>Simmon konuşmamı bekledi, sonra dayanamayıp kendisi konuştu. “Ne yani, onu savunmayacak mısın?”</p>

    <p>“Hayır. Zalim tanımı ona tam uyuyor. Ama bence sen zalim derken başka bir şeyi kastediyorsun. Denna kötü kalpli, acımasız ya da bencil biri değil. Sadece zalim.”</p>

    <p>Sim karşılık vermeden önce uzun bir süre sessiz kaldı. “Bana kalırsa zalimin yanı sıra öyle şeyler de olabilir.”</p>

    <p>Dürüst, nazik, iyi kalpli Sim. Kimse hakkında kötü söz söyleyemez, sadece imalarda bulunabilirdi. Üstelik bu bile onun için zordu.</p>

    <p>Dönüp bana baktı. “Sovoy’la konuştum. Onu hâlâ unutamamış. Biliyorsun, Denna’ya sahiden de âşıktı. Ona bir prenses gibi davranıyordu. Onun için yapmayacağı şey yoktu. Yine de Denna hiçbir açıklamada bulunmadan onu terk etti.”</p>

    <p>“Denna vahşi bir şey,” diye açıkladım. “Bir burçin ya da bir yaz fırtınası gibi. Fırtına evini yıkarsa ya da bir ağacı devirirse ona acımasız diyemezsin. Zalimdir, hepsi o. Tabiatının gerektirdiği gibi davranmıştır ve maalesef bir şeyler zarar görmüştür. Aynı şey Denna için de geçerli.”</p>

    <p>“Burçin nedir?”</p>

    <p>“Bir geyik.”</p>

    <p>“Ona alaca denir sanıyordum.”</p>

    <p>“Burçin bir dişi geyik, bir vahşi geyiktir. Vahşi bir geyiğin peşinden koşunca eline ne geçer biliyor musun? Hiçbir şey. Çabaların ters teper. Geyiği ürkütüp kaçırtırsın. Tek yapabileceğin olduğun yerde kalmak ve geyiğin zaman içinde sana gelmesini ummaktır.”</p>

    <p>Sim kafa salladıysa da gerçekten anlamadığını görebiliyordum.</p>

    <p>“Eskiden buraya Sorular Meydanı dendiğini biliyor muydun?” diye sordum, imalı bir şekilde konuyu değiştirerek. “Öğrenciler kafalarındaki soruları kâğıt parçalarına yazıp rüzgâra bırakırlarmış. Kâğıdın avludan nasıl çıktığına bağlı olarak soruna cevap alırmışsın.” Elodin’in gösterdiği gibi gri binalar arasındaki boşlukları tek tek işaret ettim. “Evet. Hayır. Belki. Başka zaman. Yakında.”</p>

    <p>Kuledeki çan çaldı ve Simmon meseleyi uzatmaya gerek görmeyerek iç geçirdi. “Bu akşam kâğıt oynuyor muyuz?”</p>

    <p>Kafa salladım. O gittikten sonra elimi pelerinime daldırıp Denna’nın penceremde bıraktığı notu çıkardım. Onu bir kez daha yavaşça okudum. Ardından kâğıdın altına imzasını attığı yeri dikkatle yırttım.</p>

    <p>Denna’nın adını taşıyan ince kâğıt şeridi kıvırdım ve avludan eksik olmayan rüzgârın onu elimden koparıp geride kalmış az sayıdaki güz yaprakları arasında savurmasına müsaade ettim.</p>

    <p>Kâğıt avlu taşlarının üzerinde dans etti. Benim idrak edemeyeceğim kadar karmaşık bir düzenle dönerek daireler çizdi. Fakat hava kararana değin beklememe rağmen rüzgâr onu alıp götürmedi. Avludan ayrılırken sorum hâlâ Rüzgârın Evi’nde dolaşıyordu. Rüzgâr bir cevap vermese bile pek çoğunu ima ediyordu. <em>Evet. Hayır. Belki. Başka zaman. Yakında.</em></p>

    <p class="paragraf">Ambrose ile olan husumetim sürüyordu. Her gün diken üstünde oturarak onun intikam almasını bekliyordum. Fakat aradan aylar geçmesine rağmen hiçbir şey olmadı. Ben de nihayet dersini aldığına ve benden uzak durduğuna karar verdim.</p>

    <p>Tabii ki yanılıyordum. Hem de tamamıyla. Ambrose fırsat kollamayı öğrenmişti. Sonunda intikamını aldı da. Ona hazırlıksız yakalandım ve Üniversite’den atıldım.</p>

    <p>Ama derler ya, o başka bir hikâye.</p>
  </div>
</body>
</html>
