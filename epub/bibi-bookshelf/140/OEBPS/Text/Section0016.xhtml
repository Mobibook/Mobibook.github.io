<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altıncı Bölüm</h1>

    <h2 class="baslik_2 sigil_not_in_toc">Hatırlamanın Bedeli</h2>

    <p>Tarihçi merdivenden inip Yoltaşı Hanı’nın ortak odasına girdiği sırada vakit ertesi akşamın erken saatleriydi. Ayakta zor duran solgun yüzlü adam, yassı deri çantasını kolunun altına sıkıştırmıştı.</p>

    <p>Barın arkasında oturan Kote bir kitabın sayfalarını çevirmekteydi. “Ah, beklenmedik misafirimiz. Başın nasıl?”</p>

    <p>Tarihçi bir elini kaldırıp başının arkasına dokundu. “Hızlı hareket edince biraz zonkluyor. Ama hâlâ yerli yerinde.”</p>

    <p>“Bunu duyduğuma sevindim,” dedi Kote.</p>

    <p>“Burası...” Tarihçi tereddüt içinde etrafına bakındı. “Newarre’de miyiz?”</p>

    <p>Kote kafasıyla onayladı. “Newarre’nin tam göbeğindesin.” Elini dramatik bir hareketle savurdu. “Düzinelerce insanın kaldığı kalabalık bir metropoldesin.”</p>

    <p>Tarihçi barın arkasında duran kızıl saçlı adama aval aval baktı. Dengesini korumak için masalardan birine tutundu. “Tanrı’nın yanmış bedeni aşkına,” diye fısıldadı. “Sen sahiden de osun, değil mi?”</p>

    <p>Hancı şaşırır gibi oldu. “Affedersin?”</p>

    <p>“İnkâr edeceğini biliyorum,” dedi kâtip. “Ama dün gece gördüklerimden sonra...”</p>

    <p>Hancı bir elini kaldırarak onu susturdu. “Başına aldığın darbe sonucu birkaç tahtanın yerinden oynaması ihtimalini konuşmadan önce söyle bana, Tinuë yolu ne âlemde?”</p>

    <p>“Ne?” dedi asabı bozulan Tarihçi. “Tinuë’ye gitmiyordum ki. Ben... oh. Şey, dün geceyi saymazsak bile yollar epey zorlu. Abbott Sığlığı’nın yakınlarında soyuldum ve o zamandan beri yayayım. Ama seni burada görmek hepsine değdi.” Kâtip barın üstünde asılı duran kılıca bakarken derin bir nefes aldı ve yüzünde hafiften kaygılı bir ifade belirdi. “Sana sorun çıkarmak gibi bir niyetim yok. Başına konulan ödül için de gelmedim.” Ürkek bir tebessüm etti. “Zaten istesem de...”</p>

    <p>“İyi,” diye sözünü kesen hancı, beyaz bir keten bez çıkartıp barı silmeye başladı. “Kimsin sen?”</p>

    <p>“Bana Tarihçi diyebilirsin.”</p>

    <p>“Sana ne diyebileceğimi sormadım,” dedi Kote. “Adın ne?”</p>

    <p>“Devan. Devan Lochees.”</p>

    <p>Kote barı silmeyi bırakıp başını kaldırdı. “<em>Lochees</em> mi? Dükle bir akrabalığın...” Kote cümlesini yarıda bırakıp kendi kendine kafa salladı. “Evet, tabii ki var. Sen <em>bir</em> tarihçi değilsin, <em>o</em> Tarihçi’sin.” Saçları seyrelmiş adama sert gözlerle bakarak onu baştan aşağı süzdü. “Buna ne buyrulur? Büyük doğrucunun ta kendisi.”</p>

    <p>Şöhretinin duyulmasından memnun olduğu kolayca anlaşılan Tarihçi biraz gevşedi. “Amacım zorluk çıkarmak değildi. Kendimi yıllardır Devan olarak görmüyorum, hepsi bu. O ismi uzun zaman önce arkamda bıraktım.” Hancıya manalı bir ifadeyle baktı. “Bunu sen daha iyi bilirsin.”</p>

    <p>Kote dile getirilmemiş soruyu duymazdan geldi. “Kitabını yıllar evvel okudum. <em>Sıradan Ejderusların Çiftleşme Davranışları.</em> Kafası öykülerle dolu bir delikanlının aklını başına getirmek için birebir.” Başını eğip beyaz bezi tekrar barın yüzeyinde gezdirmeye başladı. “İtiraf etmeliyim ki ejderhaların var olmadıklarını okumak beni hayal kırıklığına uğrattı. Bir oğlan için öğrenmesi zor bir dersti.”</p>

    <p>Tarihçi gülümsedi. “Doğrusunu söylemek gerekirse ben de hayal kırıklığına uğramıştım. Bir efsaneyi aramaya çıktım, onun yerine bir kertenkele buldum. Büyüleyici bir kertenkele, ama yine de kertenkele.”</p>

    <p>“Ve şimdi buradasın,” dedi Kote. “Yoksa benim de var olmadığımı ispatlamaya mı geldin?”</p>

    <p>Tarihçi tedirgin bir kahkaha attı. “Hayır. Aslına bakarsan kulağımıza bir söylenti...”</p>

    <p><em>“‘Kulağımıza?’”</em> diye sözünü kesti Kote.</p>

    <p>“Eski dostlarından biriyle seyahat ediyordum. Skarpi’yle.”</p>

    <p>“Demek seni kanatları altına aldı, öyle mi?” dedi Kote kendi kendine. “Vay canına. Skarpi’nin çırağı.”</p>

    <p>“Meslektaşı demek daha doğru olur.”</p>

    <p>Yüzü halen ifadesiz olan Kote kafa salladı. “Beni ilk bulanın o olacağını tahmin etmeliydim. İkiniz de dedikoducunun tekisiniz.”</p>

    <p>Tarihçi’nin yüzü ekşidi ve ağzına gelen ilk sözcükleri yuttu. Sakin tutumunu geri kazanmak için biraz çabalaması gerekti.</p>

    <p>“Senin için ne yapabilirim?” Kote temiz keten bezi bir kenara bırakıp en iyi hancı tebessümünü etti. “Yiyecek içecek bir şeyler? Geceyi geçireceğin bir oda?”</p>

    <p>Tarihçi tereddüde kapıldı.</p>

    <p>“Bende ne ararsan var.” Kote gösterişli bir edayla barın arkasını işaret etti. “Yıllanmış, içimi kolay şarap? Bal likörü? Siyah bira? Tatlı meyve likörü! Erik? Kiraz? Yeşil elma? Böğürtlen?” Kote şişeleri tek tek gösterdi. “E hadi ama, canın bir şeyler çekiyor olmalı!” Konuşurken sırıtışı giderek genişledi ve dostane bir hancı tebessümüne göre çok fazla diş gösterdi. Aynı anda gözlerinde soğuk, sert ve öfkeli bir ifade belirdi.</p>

    <p>Tarihçi başını eğdi. “Düşündüm ki...”</p>

    <p>“Demek <em>düşündün,</em>” diye alay eden Kote sahte sırıtışını bıraktı. “Bak ondan kuşkuluyum. Yoksa buraya gelerek beni ne büyük bir tehlikeye attığını <em>düşünürdün,</em>” dedi, son sözcüğü vurgulayarak.</p>

    <p>Tarihçi’nin yüzü kıpkırmızı kesildi. “Kvothe’nin korkusuz olduğunu duymuştum,” dedi hararetle.</p>

    <p>Hancı omuz silkti. “Sadece rahiplerle ahmaklar korkusuzdurlar ve benim Tanrı’yla aram hiç iyi olmadı.”</p>

    <p>Kızdırılmaya çalışıldığının farkına varan Tarihçi kaşlarını çattı. “Dinle,” diye sakin bir sesle sözlerine devam etti, “son derece dikkatli davrandım. Skarpi’den başka buraya geldiğimi bilen yok. Senden hiç kimseye bahsetmedim. Zaten seni bulabileceğimi de sanmıyordum.”</p>

    <p>“Yüreğime su serpildi,” dedi Kote alay edercesine.</p>

    <p>Cesareti kırıldığı anlaşılan Tarihçi dedi ki, “Buraya gelişimin bir hata olabileceğini kabul ediyorum.” Duraksayarak, Kote’ye buna karşı çıkma fırsatı tanıdı. Kote tepki vermedi. Tarihçi alçak ve bezgin bir sesle iç geçirip konuşmayı sürdürdü. “Ama artık olan oldu. Acaba biraz düşünsen...”</p>

    <p>Kote başını iki yana salladı. “Uzun zaman önceydi...”</p>

    <p>“İki sene bile olmadı,” diye itiraz etti Tarihçi.</p>

    <p>“...ve artık o zamanlar olduğum gibi değilim,” diye hiç duraksamadan cümlesini tamamladı Kote.</p>

    <p>“Peki o zamanlar neydin?”</p>

    <p>“Kvothe,” diye kestirip attı hancı, daha uzun bir açıklama yapmayı reddederek. “Artık Kote’yim. Hanımı işletiyorum. Bu da biranın üç şilin, tek kişilik odanınsa bir bakır ettiği anlamına geliyor.” Barı abartılı bir gayretle tekrar silmeye başladı. “Dediğin gibi, ‘olan oldu.’ Öyküler başlarının çaresine bakabilirler.”</p>

    <p>“Ama...”</p>

    <p>Kote başını kaldırdı ve Tarihçi bir saniyeliğine onun gözlerinin yüzeyinde parıldayan öfkenin ötesine bakabildi. O bir saniye içinde, iyileşemeyecek kadar derin bir yara gibi açık ve kanlı duran ıstırabı gördü. Sonra Kote başını çevirdi ve geriye sadece öfke kaldı. “Bana hatırlamanın bedelini karşılayacak ne teklif edebilirsin ki?”</p>

    <p>“Herkes öldüğünü sanıyor.”</p>

    <p>“Anlamıyorsun, değil mi?” Kote zevk ve bıkkınlık karışımı bir ifadeyle başını sağa sola salladı. “Amacım da buydu zaten. Öldüğün zaman insanlar seni aramazlar. Eski düşmanlar senden intikam almaya kalkmazlar. Kimse öykünü dinlemek için gelip başını ağrıtmaz.”</p>

    <p>Tarihçi vazgeçmeyi reddetti. “Bazıları senin sadece bir söylenti olduğun fikrinde.”</p>

    <p>“Öyleyim de,” dedi Kote rahatça, abartılı bir hareket yaparak. “Kendi kendini yaratan çok özel bir söylenti. Hakkımdaki en iyi yalanlar benim ağzımdan çıktı.”</p>

    <p>“Senin hiç var olmadığını söylüyorlar,” diye kibarca düzeltti Tarihçi.</p>

    <p>Tebessümü belli belirsiz azalan Kote kayıtsızca omuz silkti.</p>

    <p>Adamın zayıf noktasını sezen Tarihçi sözlerini sürdürdü. “Bazı öyküler seni eli kanlı bir katil olarak resmediyor.”</p>

    <p>“Öyleyim.” Kote dönüp barın arkasındaki tezgâhı silmeye başladı. Önceki kadar kolayca olmasa bile tekrar omuz silkti. “İnsanlar ve insandan daha fazlası olan şeyler öldürdüm. Hepsi de bunu hak etti.”</p>

    <p>Tarihçi başını yavaşça iki yana salladı. “Öykülerde ‘suikastçı’ lafı geçiyor, ‘kahraman’ değil. Esrarengiz Kvothe ile Kralkatili Kvothe birbirinden çok farklı iki adam.”</p>

    <p>Kote silmeyi bırakıp odaya sırtını döndü. Başını kaldırmaksızın bir kez kafa salladı.</p>

    <p>“Hatta bazıları yeni bir Chandrialı olduğunu söylüyor. Gecenin içinde yepyeni bir dehşet. Saçları, akıttığı kan kadar kırmızı biri.”</p>

    <p>“Önemli kişiler farkı biliyorlar,” dedi Kote, kendi kendini iknaya çalışırcasına. Fakat bitkin ve ümitsiz sesi inandırıcılıktan yoksundu.</p>

    <p>Tarihçi ufak bir kahkaha attı. “Mutlaka. Şimdilik. Ama sen hakikat ile cezbedici bir yalan arasındaki çizginin ne kadar ince olduğunu herkesten iyi bilirsin. Tarih ile keyifli bir hikâyenin arasındaki çizginin de.”</p>

    <p>Kote yüzü odanın arka duvarına dönük, elleri tezgâhın üzerinde bekledi. Omuzlarına büyük bir ağırlık çökmüşçesine boynu büküktü. Hiç konuşmuyordu.</p>

    <p>Zafer kokusu alan Tarihçi, hevesle ona doğru bir adım attı. “Bazılarına göre bir kadın...”</p>

    <p>“Ne bilirler ki?” Kote’nin sesi, kemiği kesen bir testere gibi sükûneti kesip attı. “Olup bitenleri ne bilirler?” O kadar usulca konuştu ki duymak için Tarihçi’nin nefesini tutması gerekti.</p>

    <p>“Diyorlar ki kadın...” Tarihçi’nin sözleri boğazına düğümlendi; mekâna sıradışı bir sükûnet çökmüştü. Odaya sırtı dönük duran Kote’nin bedeninde bir durgunluk, sıkılı dişleri arasında korkunç bir sessizlik vardı. Temiz beyaz bezi tutan sağ eli yavaşça yumruk oldu.</p>

    <p>Yirmi santim ötedeki bir şişe parçalandı. İçerisi kırılan cam sesine ek olarak çilek kokusuyla doldu. O kadar büyük bir suskunluğun içinde bu ses ufacıktı, ama yetti. Sessizliği küçük ve keskin parçacıklara ayırmaya yetti de arttı bile. Ne kadar tehlikeli bir oyun oynadığını anlayan Tarihçi’nin vücudu ansızın buz kesti. <em>Demek hikâye anlatmakla hikâyenin içinde olmak arasındaki fark buymuş,</em> diye uyuşmuş bir vaziyette aklından geçirdi, <em>korku.</em></p>

    <p>Kote kâtibe doğru döndü. “Onun hakkında ne bilebilirler ki?” diye usulca sordu. Adamın yüzünü görünce Tarihçi’nin nefesi kesildi. Yumuşak başlı hancı suratı parçalanmış bir maske gibiydi. O suratın altında gözleri biraz bu dünyada ve biraz da başka bir yerde olan, perişan, hatırlayan bir ifade yatıyordu.</p>

    <p>Tarihçi kendini duyduğu bir öyküyü düşünürken buldu. Pek çok öyküden birini. Bu öyküde Kvothe’nin gönlünde yatanı aramaya çıktığı anlatılıyordu. Onu elde etmek için bir iblisi kandırması gerekmişti. Fakat gönlünde yatanı eline geçirdikten sonra onu bırakmamak için bir melekle dövüşmek zorunda kalmıştı. <em>İnanıyorum,</em> diye düşündü Tarihçi, <em>önceden bu sadece bir hikâyeydi, ama artık ona inanabilirim. Bu, melek öldürmüş bir adamın yüzü.</em></p>

    <p>“Hakkımda ne bilebilirler ki?” diye sesinde donuk bir öfkeyle sordu Kote. “Tüm bunlar hakkında ne bilebilirler?” Her şeyi; kırık şişeyi, barı, dünyayı kapsarmış gibi gözüken kısa ve hararetli bir hareket yaptı.</p>

    <p>Tarihçi yutkunarak boğazındaki kuruluğu gidermeye çalıştı. “Sadece kendilerine söylenenleri.”</p>

    <p><em>Tıp tıp, tıp tıp.</em> Kırık şişedeki likör, düzensiz bir ritim tutarak yere damlıyordu. “Ahhhh,” diye uzunca iç geçirdi Kote. <em>Tıp tıp, tıp tıp.</em> “Uyanık seni. En iyi numaramı bana yutturmaya çalışıyorsun. Öykümü esir alacaksın.”</p>

    <p>“Sadece doğruları söyleyeceğim.”</p>

    <p>“Zaten doğrulardan başka hiçbir şey beni alt edemez. Doğrudan daha sert ne olabilir ki?” Yüzünde hastalıklı, alaycı bir tebessüm belirdi. Uzunca bir süre sessizliği yalnızca yere hafif hafif vuran damlalar uzak tuttu.</p>

    <p>Sonunda Kote barın arkasındaki kapıdan geçip gözden kayboldu. Boş odada tedirginlikle bekleyen Tarihçi kovulup kovulmadığından emin olamadı.</p>

    <p>Kote birkaç dakika sonra bir kova sabunlu suyla geri döndü. Öykücünün bulunduğu tarafa bakmaksızın şişelerini nazikçe, sistemli bir şekilde yıkamaya başladı. Şişelerin altlarını çilekli şaraptan arındırdı ve kendini savunmak istermişçesine onları Tarihçi’yle arasında duran bara dizdi.</p>

    <p>“Demek bir söylenti aramaya çıkıp bir adam buldun,” dedi Kote ifadesiz bir sesle, başını hiç kaldırmadan. “Bazı öyküler duydun. Şimdi de gerçekleri öğrenmek istiyorsun.”</p>

    <p>İçi rahatlayan Tarihçi deri çantasını masalardan birinin üstüne koyarken ellerinin hafifçe titremesi karşısında şaşkındı. “Senden bir süre önce haberdar olduk. Kulağımıza çalınan, bir dedikodunun fısıltısıydı sadece. Seni sahiden de bulmayı...” Kâtip ne diyeceğini bilemiyormuşçasına duraksadı. “Daha yaşlı olduğunu sanıyordum.”</p>

    <p>“Öyleyim,” dedi Kote. Tarihçi’nin kafası karışmış gibiydi, fakat bir şey diyemeden önce hancı sözlerine devam etti. “Seni dünyanın bu beş para etmez köşesine ne getirdi?”</p>

    <p>“Baedn-Bryt Kontu ile bir randevu,” dedi Tarihçi, biraz gururlanarak. “Üç gün sonra Treya’da.”</p>

    <p>Hancı işine ara verdi. “Dört gün içinde Kont’un köşküne gidebileceğini mi sanıyorsun?” diye usulca sordu.</p>

    <p>“Programımın gerisindeyim,” diye itiraf etti Tarihçi. “Atım Abbott Sığlığı’nın yakınlarında çalındı.” Pencereden kararan gökyüzüne bir göz attı. “Ama biraz uykusuz kalmaya itirazım yok. Sabahleyin yola çıkacağım ve başını daha fazla ağrıtmayacağım.”</p>

    <p>“Eh, seni uykusuz bırakmayı hiç istemem,” diye alay etti Kote, bakışları tekrar sertleşerek. “Her şeyi tek solukta anlatabilirim.” Genzini temizledi. “‘Turnelere çıktım, gezdim, sevdim, kaybettim, güvendim ve ihanete uğradım.’ Bunları yaz, işine yaramazsa da yak gitsin.”</p>

    <p>“Öyle demek istemedim,” diye atıldı Tarihçi. “İstersen bütün gece bekleyebilirim. Hatta sabahın birkaç saatinde de.”</p>

    <p>“Ne kadar cömertsin,” diye çıkıştı Kote. “Öykümü <em>bir gecede</em> anlatmamı mı istiyorsun? Hiç kafamı toplamadan? Hiç hazırlanmadan?” Ağzını sımsıkı kapadı. “Hayır. Git şu kontunla oyalan. Seninle uğraşamam.”</p>

    <p>Tarihçi hemen dedi ki, “Zamana ihtiyacın olduğundan eminsen...”</p>

    <p>“Evet.” Kote şişeyi bara sertçe bıraktı. “Verdiğinden daha fazla zamana ihtiyaç duyacağım kesin. Ve bu gece ağzımdan tek kelime bile alamayacaksın. Gerçek bir öyküye hazırlanmak vakit alır.”</p>

    <p>Tarihçi tedirgin bir ifadeyle kaşlarını çattı ve elini saçlarında gezdirdi. “Yarını öykünü dinlemekle geçirebilirim...” Kote’nin başını iki yana salladığını görünce sesi azalıp gitti. Kısa bir duraksamanın ardından kendi kendine konuşurcasına tekrar söze girdi. “Baedn’de bir at bulabilirsem yarının tamamını, gecenin büyük bölümünü ve öbür günün bir parçasını sana ayırabilirim.” Alnını sıvazladı. “Geceleri at binmekten nefret ederim, ama...”</p>

    <p>“Bana üç gün lazım,” dedi Kote. “Bundan eminim.”</p>

    <p>Tarihçi’nin beti benzi attı. “Ama... kont.”</p>

    <p>Kote umursamaz bir el hareketi yaptı.</p>

    <p>“Kimsenin üç güne ihtiyacı yoktur,” dedi Tarihçi, kendinden emin bir sesle. “Bir keresinde <em>Oren Velciter</em>’le söyleşi yaptım. Oren Velciter diyorum. Seksen yaşında, ama iki yüz yıllık yaşamışlığı var. Yalanlarını da sayarsan beş yüz yıl. <em>O</em> beni arayıp buldu,” dedi Tarihçi, üstüne basa basa. “Onun öyküsü bile iki günü geçmedi.”</p>

    <p>“Teklifim bu,” diye kestirip attı hancı. “Bunu ya doğru düzgün yaparım ya da hiç yapmam.”</p>

    <p>“Dur bir dakika.” Tarihçi’nin keyfi yerine geldi. “Durumu tersten ele alıyorum,” dedi, kendi budalalığı karşısında başını sağa sola sallayarak. “Önce kontu ziyaret eder, sonra buraya dönerim. Böylelikle sana istediğin kadar zaman ayırabilirim. Hatta yanımda Skarpi’yi bile getirebilirim.”</p>

    <p>Kote adama derin bir horgörüyle baktı. “Geri geldiğinde burada olacağımı nasıl biliyorsun?” diye sordu. “Söz açılmışken, tüm bu bildiklerinle buradan elini kolunu sallaya sallaya çıkıp gidebileceğini nereden çıkardın?”</p>

    <p>Tarihçi dondu kaldı. “Yoksa...” Yutkunup cümlesine baştan başladı. “Yoksa beni...”</p>

    <p>“Öykü üç gün sürecek,” diye sözünü kesti Kote. “Anlatmaya yarın başlayacağım. İşte o kadar.”</p>

    <p>Tarihçi gözlerini kapayıp elini yüzünde gezdirdi. Kont elbette ki küplere binecekti. Tekrar gözüne girmek için kim bilir neler yapmak gerekecekti. Buna rağmen... “Öykünü dinleyebilmemin tek yolu buysa kabul ediyorum.”</p>

    <p>“Bunu duyduğuma sevindim.” Hancı gevşeyerek hafif bir tebessüm etti. “Abartıyorsun. Üç gün sahiden de bu kadar uzun mu?”</p>

    <p>Tarihçi’nin ciddi yüz ifadesi geri geldi. “Üç gün çok uzun. Ama yine de...” Hareketlerindeki kibir kolayca görülebiliyordu. “Yine de,” diyerek sözcüklerin ne kadar yetersiz olduğunu göstermek istercesine elini savurdu, “sen Kvothe’sin.”</p>

    <p>Kendine Kote diyen adam şişelerinin arkasından başını kaldırdı. Dudakları geniş bir tebessümle kıpırdadı. Gözlerinde bir kıvılcım belirmişti. Artık daha uzun boylu duruyordu.</p>

    <p>“Evet, sanırım öyleyim,” dedi Kvothe, çelik gibi bir sesle.</p>
  </div>
</body>
</html>
