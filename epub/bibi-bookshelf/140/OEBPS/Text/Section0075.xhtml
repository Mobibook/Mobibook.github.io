<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmış Beşinci Bölüm</h1>

    <h2 class="baslik_2 sigil_not_in_toc">Kıvılcım</h2>

    <p>Bedava içki vaadiyle, yani gücümün yettiği yegâne cömertlikle, Sim ve Wil’i Eolian’a gitmeye ikna ettim.</p>

    <p>Ambrose zengin bir hami edinmemi engellemiş olabilirdi, fakat yine de bana tüketebileceğimden çok daha fazla içki ısmarlamak için can atan bir sürü sıradan müziksever bulunuyordu.</p>

    <p>Bu durumda iki şey yapabilirdim: Alkolik olup çıkabilir ya da tavernalar ve müzisyenler var olalı beri devam eden bir yöntemden faydalanabilirdim. Beri gelin de müzisyenlerin çok uzun zamandır sakladıkları bir sırrı sizinle paylaşayım...</p>

    <p>Diyelim ki bir handasınız. Şarkılarımı dinliyorsunuz. Gülüyorsunuz, ağlıyorsunuz ve sanatıma hayran kalıyorsunuz. Şarkı bitince takdirinizi göstermek istiyorsunuz, fakat zengin bir tüccar ya da soylu gibi büyük paralar harcamaya gücünüz yok. Bu yüzden bana içki ısmarlıyorsunuz.</p>

    <p>Lakin benim önümde zaten bir, hatta birkaç içki var. Veya belki de çakırkeyif olmak istemiyorum. Teklifinizi red mi edeceğim? Tabii ki hayır. Böyle bir davranış hem değerli bir fırsatın kaçmasına, hem de muhtemelen bana gücenmenize sebep olur.</p>

    <p>Onun yerine içkiyi minnetle kabul ediyorum ve barmenden bir Greysdale likörü istiyorum. Ya da bir Sounten. Veya yıllanmış bir beyaz şarap.</p>

    <p>Önemli olan içkinin adı değil. Önemli olan içkinin hiç olmaması. Barmen bana su veriyor.</p>

    <p>Siz içkinin parasını ödüyorsunuz, ben size teşekkür ediyorum ve herkes mutlu oluyor. Gecenin sonundaysa barmen, taverna ve müzisyen cebinizden çıkan parayı paylaşıyor.</p>

    <p>Hatta bazı lüks işletmeler içkilerinizi gelecekte kullanılmak üzere bir tür kredi gibi biriktirmenize bile izin verir. Eolian da öyle bir yerdi.</p>

    <p>İşte tüm fukaralığıma rağmen Wil ile Sim’in bekledikleri masaya bir şişe dolusu siyah renkli kuyruklu göndermeyi böyle başardım.</p>

    <p>Ben de onlara katılırken Wil şişeyi beğeniyle süzdü. “Neyi kutluyoruz?”</p>

    <p>“Kilvin sempati lambamı kabul etti. Gizemiye’nin en yeni zahiriyeci kalfasına bakıyorsunuz,” dedim biraz kendimi beğenmiş bir tavırla. Çoğu öğrenci çıraklığı bitirmek için en az üç veya dört dönem çalışırdı. Tabii lambamın satışa çıkartılmayacağını kendime sakladım.</p>

    <p>“Geç bile kalmıştın,” diye dalga geçti Wil. “Ne kadar sürdü, üç ay mı? İnsanlar ağırdan aldığını düşünmeye başlıyorlardı.”</p>

    <p>“Sevinirsiniz sanıyordum,” dedim şişenin ağzındaki balmumunu soyarken. “Züğürt geçirdiğim günler bir sona yaklaşıyor olabilir.”</p>

    <p>Sim boş verircesine bir el hareketi yaptı. “İdare edip gidiyordun.”</p>

    <p>“Bir zahiriyeci olarak başarılarının devamı şerefine,” diyen Wil bardağını bana doğru kaydırdı. “Ve daha nice beleş içkiye.”</p>

    <p>“Dahası,” dedim balmumunun son parçasını da çıkartırken, “yeteri kadar sarhoş olursan, masada durduğun bir gün beni gizlice Arşiv’e sokmayı da kabul edebilirsin.” Ses tonumu neşeli tutarken bir yandan da tepkisini ölçmek için göz ucuyla onu süzdüm.</p>

    <p>Wil bana bakmaktan kaçındı. “Yapamam.”</p>

    <p>Hüsrana uğramadım desem yalan olur. Esprimi ciddiye aldığına şaşırmış gibi elimi savurdum. “Yok canım, ben...”</p>

    <p>“Epey düşündüm,” diye sözümü kesti Wilem. “Cezanı hak etmediğini ve bu durumun moralini ne kadar bozduğunu biliyorum. Lorren sık sık öğrencilerin Arşiv haklarını askıya alır. Kabir’de yüksek sesle konuşulduğunda birkaç gün. Kitaplara iyi bakılmazsa birkaç dönü. Fakat yasaklanmak apayrı. Böyle bir şey yıllardır olmamıştı. Herkesin haberi var. Seni bir gören olursa...” Başını iki yana salladı. “Kâtiplikten kovulurum. İkimiz de okuldan atılabiliriz.”</p>

    <p>“Dert etme,” dedim. “Düşünmen bile...”</p>

    <p>“İçimi kararttınız,” diye araya girdi Sim, bardağını masaya vurarak. “Şu şişeyi aç da Kilvin’in senden çok etkilenmesine ve Lorren’le konuşup yasağı kaldırtmasına içelim.”</p>

    <p>Gülümseyerek tirbuşonu tıpaya sokmaya başladım. “Daha iyi bir planım var,” dedim. “Ambrose Eshek’in daimi başarısızlığına ve talihsizliğine içmemizi teklif ediyorum.”</p>

    <p>“Bak buna hiçbirimiz itiraz etmeyiz,” diyen Wil bardağını kaldırdı.</p>

    <p>“Yüce Tanrım,” dedi Simmon usulca. “Deoch’un ne bulduğuna bakın.”</p>

    <p>“Neymiş?” diye sordum, tıpayı tek parça halinde çıkarmaya yoğunlaşmış bir vaziyette.</p>

    <p>“Gene bir dilbere kancayı takmış,” dedi Sim, ondan hiç beklenmeyecek kadar huysuz bir ses tonuyla. “İnsanın heriften nefret edesi geliyor.”</p>

    <p>“Sim, kadınlar konusundaki zevklerin en iyi tabiriyle şüphe götürür.” Tıpa nihayet hoş bir sesle şişeden çıktı. Görmeleri için onu zafarle havaya kaldırdım. İkisi de bana en ufak bir ilgi göstermedi; gözleri tavernanın girişine mıhlanmıştı.</p>

    <p>Dönüp baktım. Duraksadım. “Bu Denna,” dedim.</p>

    <p>Sim bana doğru döndü. “Denna mı?”</p>

    <p>Kaşlarımı çattım. “Dianne. Denna. Size evvelden bahsettiğim kız. Benimle birlikte şarkı söyleyen. Farklı farklı isimler kullanıyor. Neden bilmiyorum.”</p>

    <p>Wilem beni ifadesiz gözlerle süzdü. “<em>O mu</em> senin hatun?” diye sordu inanmıyormuşçasına.</p>

    <p>“Deoch’un hatunu,” diye nazikçe düzeltti Simmon.</p>

    <p>Doğru söylüyordu. Yakışıklı ve kaslı Deoch onunla kendine has rahat bir tarzda sohbet ediyordu. Denna gülerek bir koluyla adama sarıldı. Konuşmalarını seyrederken içime büyük bir ağırlığın çöktüğünü hissettim.</p>

    <p>Sonra Deoch dönüp parmağıyla bizden tarafı işaret etti. Denna o parmağı bakışlarıyla takip etti, gözleri gözlerimle buluştu ve bana kocaman gülümsedi. Tebessümüne sırf refleksten kaynaklanan bir karşılık verdim. Kalbim yeniden atmaya başladı. Ona el salladım. Deoch’a bir şeyler daha söyleyip kalabalığın arasında bize doğru hızla ilerledi.</p>

    <p>Simmon dönüp hürmetkâr denilebilecek bir hayretle bana bakarken kuyrukludan biraz içtim.</p>

    <p>Denna kollarını ve omuzlarını çıplak bırakan koyu yeşil bir elbise giymişti. Göz alıcıydı ve bunun farkındaydı. Gülümsedi.</p>

    <p>O masamıza yaklaşırken üçümüz de ayağa kalktık. “Seni burada bulabilmeyi umuyordum,” dedi.</p>

    <p>Hafifçe eğilerek selam verdim. “Ben de bulunmayı umuyordum. Bunlar en iyi iki dostum. Simmon.” Sim yüzüne düşen saçlarını çekerek geniş geniş gülümsedi. “Ve Wilem.” Wil kafa sallamakla yetindi. “Bu Dianne.”</p>

    <p>Denna boş bir sandalyeye oturdu. “Böyle bir grup yakışıklı erkeği bu gece kasabaya getiren nedir?”</p>

    <p>“Düşmanlarımızın kuyusunu kazıyoruz,” dedi Simmon.</p>

    <p>“Ve de bir kutlama yapıyoruz,” diye ekledim çarçabuk.</p>

    <p>Wilem kadeh kaldırdı. “Düşmanlarımızı şaşırtmanın şerefine.”</p>

    <p>Simmon ile ben onu taklit ettik, fakat Denna’nın bardağı olmadığını hatırlayınca durdum. “Kusura bakma,” dedim ona. “Sana bir içki ısmarlayabilir miyim?”</p>

    <p>“Ben asıl yemek ısmarlamanı umuyordum,” dedi. “Ama seni dostlarından ayırırsam vicdanım sızlar.”</p>

    <p>Onları ekmenin kibar bir yolunu bulmak için kafa patlatmaya başladım.</p>

    <p>“Bakıyorum da Kvothe’yi yanımızda istediğimizi sanıyorsun,” dedi Wilem hiç bozuntuya vermeden. “Oysa ki onu alıp götürürsen bize iyilik etmiş olursun.”</p>

    <p>Denna ağzının pembe köşelerini bir tebessümle kıvırarak dikkatle öne doğru eğildi. “Sahi mi?”</p>

    <p>Wilem tüm ciddiyetiyle kafa salladı. “Konuştuğundan bile fazla içiyor.”</p>

    <p>Denna bana muzip bir bakış attı. “O kadar içiyor musun?”</p>

    <p>“Hem ayrıca,” diye masumane bir edayla lafa karıştı Simmon, “seninle olma fırsatını kaçırırsa günlerce surat asar. Onu burada bırakıp gitmen hiç işimize gelmez.”</p>

    <p>Yüzüm kızarırken Sim’i boğazlama dürtümü güçlükle bastırdım. Denna hoş bir kahkaha attı. “Öyleyse sizi ondan kurtarayım.” Rüzgâr karşısında bükülen bir söğüt dalının hareketiyle ayağa kalktı ve elini uzattı. O eli hemen tuttum. “Sizinle tekrar görüşmek isterim, Wilem, Simmon.”</p>

    <p>Denna’ya el salladılar. İkimiz kapıya yöneldik. “Onlardan hoşlandım,” dedi Denna. “Wilem suya batmış bir taş gibi. Simmon ise ırmakta oyun oynayan bir çocuğa benziyor.”</p>

    <p>Benzetmeleri beni güldürdü. “Ben bile onları daha iyi anlatamazdım. Yemek lafı mı etmiştin?”</p>

    <p>“Yalan söyledim,” dedi rahat bir neşeyle. “Ama içki teklifini seve seve kabul ederim.”</p>

    <p>“Tapaya ne dersin?”</p>

    <p>Burnunu kıvırdı. “Çok fazla yaşlı adam, çok az ağaç. Hem bu gece dışarıda hava çok güzel.”</p>

    <p>Elimle kapıyı işaret ettim. “Önden buyur.”</p>

    <p>Buyurdu da. Ondan yansıyan ışığın ve bizi gıptayla seyreden erkeklerin bakışlarının tadını çıkardım. Eolian’dan ayrılırken Deoch’un bile biraz kıskanmış bir hali vardı. Fakat yanından geçerken gözünde daha başka bir şeyin parıltısını fark ettim. Keder? Acıma?</p>

    <p>Hiç kafama takmadım. Ne de olsa Denna ile beraberdim.</p>

    <p class="paragraf">Bir somun kepek ekmeği ve bir şişe Aven çilek likörü satın aldık. Ardından Imre’deki halka açık pek çok parkın birinde kuytu bir köşe bulduk. Sonbaharda dökülen ilk yapraklar yanımızdaki sokaktan aşağı savruluyordu. Denna ayakkabılarını çıkardı ve ayaklarının altındaki çimlerin verdiği hissin zevkiyle gölgelerde dans etti.</p>

    <p>Dallı budaklı koca bir söğüt ağacının altındaki bir banka oturduk. Sonra oradan kalkıp ağacın dibindeki toprakta daha rahat bir yer bulduk. Ekmek yoğun ve lezizdi, ondan parçalar koparmak ellerimize yapacak bir iş sağlıyordu. Şarapsa hafif ve tatlıydı. Denna şişeden içtikten sonra dudakları bir saat nemli kaldı.</p>

    <p>Hava, yazın son sıcak gecesinin o ümitsiz ağırlığını taşıyordu. Denna’yla her şeyden ve hiçbir şeyden konuştukça konuştuk. Laflarken bana olan yakınlığı, hareketleri ve güz havasına dokunan sesi yüzünden zar zor nefes alabiliyordum.</p>

    <p>“Gözlerin dalıp gitti,” dedi bana. “Ne düşünüyordun?”</p>

    <p>Omuz silkerek birkaç saniye zaman kazandım. Ona gerçeği söyleyemezdim. O güne dek beraber olduğu erkekler ona iltifatlar yağdırmış, gül kokusundan bile daha iç bayıcı bir yaltakçılıkla yaklaşmış olmalıydılar. “Bir keresinde Üniversite’deki hocalarımdan biri bir kadını kendine âşık edecek altı sözcük olduğunu söylemişti.” Kasıtlı olarak öylesine omuz silktim. “O sözcüklerin ne olduğunu merak ediyordum.”</p>

    <p>“O yüzden mi bu kadar çok konuşuyorsun? Onları tesadüfen bulmak için mi?”</p>

    <p>Laf yetiştirmek üzere ağzımı açtım. Ama gözlerindeki parıltıyı fark edince dudaklarımı bitiştirdim ve yüzümün utançtan kızarmasını engellemeye çalıştım. Denna elini koluma koydu. “Benim yüzümden susayım deme, Kvothe,” dedi nazikçe. “Yoksa sesini çok özlerim.” Şaraptan biraz içti. “Neyse, merak etmene gerek yok. Daha ilk tanıştığımızda o sözcükleri bana söylemiştin. <em>Sadece burada ne aradığını merak ediyordum,</em> demiştin.” Elini kayıtsızca salladı. “İşte o anda sana gönül verdim.”</p>

    <p>Aklıma Roent’in kervanındaki ilk tanışmamız geldi. Serseme döndüm. “Hatırladığını sanmıyordum.”</p>

    <p>Ekmekten bir parça kopartırken durdu ve bana soran gözlerle baktı. “Neyi hatırladığımı?”</p>

    <p>“Beni. Roent’in kervanındaki tanışmamızı.”</p>

    <p>“Hadi canım,” diye takıldı. “Üniversite’ye girmek için beni bırakıp giden kızıl saçlı oğlanı nasıl unutabilirdim?”</p>

    <p>Onu bırakıp gitmediğimi belirtemeyecek kadar afallamış bir haldeydim. “Bunu daha önce hiç dile getirmedin.”</p>

    <p>“Sen de,” karşılığını verdi. “Beni unutmuş olabileceğini düşündüm.”</p>

    <p>“Seni unutmak mı? Nasıl unutabilirdim ki?”</p>

    <p>Bu sözüme gülümsedi, fakat bakışlarını ellerine indirdi. “Erkeklerin neleri unutabildiklerini bilsen şaşarsın,” dedi, sonra da ses tonuna biraz neşe kattı. “Ama belki şaşmazsın. Ne de olsa sen de bir erkeksin ve bugüne dek pek çok şey unuttuğuna hiç şüphem yok.”</p>

    <p>“Adını çok iyi hatırlıyorum, Denna.” Bu ismi ona bakarak telaffuz etmek mutluluk vericiydi. “Onu niçin değiştirdin? Yoksa Denna sadece Anilin yolunda kullandığın bir ad mıydı?”</p>

    <p>“Denna,” dedi usulca. “Onu neredeyse unutmuştum. Aklı bir karış havada bir kızdı.”</p>

    <p>“Bana kalırsa daha yeni açan bir çiçek gibiydi.”</p>

    <p>“Sanki Denna olmayı yıllar önce bırakmışım gibi geliyor.” Ansızın çıplak kollarını ovuşturarak biri bizi her an bulacakmış gibi etrafına bakındı.</p>

    <p>“Öyleyse sana Dianne mi demeliyim? Bunu mu istiyorsun?”</p>

    <p>Bana bakmak için başını çevirirken rüzgâr söğüt ağacının dallarını oynattı. Denna’nın saçları, dalların hareketini taklit etti. “Sen iyi birisin. Senin ağzından çıktığı zaman Denna adı hoşuma gidiyor. Sen söyleyince kulağa daha farklı, daha kibar geliyor.”</p>

    <p>“Öyleyse Denna’sın,” diyerek noktayı koydum. “Peki Anilin’de ne oldu?”</p>

    <p>Ağaçtan düşen bir yaprak saçına kondu. Denna onu dalgın bir el hareketiyle süpürdü. “Güzel şeyler olmadı,” dedi gözlerime bakmaktan kaçınarak. “Ama beklenmedik bir şey de yoktu.”</p>

    <p>Elimi uzattım ve ekmeği bana verdi. “Eh, buraya gelmene sevindim,” dedim. “Aloine’im benim.”</p>

    <p>Kesinlikle hanımefendilere yakışmayacak bir ses çıkardı. “İkimizden biri Savien’se o benim. Ben seni arayıp buldum,” diye belirtti. “Hem de iki kez.”</p>

    <p>“Ben de seni aradım,” diye itiraz ettim. “Ama anlaşılan seni bulmak konusunda hiç de yetenekli değilim.” Gözlerini dramatik bir tarzda yuvarladı. “Seni aramam için uygun bir tarih ve zaman verirsen her şey daha farklı olabilir...” diye sesimi kısarak cümlemi bir soru haline getirdim. “Belki de yarın.”</p>

    <p>Denna gülümseyerek bana göz ucuyla baktı. “Çok tedbirlisin,” dedi. “Senin kadar ihtiyatlı davranan başka birini tanımadım.” Yüzüme çözebileceği bir bulmacaymış gibi baktı. “Sanırım yarın öğle vakti uygun bir zaman olacaktır. Eolian’da.”</p>

    <p>Onunla tekrar buluşmanın hayaliyle içime bir sıcaklığın yayıldığını hissettim. <em>“Sadece burada ne aradığını merak ediyordum,</em>” diye sesli düşündüm, çok uzun bir zaman önce yapılmış gibi gelen o konuşmayı hatırlayarak. “Sonrasında bana yalancı demiştin.”</p>

    <p>Denna öne doğru eğilerek teselli edercesine elime dokundu. Mis gibi çilek kokuyordu ve dudakları mehtapta bile tehlikeli bir kırmızıydı. “O zaman bile seni ne kadar iyi tanıyormuşum.”</p>

    <p>Gece geç saatlere kadar sohbet ettik. Gözü kara davranmaktan kaçınarak ona karşı hislerimi dolaylı yollardan dile getirdim. Onun da aynı şekilde davrandığını hissettim, ama emin olamadım. Sanki eşlerin birkaç santim aralıklarla durdukları, fakat yetenekliyseler asla dokunmadıkları o karmakarışık Modeg saray danslarından birini yapıyorduk.</p>

    <p>İşte sohbetimiz de öyleydi. Lakin yalnızca bize kılavuzluk edecek bir dokunuştan yoksun olmamakla kalmıyorduk, aynı zamanda garip bir sağırlığa da kapılmış gibiydik. Bu yüzden dikkatle dans ettik; üstelik de karşı tarafın hangi müziği dinlediğini, hatta müzik dinleyip dinlemediğini dahi bilemeden.</p>

    <p>Deoch her zamanki gibi kapıda nöbet tutuyordu. Beni görünce el salladı. “Bay Kvothe, korkarım dostlarınızı kaçırdınız.”</p>

    <p>“Zaten kaçıracağımı sanıyordum. Onlar gideli ne kadar oldu?”</p>

    <p>“Sadece bir saat.” Yüzünü ekşiterek kollarını başının üstüne kaldırdı, sonra da bitkin bir iç çekişle aşağı indirdi.</p>

    <p>“Onları yalnız bıraktığım için kızmış gibi bir halleri var mıydı?”</p>

    <p>Deoch sırıttı. “Pek sayılmaz. Kendileri de bir çift hoş bayan buldular. Tabii seninki kadar da hoş değil.” Bir an için tedirgin gözüktü, ardından sözlerini büyük bir özenle seçercesine ağır ağır konuştu. “Bak, ç... Kvothe. Üzerime vazife olmadığının farkındayım ve umarım beni yanlış anlamazsın.” Etrafına şöyle bir bakındı, sonra ansızın konuştu. “Kahretsin. Böyle işlerden hiç anlamam.”</p>

    <p>Tekrar bana bakarak elleriyle anlaşılmaz bir hareket yaptı. “Bak, kadınlar ateşe benzerler. Bazıları mum gibidir; parlak ve dost canlısıdır. Bazılarıysa kıvılcım veya közü andırır yahut yaz gecelerinde peşlerinden koşulacak ateş böceklerine. Bazı kadınlar kamp ateşi gibidirler; bir gece sana ısı ve ışık verdikten sonra bırakılmaya razıdırlar. Bazıları şömine ateşinden farksızdır; ilk bakışta bir şeye benzemeseler de altları çok ama çok uzun süre yanan sıcak ve kıpkırmızı kömürlerle doludur.</p>

    <p>“Fakat Dianne... Dianne, Tanrının bileği taşına sürttüğü keskin bir demirden dökülen bir kıvılcım şelalesi gibi. Kendini ona bakmaktan, onu istemekten alıkoyamazsın. Hatta bir saniyeliğine bile olsa elini o şelaleye sokmayı arzularsın. Ama onu tutamazsın. Denersen kalbin kırılır...”</p>

    <p>Gecenin anıları, Deoch’un nasihatine kulak asmamı engelleyecek kadar tazeydi. Gülümsedim. “Deoch, kalbim camdan daha güçlü bir malzemeden yapılma. Denna vurduğu zaman onun demir kaplı pirinçten ya da altın ile çelik alaşımından yapılmış olduğunu görecek. Beni avcı borularından ürküp donakalacak bir geyik sanma. Asıl dikkatli olması gereken o, çünkü vurduğu zaman kalbim öyle güzel ve berrak bir ses çıkartacak ki Denna kollarıma atılmaktan kendini alıkoyamayacak.”</p>

    <p>Sözlerim Deoch’tan şaşkın bir kahkaha kopardı. “Vay be, cesur çocukmuşsun,” diyerek başını iki yana salladı. “Ve gençsin de. Keşke senin kadar cesur ve genç olabilseydim.” Gülümsemeyi sürdürerek Eolian’a girmek üzere döndü, “Eh, sana iyi geceler.”</p>

    <p>“Sana da.”</p>

    <p>Demek Deoch bana benzemeyi diliyordu. Bu o güne kadar aldığım en güzel iltifatlardan biriydi.</p>

    <p>Fakat daha da iyisi Denna’yı günlerdir boş yere arama çabalarımın sona ermiş olmasıydı. Yarın öğle vakti Eolian’da, onun tabiriyle “yemek, konuşmak ve yürümek için” buluşacaktık. Bunun düşüncesi bile içimi coşku ve heyecanla dolduruyordu.</p>

    <p>Ne kadar da gençtim. Ne kadar da budalaydım. Ne kadar da bilgeydim.</p>
  </div>
</body>
</html>
