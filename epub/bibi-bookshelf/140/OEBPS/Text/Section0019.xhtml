<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Dokuzuncu Bölüm</h1>

    <h2 class="baslik_2 sigil_not_in_toc">Ben’in Yanında Araba Yolculuğu</h2>

    <p>Tanıştığım ilk gizemci olan Abenthy, genç bir oğlan için tuhaf ve heyecan verici biriydi. Tüm bilimlere hâkimdi: botanik, astronomi, psikoloji, anatomi, simya, kimya, jeoloji...</p>

    <p>Biraz tıknaz olup yerinde duramayan ışıltılı gözlere sahipti. Başının arkasında bir tutam saç bulunuyorsa da (hakkında en iyi hatırladığım şey bu) kaşları yoktu. Daha doğrusu vardı da, simya alanındaki uğraşları yüzünden ikide bir yandıkları için daimi bir yeniden doğuş aşamasındaydılar. Kaşlarının bu hali onu aynı anda hem şaşkın hem de meraklı gösteriyordu.</p>

    <p>Kibar konuşur, sık sık güler ve zekâsını asla başkalarını rencide etmekte kullanmazdı. Bacağı kırık bir denizci gibi küfrederdi, ama sadece eşeklerine. Eşeklerin adları Alfa ve Beta’ydı. Abenthy kimsenin bakmadığını sandığı zamanlarda onları havuç ve şekerle beslerdi. En sevdiği şey kimyaydı ve babam bir damıtıcıyı ondan daha iyi kullanan birini tanımadığını söylerdi.</p>

    <p>Kumpanyamızdaki ikinci gününde onun arabasından inmez olmuştum. Ona sorular sorardım ve o da cevap verirdi. Sonra o benden şarkı isterdi ve ben de babamın arabasından ödünç aldığım bir lavta ile ona bir şeyler tıngırdatırdım.</p>

    <p>Hatta arada sırada şarkı bile söylerdi. Berrak ve pervasız tenor sesi hep kafasına göre çıkar, notaları yanlış yerlerde arardı. Böyle olduğu zamanlarda da sık sık durup kendi kendine gülerdi. İyi bir adamdı ve içinde en ufak bir kötülük yoktu.</p>

    <p>Kumpanyamıza katılalı fazla geçmemişti ki ona gizemciliğin nasıl bir şey olduğunu sordum.</p>

    <p>Bana düşünceli gözlerle baktı. “Hiç daha önce bir gizemci tanıdın mı?”</p>

    <p>“Bir keresinde yolda kırılan bir dingili onarması için birine para ödemiştik.” Durup düşündüm. “Balık taşıyan bir kervanla beraber iç kesimlere doğru gidiyordu.”</p>

    <p>Abenthy elini küçümseyici bir hareketle savurdu. “Yok be evlat. Ben <em>gizemcilerden</em> bahsediyorum. Taze etlerin bayatlamaması için kervan güzergâhlarında bir oraya bir buraya seyahat eden zavallı bir soğukçudan değil.”</p>

    <p>“Aradaki fark nedir?” diye sordum, böyle sormamın beklendiğini sezerek.</p>

    <p>“Eh,” dedi, “bunu açıklamak biraz zaman alabilir...”</p>

    <p>“Zamandan bol ne var.”</p>

    <p>Abenthy beni bakışlarıyla tarttı. Bunu bekliyordum. Gözlerindeki ifade, “Göründüğün kadar genç konuşmuyorsun,” diyordu. Bu gerçeği bir an önce kavramasını umuyordum. Size bir çocuk gibi hitap edilmesi çok can sıkıcıdır, çocuk olsanız bile.</p>

    <p>Derin bir nefes aldı. “Bir insan sırf bir iki numara biliyor diye gizemci olmaz. Kırık kemikleri alçıya almayı veya Eld Vintic okumayı bilse dâhi. Belki sempatiden bile biraz anlayabilir. Ama...”</p>

    <p>“Sempati mi?” diye olabildiğince kibar bir şekilde sözünü kestim.</p>

    <p>“Siz ona herhalde büyü diyorsunuzdur,” dedi Abenthy çekinerek. “Aslında değil.” Omuz silkti. “Ama sempati bilmek bile seni gizemci yapmaz. Gerçek bir gizemci olabilmek için Üniversite’de Gizemiye’yi bitirmek gerekir.”</p>

    <p>Gizemiye deyince aklımda iki düzine yeni soru belirdi. Bunun o kadar da çok olmadığını düşünebilirsiniz, ama sürekli yanımda taşıdığım elli soruyu da hesaba katarsanız patlamaya hazırdım. Sadece irademi sonuna kadar zorlayarak sessiz kalabildim ve Abenthy’nin sözlerine devam etmesini bekledim.</p>

    <p>Ancak Abenthy tepkimi fark etmişti. “Demek Gizemiye’yi duydun, öyle mi?” Keyifli bir hali vardı. “Önce neler duyduğunu anlat.”</p>

    <p>Bu istek, ihtiyaç duyduğum tek bahaneydi. “Temper Glen’deki bir oğlandan duyduğuma göre, kolun koparsa Üniversite’de yerine dikebilirlermiş. Sahiden öyle mi? Bazı öykülerde Ulu Taborlin’in her şeyin adını öğrenmek için oraya gittiği anlatılır. İçinde binlerce kitap olan bir kütüphane varmış. Cidden o kadar çok kitap var mı?”</p>

    <p>Diğer sorular cevap veremeyeceği kadar süratle geçip gittiğinden Abenthy sadece sonuncusunu yanıtladı. “Aslında binden fazla var. On kere on bin kitap. Daha da fazla. Ömrün boyunca okuyabileceğinden fazlası.” Sesi belli belirsiz bir özlem taşıyordu.</p>

    <p>Okuyabileceğimden daha fazla kitap mı? İşte bundan şüpheliydim.</p>

    <p>Ben sözlerine devam etti. “Nasıl ki her gezgin sanatçı Edema Ruh değilse, kervanlarda gördüklerin de –yiyeceklerin bozulmasını önleyen muskacılar, su bulucular, falcılar, kurbağa yiyenler– gerçek gizemci değildirler. Biraz simya, biraz sempati, biraz da şifacılık biliyor olabilirler.” Başını iki yana salladı. “Ama <em>gerçek</em> gizemci değiller.</p>

    <p>“Çoğu kimse öyleymiş gibi davranır. Üzerlerine cüppe giyip caka satarlar, sonra da cahillerin ve enayilerin parasını alırlar. Ama gerçek bir gizemciyi tanımanın bir yolu vardır.”</p>

    <p>Abenthy boynundan incecik bir zincir çıkarıp bana verdi. İlk defa bir Gizemiye guldeni görüyordum. Üzerine anlaşılmaz bazı yazıların kazındığı yassı bir kurşun parçasından ibaret olan bu şey pek de etkileyici görünmüyordu.</p>

    <p>“İşte bu gerçek bir <em>gilthe.</em> Ya da diğer adıyla gulden,” diye hoşnut bir tavırla açıkladı Abenthy. “Kimin gizemci olduğunu, kimin olmadığını anlamanın en kesin yolu budur. Kumpanyanıza katılmadan önce baban benimkine bakmak istedi. Görmüş geçirmiş bir adam olduğu belli.” Bana muzip bir kayıtsızlıkla baktı. “Epey nahoş, değil mi?”</p>

    <p>Dişlerimi sıkarak kafa salladım. Guldene dokunur dokunmaz elim adeta buz kesmişti. Önündeki ve arkasındaki işaretleri yakından incelemek istiyordum, ama iki kez soluk alıp verene dek, kolum, bütün gece üzerinde yatmışım gibi omzuma kadar uyuşmuştu. Yeteri kadar uzun bir süre tutarsam bütün vücudumun uyuşup uyuşmayacağını merak ettim.</p>

    <p>Fakat bunu saptayamadım, zira araba yoldaki bir çukura girdi ve uyuşmuş vaziyetteki elimin guldeni arabanın ayak tahtasına düşürmesine ramak kaldı. Abenthy onu kaptı ve kıkırdayarak boynuna geçirdi.</p>

    <p>“Buna nasıl katlanabiliyorsun?” diye sordum, elimi ovuşturarak canlandırmaya çalışırken.</p>

    <p>“Sadece başkalarına böyle oluyor,” diye açıkladı. “Sahibine sıcak bir his veriyor. İşte bir gizemci ile sadece su bulmak veya hava durumunu tahmin etmek konusunda yetenekli birini birbirinden böyle ayırabilirsin.”</p>

    <p>“Trip’in de bunlara benzer bir kabiliyeti var,” dedim. “Zarları hep yedi getirebiliyor.”</p>

    <p>“O başka şey,” diyerek güldü Abenthy. “Bir maharet kadar açıklanamaz bir şey değil.” Sürücü koltuğunda biraz kaykıldı. “İyi ki de değil. Birkaç yüzyıl öncesine kadar birinin mahareti olduğu anlaşılırsa o kişi ayvayı yemiş demekti. Tehlinler maharetlere iblis alametleri derlerdi ve maharet sahibi insanları yakarlardı.” Abenthy’nin morali bozulmuş gibiydi.</p>

    <p>“Trip’i bir iki kez hapisten kurtarmamız gerekti,” dedim, konuyu değiştirmek için. “Ama onu yakmaya çalışan biri çıkmadı.”</p>

    <p>Abenthy yorgunlukla tebessüm etti. “Trip’in bir çift hileli zarı olsa gerek. Herhalde kartlar için de yine kurnazca bir hilesi vardır. Bu vakitlice uyarın için teşekkür ederim, ama maharet bambaşka bir şeydir.”</p>

    <p>Hafife alınmaya katlanamazdım. “Trip canı pahasına bile olsa hile yapamaz,” dedim, amaçladığımdan daha sert bir sesle. “Ve kumpanyadaki herkes düzgün zarla hileli zarı ayırt edebilir. Trip hep yedi atar. Kimin zarını kullandığının önemi yok. Biri onun üzerine bahse girerse o kişi de yedi atar. Üstünde zar olan bir masaya bile çarpsa zarlar yedi gelir.”</p>

    <p>“Hımm.” Abenthy kendi kendine kafa salladı. “Öyleyse özür dilerim. Bu dediğin kulağa maharet gibi geliyor. Bir ara kendi gözlerimle de görmek isterim.”</p>

    <p>Kafa salladım. “Ona kendi zarlarını ver. Yıllardır oynadığı yoktu.” Aklıma bir fikir geldi. “Ama bu maharete artık sahip olmayabilir.”</p>

    <p>Abenthy omuz silkti. “Maharetler öyle kolayca geçip gitmez. Doğup büyüdüğüm Staup’ta mahareti olan birini tanıyordum. Bitkilerle arası aşırı derecede iyiydi.” Benim göremediğim bir şeye bakarken Abenthy’nin sırıtışı kayboldu. “Başkalarının domatesleri daha yeni yeni yetişirken onunkiler kıpkırmızı olurdu. Kabakları hep daha büyük ve daha tatlıydı. Üzümlerinin şarap haline getirilmeden önce şişelenmesine gerek kalmazdı...” Sesi azalıp duyulmaz hale geldi ve gözleri dalıp gitti.</p>

    <p>“Onu yaktılar mı?” diye sordum, gençlere özgü o marazi merakla.</p>

    <p>“Ne? Hayır, tabii ki hayır. O kadar da yaşlı değilim.” Bana sahte bir sertlikle baktı. “Bölgede bir kuraklık yaşanınca kasabadan kovuldu. Zavallı anneciği üzüntüden yataklara düştü.”</p>

    <p>Kısa bir sessizlik yaşandı. Teren ile Shandi’nin iki araba önümüzde <em>Domuz Çobanı ve Bülbül</em>’ün provasını yaptıklarını duyabiliyordum.</p>

    <p>Abenthy de dalgın bir edayla onları dinliyor gibiydi. Teren, Fain’in bahçe monoloğunun ortalarında sözlerini unutunca suskunluğumu bozdum. “Üniversite’de oyunculuk öğretiyorlar mı?” diye sordum.</p>

    <p>Bu soru karşısında keyfi biraz yerine gelen Abenthy başını iki yana salladı. “Pek çok şey öğretiyorlar, ama onu değil.”</p>

    <p>Dönüp baktığımda Abenthy’nin ışıltılı gözlerle bana baktığını gördüm.</p>

    <p>“O şeylerden bazılarını bana da öğretir misin?” diye sordum.</p>

    <p>Gülümsedi. İşte bu kadar basitti.</p>

    <p class="paragraf">Abenthy daha sonra her bilimi bana kısaca tanıttı. Kimyaya karşı duyduğu sevgiye rağmen çok yönlü bir eğitimin daha iyi olduğu kanısındaydı. Sekstantı, pusulayı, sürgülü cetveli ve abaküsü kullanmayı öğrendim. Daha da önemlisi işimi bunları kullanmaksızın yapmayı öğrendim.</p>

    <p>Bir dönü içinde arabasındaki tüm kimyasalları tanımlayabilir oldum. İki ay sonra likörleri içilemeyecek denli yoğun bir hale getirene kadar damıtabiliyor, yaraları sarabiliyor, kırılan kemikleri alçıya alabiliyor ve bulgularına bakarak yüzlerce hastalığı teşhis edebiliyordum. Dört farklı afrodizyak, gebelik önleyici üç farklı karışım, iktidarsızlık için dört ilaç ve sadece “genç kızın yardımcısı” denilip geçilen iki iksir hazırlayabiliyordum. Abenthy bu sonuncusunun ne amaçla kullanıldığı üzerinde fazla durmasa da bazı kuşkularım vardı.</p>

    <p>Bir düzine zehir ile asidin, yüz farklı ilaç ile şifa iksirinin formülünü öğrendim; üstelik bazılarının işe yaradığı bile oluyordu. Şifalı bitkiler konusundaki bilgi dağarcığımı pratikte olmasa bile teoride ikiye katladım. Abenthy bana Kızıl demeye başladı ve ben de ona Ben diye hitap eder oldum; ilk başta misilleme, sonradan dostluk amacıyla.</p>

    <p>Sadece şimdilerde, üzerinden onca zaman geçtikten sonra, Ben’in beni Üniversite’de olacaklara ne kadar dikkatle hazırladığını anlıyorum. Bunu üstü kapalı bir şekilde yapıyordu. Normal derslere ek olarak günde bir iki kez basit bir zihin egzersizi veriyor ve başka bir şeye geçmeden önce bu egzersizi tamamlamam gerekiyordu. Bazen bana Tirani’yi bir oyun tahtası kullanmadan kafamda oynattırıyordu. Bazen de bir konuşmanın orta yerinde duruyor, son birkaç dakikada söylediği her şeyi kelimesi kelimesine tekrarlatıyordu.</p>

    <p>Bu egzersizler sahne için yaptığım basit ezberlerin çok ötesindeydi. Farklı şekillerde çalışmayı öğrenen zihnim giderek kuvvetleniyordu. Vücudunuzun gün boyu odun kestikten, yüzdükten veya seviştikten sonra hissettiği gibi bir histi bu. Kendinizi bitkin, dermansız, ama bir o kadar da ilahi hissedersiniz ya, işte bu da ona benziyordu. Aradaki fark zekâmın bitkin ama genişlemiş, uyuşmuş ama potansiyel anlamda güçlenmiş hissetmesiydi. Zihnimin uyanmaya başladığını sezebiliyordum.</p>

    <p>Nasıl ki hızla akan su, kumdan yapılmış bir barajı süpürür gider, ben de gelişme kaydettikçe ivme kazanıyordum. Geometrik artışın ne olduğunu bilmiyor olabilirsiniz, fakat vaziyeti en iyi bu şekilde açıklayabilirim.</p>

    <p>Günler geçtikçe, Ben, sırf gıcıklık etmek için uydurduğuna yarı yarıya ikna olduğum zihin egzersizlerini bana öğretmeyi sürdürdü.</p>
  </div>
</body>
</html>
