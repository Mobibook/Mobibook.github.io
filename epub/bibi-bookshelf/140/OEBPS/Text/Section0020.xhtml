<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Onuncu Bölüm</h1>

    <h2 class="baslik_2 sigil_not_in_toc">Alar ve Birkaç Taş</h2>

    <p>Ben yerden yumruk iriliğinde bir taş alıp bana gösterdi.</p>

    <p>“Bu taşı bırakırsam ne olur?”</p>

    <p>Biraz düşündüm. Ders sırasında sorulan basit sorular nadiren basitlik içerirdi. Sonunda en bariz cevabı verdim. “Herhalde yere düşer.”</p>

    <p>Ben’in bir kaşı kalktı. Son birkaç aydır onu epey meşgul ediyordum ve henüz kaşlarını kazara yakacak zamanı bulamamıştı. “Herhalde mi? Sofistler gibi konuşuyorsun, evlat. Taşın düşmediği hiç oldu mu?”</p>

    <p>Ona dil çıkardım. “Sakın bana çokbilmişlik taslamaya kalkma. Mantık yürütmenin hep doğru olmadığını bana sen öğrettin.”</p>

    <p>Ben sırıttı. “Peki. Düşeceğine inandığını söylesek olur mu?”</p>

    <p>“Olur.”</p>

    <p>“Bunu bıraktığım zaman yukarı düşeceğine inanmanı istiyorum.” Sırıtışı büyüdü.</p>

    <p>Denedim. Zihin jimnastiği gibi bir şeydi bu. Bir süre sonra kafa salladım. “Tamam.”</p>

    <p>“Ne kadar çok inanıyorsun?”</p>

    <p>“Pek değil,” diye itiraf ettim.</p>

    <p>“Bu taşın uçup gideceğine inanmanı istiyorum. Hem de dağları titretecek, ağaçları köklerinden sökecek bir inançla.” Biraz duraksadı, sonra taktik değiştirir gibi oldu. “Tanrı’ya inanıyor musun?”</p>

    <p>“Tehlu’ya mı? Bir yere kadar.”</p>

    <p>“Yetmez. Ebeveynlerine inanıyor musun?”</p>

    <p>Hafif bir tebessüm ettim. “Bazen. Ama şu anda onları göremiyorum.”</p>

    <p>Dudak büküp güldü ve tembellik ettiklerinde Alfa ile Beta’yı dürtmekte kullandığı değneği çıkardı. “Peki buna inanıyor musun, E’lir?” Bana sadece fazla inat ettiğimi düşündüğü zamanlarda böyle hitap ederdi. Yakından bakmam için değneği uzattı.</p>

    <p>Gözlerinde haşin bir pırıltı vardı. Şansımı zorlamamaya karar verdim. “Evet.”</p>

    <p>“Güzel.” Değneği arabanın yanına vurarak sert bir ses çıkardı. Sesin kendisine yönelik olup olmadığına karar veremeyen Alfa’nın kulaklarından biri o tarafa doğru döndü. “İşte ben böyle bir inanç istiyorum. Buna <em>Alar</em> denir: sopa inancı. Bu taşı bıraktığımda kuş gibi özgürce uçup gidecek.”</p>

    <p>Değneği azıcık sağa sola salladı. “Ve o saçma sapan felsefelerinden bahsetmeye kalkma, yoksa seni pişman ederim.”</p>

    <p>Kafa salladım. Önceden öğrendiğim bir tekniği kullanarak zihnimi boşalttım ve tüm gücümle inanmaya yoğunlaştım. Terlemeye başladım.</p>

    <p>On dakika kadar sonra tekrar kafa salladım.</p>

    <p>Ben taşı bıraktı. Taş yere düştü.</p>

    <p>Başım ağrımaya başlıyordu.</p>

    <p>Taşı yerden aldı. “Uçtuğuna inanıyor musun?”</p>

    <p>“Hayır!” Surat asarak şakaklarımı ovdum.</p>

    <p>“Güzel. Uçmadı da. Sakın budalalık edip olmayan şeylere kendini inandırma. Bu üzerinde yürümesi zor bir çizgidir; ama sempati, iradesi zayıf olanlara göre bir sanat değildir.”</p>

    <p>Taşı tekrar uzattı. “Uçacağına inanıyor musun?”</p>

    <p>“Ama uçmadı ki!”</p>

    <p>“Fark etmez. Tekrar dene.” Taşı salladı. “Alar, sempatinin temelidir. İradeni dünyaya yansıtacaksan neye inanacağını kontrol edebilmelisin.”</p>

    <p>Denedim de denedim. O güne kadar yaptığım en zor şeydi bu. Neredeyse tüm akşamüstünü aldı.</p>

    <p>Sonunda Ben taşı bir kez daha bırakırken aksi yöndeki bulgulara rağmen taşın düşmeyeceği inancımı koruyabildim.</p>

    <p>Taşın yere düştüğünü duydum ve başımı kaldırıp Ben’e baktım. “Anladım,” dedim soğukkanlılıkla, biraz da kibirlenerek.</p>

    <p>İnanmamasına rağmen bunu itiraf etmek istemiyormuş gibi benden tarafa göz ucuyla baktı. Yere diz çöktü ve tırnağını kullanarak taşla oynadı. Sonra omuz silkti ve onu tekrar kaldırdı. “Bıraktığım zaman taşın hem düşeceğine hem de düşmeyeceğine inanmanı istiyorum.” Ve sırıttı.</p>

    <p class="paragraf">O gece geç yattım. Burnum kanasa da yüzümde tatminkâr bir tebessüm vardı. Zihnimde birbirinden zıt iki farklı inanç taşıyordum ve bunların ahenksiz şarkısıyla uykuya daldım.</p>

    <p>Aynı anda iki farklı şey düşünmek son derece verimli olmasının yanı sıra kendi kendinle düet yapmaya benziyordu. Bu en sevdiğim oyunlardan biri haline geldi. İki günlük egzersizin ardından düeti üçlüye çıkarmayı başardım. Kısa zaman içinde oyun kartlarını karıştırmanın ve bıçaklarla hokkabazlık yapmanın zihinsel karşılığını becerir olmuştum.</p>

    <p>Daha pek çok ders vardı, ama hiçbiri Alar kadar önemli değildi. Ben bana Taşın Kalbi’ni, yani duygularını ve önyargılarını bir kenara bırakıp canının istediğini açıkça düşünmeyi öğretti. Ona göre Taşın Kalbi’nde ustalaşan bir adam, tek bir gözyaşı bile dökmeden kardeşinin cenazesine katılabilirdi.</p>

    <p>Bir de Taşı Aramak diye bir oyun öğretti. Oyunun amacı zihninin bir bölümüyle hayali bir taşı hayali bir odaya saklamak, sonra başka bir bölümüyle de taşı bulmaya çalışmaktı.</p>

    <p>Bu egzersiz insana zihnini kontrol etmeyi öğretiyordu. Taşı Aramak oyununu gerçekten oynayabilirsen sempati için gereken demir gibi bir Alar geliştiriyorsun demekti.</p>

    <p>Aynı anda iki farklı şey düşünebilmek son derece faydalı olsa bile bunu başarmak için gereken eğitim en iyi ifadeyle yıldırıcıydı; kimi zamansa düpedüz ürkütücü.</p>

    <p>Hatırlıyorum da, bir keresinde taşı neredeyse bir saat boyunca aradıktan sonra diğer yanına onu nereye sakladığımı sormuş, karşılığında taşı hiç saklamadığımı öğrenmiştim. Aslında vazgeçmeden önce taşı ne kadar uzun süre arayacağımı anlamak istemiştim. Aynı anda kendinize hem kızdığınız, hem de güldüğünüz oldu mu? Bu en hafif tabiriyle çok ilginç bir duygudur.</p>

    <p>Başka bir seferde zihnimin öteki yarısından ipuçları istedim ve bunun üzerine kendi kendimle alay ettim. Çoğu gizemcinin zırdeli olmasa bile eksantrik olduğuna şaşmamak lazım. Ben’in de dediği gibi; sempati, iradesi zayıf olanlara göre bir şey değildi.</p>
  </div>
</body>
</html>
