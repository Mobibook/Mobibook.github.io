<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Seksen Altıncı Bölüm</h1>

    <h2 class="baslik_2 sigil_not_in_toc">Ateşin Ta Kendisi</h2>

    <p>“Altı kırbaç ve okuldan atılma,” dedi Şansölye sert bir dille.</p>

    <p><em>Okuldan atılma,</em> diye uyuşmuş bir halde düşündüm, sanki sözcüğü daha önce hiç duymamışım gibi. <em>Kovulmak, zorla defedilmek.</em> Ambrose’tan yayılan memnuniyeti hissedebiliyordum. Bir an için oracıkta, herkesin gözü önünde bayılacağımdan korktum.</p>

    <p>“Bu karara karşı çıkan bir hoca var mı?” diye âdet gereği sordu Şansölye, ben boynum bükük beklerken.</p>

    <p>“Ben,” diyen kıpır kıpır ses ancak Elodin’e ait olabilirdi.</p>

    <p>“Atılmayı ertelemek isteyenler?” Başımı kaldırınca Elodin’in, Elxa Dal’ın, Kilvin’in, Lorren’in ve Şansölye’nin birer elini havada buldum. Hemme hariç herkes el kaldırmıştı. Katıksız bir hayret ve inanmazlık içinde kahkahalarla gülecek gibi oldum. Elodin bana yine o çocuksu tebessümünü etti.</p>

    <p>“Atılma kararı ertelenmiştir,” diye noktayı koydu Şansölye. Yanımdaki Ambrose’un memnuniyetinin sönüp gittiğini sezdim. “Gündeme getirilecek başka bir mesele var mı?” Şansölye’nin sesinde garip bir tını fark ettim. Sanki bir şey olmasını bekliyordu.</p>

    <p>Elodin konuştu. “Kvothe’nin Re’larlığa yükseltilmesini teklif ediyorum.”</p>

    <p>“Kabul edenler?” Hemme’ninki hariç tüm eller aynı anda havaya kalktı. “Kvothe, Nadas ayının beşinde, Elodin’in sponsorluğunda Re’larlığa yükseltilmiştir. Toplantı sona ermiştir.” Şansölye masadan kalkıp kapıya doğru yürüdü.</p>

    <p>“Ne?!” diye bağırdı Ambrose, soruyu kime sorduğuna karar veremezmiş gibi çevresine bakınarak. Sonunda diğer çoğu hoca gibi salonu terk etmekte olan Hemme’nin arkasından koşar adımlarla gitti. Toplantının başındaki kadar topallamadığı gözümden kaçmadı.</p>

    <p>Ben orada sersem sersem dikilirken Elodin yanıma gelip tepkisiz elimi sıktı. “Şaşırdın mı?” diye sordu. “Benimle gel de açıklayayım.”</p>

    <p class="paragraf">İdare’nin gölgeli serinliğinden sonra parlak ikindi güneşi şok ediciydi. Elodin Hoca cüppesini başının üstünden beceriksizce çekip çıkardı. Altına basit bir beyaz gömlek ve kemer niyetine kullanılan tiftik tiftik olmuş bir ipin yerinde tuttuğu kötü görünümlü bir pantolon giymişti. İlk defa yalınayak olduğunu gördüm. Ayaklarının üst kısmı, kolları ve yüzüyle aynı sağlıklı bronz renge sahipti.</p>

    <p>“<em>Re’lar</em> ne anlama gelir bilir misin?” diye sohbet edercesine sordu.</p>

    <p>“‘Konuşmacı’ olarak çevrilir,” dedim.</p>

    <p>“Peki <em>anlamını</em> biliyor musun?” dedi sözcüğü vurgulayarak.</p>

    <p>“Pek sayılmaz,” diye itiraf ettim.</p>

    <p>Elodin derin bir nefes aldı. “Bir zamanlar bir Üniversite vardı. Daha eski bir Üniversite’nin harabesi üzerine kurulmuştu. Büyük bir yer değildi; olsa olsa elli kişiyi barındırıyordu. Ama kilometrelerce mesafedeki en iyi Üniversite olduğu için insanlar gelip orada eğitim görürler, sonra da geldikleri yerlere dönerlerdi. Üniversite’de az sayıda birileri vardı ki onların bilgi dağarcığında matematik, dilbilgisi ve söylemden fazlası bulunurdu.</p>

    <p>“Bu insanlar Üniversite’nin içinde bir grup kurdular ve ona Gizemiye adını verdiler. Bu çok küçük, çok gizli bir gruptu. Aralarında bir kademe sistemi vardı ve kademe yükselmek sadece ve sadece hünere bağlıydı. Bu gruba ancak nesneleri gerçekte oldukları gibi görenler girebiliyordu. Gruba ilk girenlere E’lir, yani görür denirdi. Peki sence nasıl Re’lar olunuyordu?” Bana beklenti dolu bir ifadeyle baktı.</p>

    <p>“Konuşarak.”</p>

    <p>Elodin bir kahkaha attı. “Doğru!” Durup bana doğru döndü. “Ama neyi konuşarak?” Gözleri parlak ve keskin bakışlıydı.</p>

    <p>“Sözcükleri mi?”</p>

    <p>“İsimleri,” dedi heyecanla. “İsimler dünyanın şeklidir ve onları konuşabilen bir insan güce giden yolda ilerliyor demektir. Gizemiye ilk başta dünyayı anlayan, güçlü isimler bilen birkaç kişiden oluşuyordu. Bunlar az sayıda öğrenci yetiştirirler, onları yavaşça ve dikkatlice teşvik ederek güce ve bilgeliğe giden yolda yürümelerini sağlarlardı. Ve tabii sihre. Gerçek sihre giden yolda.” Etraftaki binalara ve öğrencilere bakındı. “O günlerde Gizemiye sert bir brendi gibiydi. Ama artık su katılmış şaraba benziyor.”</p>

    <p>Sözlerini bitirdiğinden emin olana kadar bekledim. “Elodin Hoca, dün ne oldu?” Nefesimi tuttum ve doğru düzgün bir cevap alabilmeyi tüm kalbimle umdum.</p>

    <p>Bana soran gözlerle baktı. “Rüzgârı adıyla çağırdın,” dedi cevap son derece barizmiş gibi.</p>

    <p>“Ama bu ne anlama geliyor? Ve <em>adı</em> derken neyi kastediyorsunuz? Yani o da ‘Kvothe’ ya da ‘Elodin’ gibi bir ad mı? Yoksa daha ziyade ‘Taborlin pek çok şeyin adını bilirdi’ cümlesindeki gibi mi?”</p>

    <p>“Her ikisi de,” dedi Elodin, ikinci kattaki pencerelerin birinde duran güzel bir kıza el sallayarak.</p>

    <p>“İyi de bir isim nasıl böyle bir şey yapabilir? ‘Kvothe’ veya ‘Elodin’ sadece bizim çıkardığımız seslerden ibaret. Kendi başlarına hiçbir güçleri yok.”</p>

    <p>Bu sözler üzerine Elodin’in bir kaşı kalktı. “Sahi mi? İzle.” İleride bir yere baktı. “Nathan!” diye bağırdı. Bir oğlan bize doğru döndü. Onun Jamison’un habercilerinden biri olduğunu hatırladım. “Nathan, buraya gel!”</p>

    <p>Oğlan hızlı adımlarla yanımıza gelip Elodin’e baktı. “Evet Hocam?”</p>

    <p>Elodin ona hoca cüppesini verdi. “Nathan, bunu odama bırakır mısın?”</p>

    <p>“Elbette, efendim,” diyen oğlan cüppeyi alıp oradan hızla uzaklaştı.</p>

    <p>Elodin tekrar bana baktı. “Gördün mü? Birbirimize hitap ettiğimiz isimler <em>İsim</em> değildir. Yine de belli bir güce sahiptirler.”</p>

    <p>“Ama bu sihir değil ki,” diye itiraz ettim. “O sizi dinlemek zorundaydı. Siz bir hocasınız.”</p>

    <p>“Sen de bir Re’larsın,” diye bastırdı Elodin. “Rüzgâra seslendin ve rüzgâr seni dinledi.”</p>

    <p>Söylediklerini idrak etmeye çalıştım. “Yani rüzgârın canlı olduğunu mu söylüyorsunuz?”</p>

    <p>Belirsiz bir el hareketi yaptı. “Bir anlamda öyle. Çoğu şey o veya bu şekilde canlıdır.”</p>

    <p>Konuya farklı bir açıdan yaklaşmayı denedim. “Nasıl yapacağımı bilmeden rüzgârı nasıl çağırabildim?”</p>

    <p>Elodin ellerini sertçe çırptı. “Bak bu harika bir soru! Cevabı şu: Her birimiz iki farklı zihne sahibiz; bilinçli bir zihne ve uyuyan bir zihne. Bilinçli zihnimiz düşünür, konuşur, mantık yürütür. Uyuyan zihnimiz ise daha güçlüdür. Karşılaştığımız şeylerin içine bakar. Her şeyi hatırlar. Rüya görür. Bize sezgi kabiliyeti verir. Bilinçli zihin isimlerin doğasını anlamaz ama uyuyan zihin anlar. Bilinçli zihnin bilmediği pek çok şeyi bilir.”</p>

    <p>Elodin sözlerini sürdürdü. “Rüzgârın adını söyledikten sonra kendini nasıl hissettiğini hatırlıyor musun?”</p>

    <p>Kafa salladım. Anısı bile hiç hoş değildi.</p>

    <p>“Ambrose lavtanı kırarak uyuyan zihnini uyandırdı. Uyuyan zihnin kış uykusundayken yanan bir değnekle dürtülmüş koca bir ayı gibi uyandı ve rüzgârın adını kükredi.” Elodin kollarını delicesine sallayarak oradan geçen öğrencilerin kendisine tuhaf tuhaf bakmalarına sebep oldu. “Sonrasında bilinçli zihnin ne yapacağını bilemedi. Ne de olsa karşısında öfke dolu bir ayı vardı.”</p>

    <p>“Peki siz ne yaptınız? Bana ne fısıldadığınızı hatırlamıyorum.”</p>

    <p>“Bir isim fısıldadım. Öfkeli ayıyı sakinleştiren, tekrar uykuya dalmasını sağlayan bir isim. Ama ayı artık o kadar derin uyumuyor. Onu yavaş yavaş uyandırmak ve kontrolün altına sokmalıyız.”</p>

    <p>“Okuldan atılmamın ertelenmesini bu yüzden mi teklif ettiniz?”</p>

    <p>Elini boş verircesine salladı. “Zaten atılma tehlikesi içinde değildin ki. Rüzgârın adını öfkeyle telaffuz eden ilk öğrenci sen değilsin, ama bu olay yıllardır ilk defa yaşanıyor. Uyuyan zihni ilk kez uyandıran şey genellikle güçlü bir duygudur.” Gülümsedi. “Rüzgârın adı bana Elxa Dal ile tartışırken gelmişti. O adı bağırdığım zaman çevremizdeki maltızlar yanan bir kül ve kor yığınıyla patlamıştı,” deyip kıkırdadı.</p>

    <p>“Niye o kadar kızmıştınız?”</p>

    <p>“Elxa Dal bana ileri düzey bağları öğretmeyi reddetmişti. Sadece on dört yaşındaydım ve bir E’lir’dim. Bana Re’lar olana kadar beklemem gerektiğini söylemişti.”</p>

    <p>“İleri düzey bağlar da mı var?”</p>

    <p>Elodin bana sırıtarak baktı. “Sırlar, Re’lar Kvothe. Gizemciliğin özünde onlar yatar. Artık Re’lar olduğuna göre daha evvel senden saklanan bazı şeyleri öğrenmeye hakkın var. İleri düzey sempati bağları, isimlerin doğası gibi şeyler. Ayrıca Kilvin hazır olduğunu düşünüyorsa, belirsiz sembolleri de az buçuk öğreneceksin.”</p>

    <p>İçimi bir umut doldurdu. “Bu artık Arşiv’e girebileceğim anlamına mı geliyor?”</p>

    <p>“Ah,” dedi Elodin. “Hayır. Kesinlikle hayır. Bak, Arşiv tamamen Lorren’in sahasıdır, onun krallığıdır. O sırlar bana ait değil ki seninle paylaşayım.”</p>

    <p>Sır deyince aylardan beri içimi kemiren bir sır, Arşiv’in kalbinde saklı olan sır aklıma geldi. “Peki ya Arşiv’deki o taş kapı?” diye sordum. “Hani dört levhalı olan. Artık Re’larlığa yükseldiğime göre arkasında ne olduğunu bana söyler misiniz?”</p>

    <p>Elodin güldü. “Oh, hayır. Hayır hayır. Hiç de küçük sırların peşinden koşmuyorsun, öyle değil mi?” Çok komik bir espri yapmışım gibi sırtıma vurdu. “<em>Valaritas.</em> Tanrım. Durup o kapıya bakmanın, orada merak içinde dikilmenin nasıl bir şey olduğunu hâlâ hatırlıyorum.”</p>

    <p>Tekrar güldü. “Tehlu’nun merhameti aşkına, neredeyse canımdan olacaktım.” Başını iki yana salladı. “Hayır. Dört levhalı kapının arkasına geçemezsin. Ama,” deyip hınzırca baktı, “madem ki artık bir Re’larsın...” Birinin bizi duyacağından çekinircesine etrafına göz gezdirdi. Ona biraz daha yaklaştım. “Madem ki artık bir Re’larsın, sana o kapının var olduğunu itiraf edebilirim.” Ciddi bir ifadeyle göz kırptı.</p>

    <p>Hüsrana uğramama rağmen sırıtmadan edemedim. Bir süre hiç konuşmadan yürüyerek Fakülte’nin yanından geçtik ve Anker’ın Yeri’ni geride bıraktık. “Elodin Hoca?”</p>

    <p>“Evet?” Gözleri yolda karşıdan karşıya geçip ağaçlardan birine tırmanan bir sincabı takip ediyordu.</p>

    <p>“İsimleri halen anlayabilmiş değilim.”</p>

    <p>“Sana anlamayı öğreteceğim,” dedi rahat bir tavırla. “İsimlerin doğası tarif edilemez; sadece tecrübe edilerek anlaşılabilir.”</p>

    <p>“Niye tarif edilemez?” diye sordum. “Bir şey anlaşılıyorsa tarif de edilebilir.”</p>

    <p>“Anladığın her şeyi tarif edebilir misin?” diye sorarak bana göz ucuyla baktı.</p>

    <p>“Elbette.”</p>

    <p>Elodin yolun biraz ilerisini işaret etti. “Şu oğlanın gömleği ne renk?”</p>

    <p>“Mavi.”</p>

    <p>“Mavi derken neyi kastediyorsun? Tarif et.”</p>

    <p>Kısa bir süre düşündüm, fakat başarısız oldum. “Yani <em>mavi</em> bir isim mi?”</p>

    <p>“Bir sözcük. Sözcükler unutulmuş isimlerin solgun birer gölgesi gibidirler. Nasıl ki isimlerde bir güç gizlidir, aynı şey sözcükler için de geçerlidir. Sözcükler insanların akıllarında bir ateş yakabilir, en taş kalpleri bile gözyaşlarına boğabilir. Bir insanın sana âşık olmasını sağlayan altı sözcük vardır. Güçlü bir adamın iradesini kıracak on sözcük bulunur. Ama sözcük dediğin, bir ateşin resminden fazlası değildir. İsimse ateşin ta kendisidir.”</p>

    <p>Artık kafam iyice laçka olmuştu. “Hâlâ anlamıyorum.”</p>

    <p>Elini omzuma koydu. “Sözcükleri kullanarak sözcüklerden bahsetmek, bir kalem kullanarak aynı kalemin üstüne kalem resmi çizmeye benzer. Olanaksızdır. Kafa karıştırıcıdır. Sinir bozucudur.” Gökyüzüne uzanırcasına kollarını havaya kaldırdı. “Ama anlamanın başka yolları da var!” diye bağırıp çocuk gibi güldü. Kollarını tepemizdeki bulutsuz gökyüzüne doğru açtı. Gülmeye devam ediyordu. “Bak!” diye bağırdı, başını geriye atarak. “Mavi! Mavi! Mavi!”</p>
  </div>
</body>
</html>
