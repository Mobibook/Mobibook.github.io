<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmış Birinci Bölüm</h1>

    <h2 class="baslik_2 sigil_not_in_toc">Eşşoğlusu, Eşşoğlusu</h2>

    <p>Sınavı da atlattıktan sonra güz dönemine kadar hiçbir sorumluluğum kalmadı. O zaman dilimini bol bol dinlenerek, Kilvin’in atölyesinde çalışarak ve At ile Dört’teki yeni, lüks odamın tadını çıkartarak geçirdim.</p>

    <p>Ayrıca vaktimin hatırı sayılır bir kısmını da Imre yolunda harcadım. Threpe’yi ziyaret ya da Eolian’daki diğer müzisyenlerle dostluk gibi bahaneler kullansam da asıl amacım Denna’yı bulmaktı.</p>

    <p>Fakat çabalarım sonuçsuz kaldı. Denna kasabadan ayrılmış gözüküyordu. Dedikodu yapmayacaklarına güvendiğim birkaç kişiye onu sordum, fakat hiçbiri Deoch’un bildiğinden fazlasını bilmiyordu. Bir de Sovoy’a sormayı kısa bir süreliğine aklımdan geçirmeme karşın, bunun kötü bir fikir olduğuna karar verip vazgeçtim.</p>

    <p>Imre’ye yaptığım sonuçsuz ziyaretlerin akıncısında arayışımı sonlandırmaya karar verdim. Dokuzuncusundan sonra vaktimi boşa harcadığıma kanaat getirdim. On dördüncü yolculuğumun ardından Denna’yı bulamayacağımı iyiden iyiye anladım. Sahiden de ortadan kaybolmuştu. Bir kez daha.</p>

    <p class="paragraf">Eolian’a yaptığım Denna’sız ziyaretlerin birinde Kont Threpe’den bazı endişe verici haberler aldım. Anlaşılan zengin ve nüfuzlu Baron Eshek’in en büyük oğlu Ambrose, Imre’deki sosyal çevrede arı gibi çalışmıştı. Dedikodular yaymış, tehditler savurmuş ve sonuçta soyluları bana karşı kışkırtmıştı. Diğer müzisyenlerin saygısını kazanmama mâni olamasa da zengin bir hami bulmamı engellemişti. Ambrose’un benim gibi birinin başına nasıl dertler açabileceğini ilk kez o zaman anladım.</p>

    <p>Ben öfkeden yerimde duramazken Threpe özür üstüne özür diliyor, keyifsizliği her halinden anlaşılıyordu. Birlikte içkiyi biraz fazla kaçırdık ve Ambrose Eshek hakkında ileri geri konuştuk. Sonunda sahneye çağrılan Threpe, Tarbean’ın konsey üyelerinden birini alaya alan kendi eseri küçük bir şarkıyı seslendirdi. Şarkısı büyük bir kahkaha ve alkış tufanıyla karşılandı.</p>

    <p>O noktadan itibaren kafa kafaya verip Ambrose hakkında bir şarkı yazmamız hiç de zor olmadı. Threpe tatsız imalar konusunda epey yetenekli bir dedikodu bağımlısıydı ve akılda kalıcı melodiler uydurmakta üstüne yoktu. Büyük bir özenle “Eşşoğlusu, Eşşoğlusu” adını verdiğimiz şarkımızı yazmamız bir saatimizi bile almadı.</p>

    <p>Şarkı ilk bakışta gizemci olmak isteyen bir eşekle ilgili müstehcen bir ezgiydi. Ambrose’un soyadına yönelik dâhiyane nüktemiz dışında onun hiç bahsi geçmiyordu. Fakat yarım akıllı biri bile şarkının kimi konu aldığını anlayabilirdi.</p>

    <p>Threpe’yle beraber sahneye çıktığımda vakit epey geçti ve salonda kafayı bulmuş yegâne insanlar biz değildik. Şarkının sonunda kalabalıktan gümbür gümbür kahkahalar ve alkışlar yükseldi. Tekrar söylememiz istenince ricaları kırmadık ve nakaratlarda herkes bize eşlik etti.</p>

    <p>Başarımızın sırrı şarkının basitliğinde yatıyordu. Islıkla da mırıldanarak da söylenebilir, üç parmaklı biri bile onu çalabilirdi. Bir kulağınız ve bir de boş kovanız varsa ezgisini rahatlıkla taşıyabilirdiniz. Akılda kalıcı, terbiyesiz ve art niyetli bir şarkıydı. Üniversite’ye orman yangını gibi yayıldı.</p>

    <p class="paragraf">Arşiv’in dış kapısını çekerek açtım ve antreye adım attım. Gözlerim sempati lambalarının kızıl ışığına kısa sürede alıştı. Kuru ve serin hava deri, toz, eski mürekkep kokularıyla doluydu. Kıtlıktan çıkmış birinin bir ekmek fırını önünde yapacağı gibi kokuyu doyasıya içime çektim.</p>

    <p>Masanın başında Wilem oturuyordu. Zaten bunu daha en başından biliyordum. Ambrose binada değildi. “Lorren Hoca’yla konuşmaya geldim,” dedim hemen.</p>

    <p>Wil gevşedi. “Şu an yanında biri var. Bir süre...”</p>

    <p>Giriş masasının arkasındaki kapı Cealdimli uzun, ince bir adam tarafından açıldı. Çoğu Cealdimli erkeğin aksine sinekkaydı tıraşlıydı ve saçını uzun bir atkuyruğu yapmıştı. Deriden yapılma iyi dikimli bir avcı kıyafeti, solgun bir seyahat pelerini ve uzun çizmeler giyiyordu. Tüm giysilerine yolun tozu bulaşmıştı. Kapıyı arkasından kapatırken elini hiç düşünmeden kılıcının kabzasına atarak onun duvara ya da masaya çarpmasına engel oldu.</p>

    <p><em>“Tetalia tu Kiaure edan A’siath,”</em> dedi Siaru dilinde, masanın arkasından çıkarken Wilem’in omzunu sıkarak. <em>“Vorelan tua tetam.”</em></p>

    <p>Wil o nadir tebessümlerinden birini ederek omuz silkti. <em>“Lhinsatva. Tua kverein.”</em></p>

    <p>Adam bir kahkaha attı ve masanın arkasından çıktığı zaman kılıcın yanı sıra bir de uzun bıçak taşıdığını gördüm. Üniversite’de böyle silahlanmış biriyle daha önce hiç karşılaşmamıştım. Böyle biri hele hele Arşiv’de, kralın sarayına girmiş bir koyuna benziyordu. Oysa ki adam evindeymiş gibi son derece rahat ve kendinden emindi.</p>

    <p>Beni orada dikilirken görünce durdu. Başını biraz yana eğdi. <em>“Cyae tsien?”</em></p>

    <p>Kullandığı dili anlayamadım. “Affedersiniz?”</p>

    <p>“Oh, kusura bakma,” dedi mükemmel bir Aturca ile. “Gözüme Yllli gibi gözüktün. Kızıl saçların beni yanılttı.” Bana daha yakından baktı. “Ama değilsin, öyle değil mi? Bir Ruh’sun.” Yaklaşıp elini uzattı. “Tek aile.”</p>

    <p>Onunla hiç düşünmeden tokalaştım. Eli kaya gibi sertti. Zaten koyu olan Cealdimli teni güneşte daha da kararmış, böylece el eklemlerinde ve kollarında bulunan birkaç solgun yara izi iyice belirginleşmişti. “Tek aile,” diye tekrarladım, başka bir şey söyleyemeyecek kadar şaşkın bir halde.</p>

    <p>“Aileden birilerine buralarda az rastlanır,” dedi rahat bir tavırla, yanımdan geçip kapıya doğru yürürken. “Kalıp laflamak isterdim, ama gün batımından önce Evesdown’a varmazsam gemime yetişemeyeceğim.” Dış kapıyı açınca içerisi gün ışığıyla doldu. “Geri döndüğüm zaman sohbet ederiz,” dedi ve el sallayıp gözden kayboldu.</p>

    <p>Wilem’e doğru döndüm. “Kimdi o?”</p>

    <p>“Lorren’in gilerlerinden biri,” dedi Wil. “Viari.”</p>

    <p>“Yani o bir <em>kâtip mi?</em>” diye hayretle sorarken, Arşiv’de çalışan, kitaplarla uğraşan, not alan ve getir götür işlerine koşan solgun yüzlü sessiz öğrencileri düşünüyordum.</p>

    <p>Wil başını iki yana salladı. “Satın almada görevlidir. Orada çalışanlar dünyanın her yerinden kitap getirirler. Yani bambaşka insanlardır.”</p>

    <p>“O kadarını ben de anladım,” dedim, gözümü kapıdan ayırmaksızın.</p>

    <p>“Lorren’in yanındaki oydu. Artık içeri girebilirsin,” dedi Wil, ayağa kalkıp dev tahta masanın arkasındaki kapıyı açarak. “Koridorun sonundaki oda. Kapının önünde pirinç bir levha var. Sana eşlik etmek isterdim, ama personel eksikliği çekiyoruz. Masanın başından ayrılamam.”</p>

    <p>Kafa salladım ve koridora girip yürümeye başladım. Wil’in usulca “Eşşoğlusu, Eşşoğlusu” şarkısını mırıldandığını duyunca gülümsedim. Sonra kapı arkamdan hafif bir sesle kapandı ve kendi soluklarım dışında koridora tam bir sessizlik çöktü. Aradığım kapıya varana kadar avuçlarım ter içinde kalmıştı. Kapıyı çaldım.</p>

    <p>“Gir,” diye içeriden seslendi Lorren. En ufak bir duygu kırıntısı bile barındırmayan sesi dümdüz bir duvar gibiydi.</p>

    <p>Kapıyı açtım. Lorren yarım daire şeklindeki kocaman bir masanın arkasında oturuyordu. Etrafında yerden tavana kadar uzanan kitaplıklar bulunuyordu. Oda kitaplarla öylesine doluydu ki duvarların bir karışı bile gözükmüyordu.</p>

    <p>Lorren bana soğuk bir bakış attı. Otururken bile neredeyse benim kadar uzun boyluydu. “Günaydın.”</p>

    <p>“Arşiv’in bana yasak olduğunu biliyorum, Hocam,” dedim çabucak. “Umarım sizi görmeye gelerek bu yasağı çiğnemiyorumdur.”</p>

    <p>“İyi niyetle gelmişsen hayır.”</p>

    <p>“Elime biraz para geçti,” dedim kesemi çıkartarak. “<em>Söylem ve Mantık</em> kitabımı sizden geri satın almayı umuyordum.”</p>

    <p>Lorren kafa sallayıp ayağa kalktı. Upuzun boyuyla, sinekkaydı tıraşlanmış yüzüyle ve siyah hoca cüppesiyle bana pek çok Modeg oyununda rastlanan esrarengiz Sessiz Doktor tiplemesini anımsatıyordu. Doktor’un ortaya çıkışının daima bir sonraki perdede yaşanacak bir felakete işaret ettiğini unutmaya çalışarak, kendimi sakin kalmaya zorladım.</p>

    <p>Lorren raflardan birine gidip küçük bir kitap çıkardı. Daha ilk bakışta onun bana ait olduğunu anladım. Tarbean’daki bir fırtına sırasında cildi biraz ıslandığı için üzerinde kara bir leke vardı.</p>

    <p>Kesemin bağını çözmeye uğraşırken ellerimin biraz titrediğini görmek beni şaşırttı. “Borcum sanırım iki gümüş peniydi.”</p>

    <p>Lorren kafa salladı.</p>

    <p>“Biraz daha fazlasını verebilir miyim? Siz kitabımı satın almasaydınız herhalde onu ebediyen yitirecektim. Gidip onu bularak kayıt işlemime yardımcı olmanız da cabası.”</p>

    <p>“İki gümüş peni kâfi.”</p>

    <p>Masanın üstüne bıraktığım sikkeler hafifçe tıngırdayarak ellerimin titrediğini belli ettiler. Lorren kitabı uzattı. Onu almadan önce terli avuçlarımı gömleğime sildim. Kitabın ön kapağını açtım ve Ben’in yazısını okuyup gülümsedim. “Kitabıma göz kulak olduğunuz için çok teşekkür ederim, Lorren Hoca. Benim için manevi değeri çok büyüktür.”</p>

    <p>“Onca kitabın arasında bir tanesinin daha lafı olmaz,” dedi Lorren yerine geçerken. Başka bir şey söyleyip söylemeyeceğini bekledim. Söylemedi.</p>

    <p>“Ben...” Sesim boğazımda düğümlendi. Yutkunarak düğümü çözdüm. “Ayrıca sizden özür dilemek istiyordum...” Arşiv’de ateş yaktığımı dile getirmekten kaçınarak oyalandım. “İşlediğim kabahat için.”</p>

    <p>“Özrünü kabul ediyorum, Kvothe.” Lorren ben içeri girdiğim sırada okuduğu kitaba döndü. “Güle güle.”</p>

    <p>Tekrar yutkunarak ağzımdaki kuruluğu gidermeye çalıştım. “Ayrıca Arşiv’e tekrar girebilmeme ne zaman izin vereceğinizi merak ediyordum.”</p>

    <p>Lorren başını kaldırdı. “Kitaplarım arasında ateş yaktın,” dedi, arduvaz grisi bulutlara karışan kızıl güneş ışıkları gibi sesine biraz öfke karışarak.</p>

    <p>Dikkatle yaptığım ikna planları kafamdan uçup gitti. “Lorren Hoca,” diye yakardım, “o gün kamçılanmıştım ve aklım başımda değildi. Ayrıca Ambrose...”</p>

    <p>Lorren uzun parmaklı elini masadan kaldırarak avucu ileri bakacak şekilde bana doğru uzattı. Dikkatle yapılan bu hareket, sözümü suratıma yediğim bir tokattan daha çabuk kesti. Lorren’in yüzü boş bir sayfa kadar ifadesiz kalmayı sürdürdü. “Kime inanacağım? Üç yıllık bir Re’lara mı, yoksa iki aylık bir E’lir’e mi? Yanımda çalışan bir kâtibe mi, yoksa Pervasızca Sempati Kullanımı suçunu işlemiş tanımadığım bir öğrenciye mi?”</p>

    <p>Kendimi biraz toparlamayı becerebildim. “Kararınızı anlıyorum, Lorren Hoca. Peki yasağın kalkması için yapabileceğim hiçbir şey yok mu?” diye sordum, çaresizliğimi sesimden bütünüyle uzak tutmayı başaramadan. “Tüm kalbimle söylüyorum, bir dönemi daha yasaklı geçireceğime yeniden kırbaçlanmayı tercih ederim. İsterseniz size cebimde ne varsa veririm, ama fazla param yok. Kendimi size ispatlamak için hiç ücret almadan geç saatlere kadar kâtip olarak çalışırım. Sınavlar sırasında personel sıkıntısı çektiğinizi biliyorum...”</p>

    <p>Lorren meraklı denebilecek bir ifadeyle bana baktı. Yakarışlarımdan etkilendiğini düşündüm. “Bütün bunları sahiden de yapar mısın?”</p>

    <p>“Yaparım,” dedim tüm samimiyetimle. İçim umutla doldu. “Ve uygun gördüğünüz başka şeyleri de.”</p>

    <p>“Yasağı kaldırmak için bana tek bir şey lazım,” dedi Lorren.</p>

    <p>Delice bir sırıtışı yüzümden uzak tutmaya çalıştım. “Ne isterseniz.”</p>

    <p>“Bu zamana kadar eksikliğini çektiğin bir sabır ve sağduyu göster,” dedi Lorren, ardından başını önünde açık duran kitaba çevirdi. “Güle güle.”</p>

    <p class="paragraf">Ertesi gün Jemison’un haberci çocuklarından biri beni At ile Dört’teki koca yatağımda daldığım derin uykudan uyandırdı ve öğleye çeyrek saat kala boynuza gelmemi söyledi. Bir Gizemiye Mensubuna Uygunsuz Davranış suçuyla itham ediliyordum. Ambrose nihayet şarkımdan haberdar olmuştu.</p>

    <p>Sonraki birkaç saati endişe içinde geçirdim. Tam da kaçındığım duruma düşmüş, hem Ambrose’a hem de Hemme’ye benimle aynı anda hesaplaşabilecekleri bir fırsat vermiştim. Dahası bu olay nasıl sonuçlanırsa sonuçlansın Lorren hakkımda daha da kötü düşünecekti.</p>

    <p>Hocalar Salonu’na erkenden gittim. Hemme’ye karşı kasıtlı zarar vermeyle suçlandığım güne kıyasla ortamı çok daha rahat bulunca yüreğime su serpildi. Arwyl ile Elxa Dal bana gülümsediler. Kilvin kafa salladı. Kazandığım düşmanlara karşı dengeyi sağlayabilmem için hocalar arasında dostlarım olduğunu bilmek huzur vericiydi.</p>

    <p>“Pekâlâ,” dedi Şansölye hiç beklemeden. “Sınavlara devam etmeden önce on dakikamız var. Programın gerisinde kalmak istemiyorum, bu yüzden hemen konuya gireceğim.” Hocalara baktığı zaman hepsi de ona kafa sallayarak karşılık verdi. “Re’lar Ambrose, iddialarını sunabilirsin. Bir dakikadan kısa sürsün.”</p>

    <p>“Şarkının bir kopyası önünüzde,” dedi Ambrose hararetle. “Tam bir rezalet. Adıma leke sürüyor. Bu bir Gizemiye mensubu için utanç verici bir durum.” Çenesini sıkarak yutkundu. “Hepsi bu kadar.”</p>

    <p>Şansölye bana doğru döndü. “Kendini nasıl savunacaksın?”</p>

    <p>“Zevksiz bir şarkı olduğunu kabul ediyorum Şansölye, ama bu kadar yayılacağını tahmin etmemiştim. Zaten onu yalnızca bir kez söyledim.”</p>

    <p>“Anlaşıldı.” Şansölye önündeki kâğıdı inceleyip genzini temizledi. “Re’lar Ambrose, sen bir eşek misin?”</p>

    <p>Ambrose kaskatı kesildi. “Hayır, efendim,” dedi.</p>

    <p>“Peki...” Genzini tekrar temizledi ve direkt kâğıttan okudu. “‘Cıslak bir malafat’ sahibi misin?” Hocalardan birkaçı tebessüm etmemeye çalıştı. Elodin açık açık sırıttı.</p>

    <p>Ambrose’un yüzü kızardı. “Hayır, efendim.”</p>

    <p>“Öyleyse korkarım ki ortada bir sorun göremiyorum,” dedi Şansölye, kâğıdı masaya bırakarak. “Uygunsuz Davranış suçlamasını Vakarsız Haylazlığa çeviriyorum.”</p>

    <p>“Şahidim,” dedi Kilvin.</p>

    <p>“Herkes kabul ediyor mu?” Hemme ile Brandeur’unkiler hariç tüm eller kalktı. “Kabul edilmiştir. Ceza olarak resmi bir özür mektubu...”</p>

    <p>“Tanrı aşkına, Arthur,” diye lafa karıştı Hemme. “En azından açık mektup cezası ver.”</p>

    <p>Şansölye ona ters ters baktı, ardından omuz silkti. “Güz döneminden önce resmi bir özür mektubu herkesin okuyabileceği bir yere asılacak. Kabul ediyor musunuz?” Bu sefer tüm eller kalktı. “Kabul edilmiştir.”</p>

    <p>Şansölye öne doğru eğildi ve Ambrose’a kaşlarını çatarak baktı. “Re’lar Ambrose, gelecekte değerli vaktimizi böyle sahte iddialarla boşa harcama.”</p>

    <p>Ambrose’tan yayılan öfkeyi hissedebiliyordum. Ateşe yakın durmaya benziyordu. “Peki, efendim.”</p>

    <p>Halime şükretmeye fırsat kalmadan Şansölye bana doğru döndü. “Ve sen, E’lir Kvothe, ileride daha adaplı davranışlar sergileyeceksin.” Sert sözleri ansızın “Eşşoğlusu, Eşşoğlusu” şarkısının melodisini neşeyle mırıldanmaya başlayan Elodin yüzünden heba oldu.</p>

    <p>Başımı eğerek kendimi gülmemeye zorladım. “Peki, efendim.”</p>

    <p>“Gidebilirsiniz.”</p>

    <p>Ambrose gerisingeri döndü ve oradan hışımla uzaklaştı, fakat kapıya varamadan Elodin şarkının sözlerini bağırmaya koyuldu.</p>

    <blockquote class="siir">
      <p><em>“Pek soylu bir eşektir, anlarsınız bir bakışta!</em></p>

      <p><em>Bindirir herkesi üstüne, bir bakır peni karşılığında!”</em></p>
    </blockquote>

    <p>Açık bir özür mektubu yazmak benim için gurur kırıcıydı, fakat dedikleri gibi en güzel intikam iyi yaşamaktır. Bu yüzden Ambrose’u kafama takmamaya ve At ile Dört’teki lüks yaşantımın tadını çıkarmaya karar verdim.</p>

    <p>Fakat bu intikamımı sadece iki gün sürdürebildim. Üçüncü günümde At ile Dört el değiştirdi. Kısa boylu, neşe dolu Caverin’in yerini uzun ince bir adam aldı. Yeni hancı artık hizmetime ihtiyaç duyulmadığını ve hava kararmadan önce odamı boşaltmamı söyledi.</p>

    <p>Bu tabii ki sinir bozucu bir durumdu, fakat nehrin bu yakasında kabiliyet mızıkasına sahip bir müzisyene iş vermek için can atacak en az dört beş han daha biliyordum.</p>

    <p>Gel gör ki Hollybrush’taki hancı benimle konuşmayı bile reddetti. Beyaz Geyik ve Kraliçenin Tacı mevcut müzisyenlerinden yeteri kadar hoşnuttu. Altın Midilli’de bir saat bekledikten sonra kibarca reddedildiğimi anladım. Kralın Çamı’ndan defedildiğimde asabım iyice bozulmuştu.</p>

    <p>Sebep Ambrose idi. Nasıl yaptığını bilmiyordum, ama tüm bunlara o sebep olmuştu. Belki rüşvet vermiş, belki de kızıl saçlı bir müzisyeni çalıştıracak hanın epey iş kaybedeceği söylentisini yaymıştı.</p>

    <p>Ben de nehrin bu yakasındaki diğer hanları dolaşmaya başladım. Lüks hanlar tarafından reddedilmiş olabilirdim, ama daha pek çok saygın işletme mevcuttu. Sonraki birkaç saat boyunca Çobanın Dinlencesini, Duvardaki Köpek’i, Notacı’yı ve Tabard’ı denedim. Ambrose işini tam yapmıştı; hanların hiçbiri benimle ilgilenmedi.</p>

    <p>Anker’ın Yeri’ne uğradığım sırada akşamın erken saatleriydi ve çabalarımı sürdürmemin yegâne sebebi keçi inadımdı. Ranza ve yemek kuponu için yeniden para ödemeden önce nehrin bu yakasındaki her hanı denemeye kararlıydım.</p>

    <p>Hana vardığımda Anker’ın ta kendisi kapının hemen yanında bir merdivene çıkmış, duvara uzun bir sedir kaplaması çakıyordu. Merdivenin ayakucuna kadar gittiğimde başını eğip bana baktı.</p>

    <p>“Demek o sensin,” dedi.</p>

    <p>“Pardon?” dedim şaşırarak.</p>

    <p>“Herifin biri uğradı. Kızıl saçlı bir müzisyeni işe almamın başıma bir sürü bela açacağını söyledi.” Kafasıyla lavtamı işaret etti. “Herhalde senden bahsediyordu.”</p>

    <p>“Peki,” dedim, lavta kutumun omuz askısını düzelterek. “Vaktinizi boşa harcamayacağım.”</p>

    <p>“Daha harcamadın,” diyerek merdivenden indi ve ellerini gömleğine sildi. “Burada biraz müzik hiç de fena olmaz.”</p>

    <p>Ona dikkatle baktım. “Hiç endişe etmiyor musunuz?”</p>

    <p>Yere tükürdü. “Kahrolası sivrisinekler güneşi bile satın alabileceklerini sanıyorlar, öyle değil mi?”</p>

    <p>“Ama bu sineğin bunu yapabilecek kadar parası var,” dedim sertçe. “Hatta isterse takım olsun diye gökteki ayı da alabilir.”</p>

    <p>Anker gülüp geçti. “Bana hiçbir halt yapamaz. Onun gibilerle işim yok, o yüzden müşterilerimi korkutup kaçıramaz. Hem han bana ait olduğu için zavallı Caverin’e yaptığı gibi burayı satın alıp beni kovamaz.”</p>

    <p>“Biri At ile Dört’ü satın mı aldı?”</p>

    <p>Anker bana soran gözlerle baktı. “Yoksa bilmiyor muydun?”</p>

    <p>Başımı yavaşça iki yana sallayarak bu bilgiyi sindirmek için bir süre duraksadım. Ambrose sırf beni işimden etmek amacıyla At ile Dört’ü satın almıştı. Hayır, öyle bir şey yapmayacak kadar akıllıydı. Muhtemelen bir tanıdığına borç vermiş ve bu harcamayı bir iş yatırımı olarak göstermişti.</p>

    <p>Peki ne kadar para harcamıştı? Bin talent mi? Beş bin mi? At ile Dört gibi bir hanın ne kadar ettiğini tahmin bile edemiyordum. Daha da kötüsü bunu çok kısa bir sürede başarmıştı.</p>

    <p>Duyduklarım bana yeni bir bakış açısı kazandırdı. Ambrose’un zengin olduğunu biliyordum, ama zaten bana kıyasla <em>herkes</em> zengindi. Hiç onun <em>ne kadar</em> zengin olduğunu ya da servetini bana karşı nasıl kullanabileceğini düşünmeye zahmet etmemiştim. Zengin bir baronun en büyük oğlunun sahip olduğu güce dair iyi bir ders almıştım.</p>

    <p>İlk defa Üniversite’nin sıkı kurallarla yönetildiğine sevindim. Böyle basit bir meselede bile bu kadar ileri gidebilen Ambrose, davranışlarına çekidüzen vermek zorunda kalmasa kim bilir nasıl yöntemlere başvururdu.</p>

    <p>Hanın ön kapısından başını uzatan genç bir kadın dikkatimi dağıttı. “Eh be, Anker!” diye bağırdı kadın. “Sen orada durmuş kıçını kaşırken ben burada koşturup duracak değilim! Biraz acele et!”</p>

    <p>Anker bıyık altından homurdanarak merdiveni aldı ve hanın yanındaki dar bir aralığa soktu. “O herife ne yaptın? Yoksa anasıyla mı düşüp kalktın?”</p>

    <p>“Aslına bakarsan hakkında bir şarkı yazdım.”</p>

    <p>Anker hanın kapısını açınca içerideki sohbetlerin uğultusu sokağa taştı. “Öyle bir şarkıyı dinlemek isterim,” deyip sırıttı. “Niye içeri gelip çalmıyorsun?”</p>

    <p>“Emin misin?” dedim, şansıma inanmakta zorlanarak. “Başına dert alacaksın.”</p>

    <p>“Dertmiş,” diyerek kıkırdadı. “Senin gibi bir çocuk dertten ne anlar? Sen doğmadan önce ben dertlerle boğuşuyordum. Senin adını bile bilmediğin dertlerim oldu.” Kapı eşiğinde durdu ve dönüp bana baktı. “Burada doğru düzgün bir şarkı dinlemeyeli epey oldu. Müziksiz kalmaktan hoşlandığımı söyleyemem. Müziksiz taverna, taverna değildir.”</p>

    <p>Gülümsedim. “Aynı fikirdeyim.”</p>

    <p>“Aslında sırf o zengin züppenin burnunu sürtmek için bile seni işe alırım,” dedi Anker. “Ama bir de iyi çalabiliyorsan...” Beni davet edercesine kapıyı daha da araladı. Burnuma talaş, alın teri ve pişmiş ekmek kokuları çalındı.</p>

    <p>Gecenin sonunda bir anlaşmaya vardık. Dönü başına dört gece sahne almam karşılığında üçüncü katta ufacık bir oda ve yemek vakitlerinde handa bulunursam kazanda pişenden pay hakkı kazandım. Doğrusu Anker yetenekli bir müzisyeni kelepir fiyatına çalıştırmış oluyordu, fakat anlaşmamızdan memnundum. Koğuş’a ve yatakhane komşularımın hakir bakışlarına kıyasla bunun çok daha iyi olduğu kesindi.</p>

    <p>Minik odamın tavanı aşağı doğru eğimliydi ve bu sebeple olduğundan daha küçük gözüküyordu. Küçük bir masadan, bir tahta sandalyeden ve tek bir tahta raftan ibaret mobilyalardan fazlası olsaydı, oda çok sıkışık bir yer haline gelecekti. Yatağım tıpkı Koğuş’takiler gibi sert ve dardı.</p>

    <p>Biraz yıpranmış <em>Söylem ve Mantık</em> kitabımı masanın üzerindeki rafa, lavta kutumu da bir köşeye koydum. Pencereden baktığım zaman serin sonbahar havasında Üniversite’nin kıpraşmayan ışıklarını görebiliyordum.</p>

    <p>Evimdeydim.</p>

    <p class="paragraf">Geçmişe bakınca Anker’ın Yeri’ne kapağı atarak ne kadar şanslı olduğumu görüyorum. Oradaki dinleyicilerin At ile Dört’tekiler kadar zengin olmadıkları muhakkaktı, fakat beni soyluların asla yapmadıkları bir şekilde takdir ediyorlardı.</p>

    <p>Ayrıca At ile Dört’teki süitim lüks olmasına rağmen Anker’ın Yeri’ndeki odam <em>rahattı.</em> Bunu daha iyi anlayabilmek için pabuçları düşünün. Bulabildiğiniz en büyük çifti değil, ayağınıza en iyi olanı giymek istersiniz. Anker’ın Yeri’ndeki minik odam zaman içinde gözüme dünyadaki diğer her yerden daha rahat bir ev gibi gelecekti.</p>

    <p>Fakat o anda Ambrose’un bana nelere mal olduğunu düşünerek öfkeden köpürüyordum. Bu yüzden oturup zehir zemberek bir açık özür mektubu yazdım. Mektubum bir sanat eseriydi. Duyduğum pişmanlıktan dövünüyordum. Bir okul arkadaşıma çamur attığım için kendimi yerden yere vuruyordum. Ayrıca mektuba şarkının sözlerinin yanı sıra iki yeni dize ve bütün notaları da ekledim. Ardından şarkıda yer alan müstehcen, yılışık nüktelerin her birini tüm çıplaklığıyla açıklayarak özür üstüne özür diledim.</p>

    <p>Kıymetli paracıklarımdan dört mangır harcayarak kalem ve mürekkep satın aldım, sonra da sınav sırama karşılık Jaxim’den sözünü aldığım kıyağı kullandım. Jaxim’in tanıdıklarından biri bir matbaada çalışıyordu. Onun yardımıyla mektubun yüzden fazla kopyasını çıkardık.</p>

    <p>Güz döneminden bir gece önce Wil, Sim ve ben nehrin her iki yakasını da dolaşarak bulabildiğimiz tüm düzgün yüzeylere bu kopyaları yapıştırdık. Üstelik de Simmon’un sırf bu iş için simya yoluyla ürettiği harika bir yapıştırıcı kullanarak. Yapıştırıcı madde boya gibi sürülüyor, bir süre sonra cam gibi şeffaf ve çelik kadar sert bir halde kuruyup kalıyordu. Kâğıtları çıkarmak isteyenin çekice ve keskiye ihtiyacı olacaktı.</p>

    <p>Şimdi düşünüyorum da o küstahça davranışım öfkeli bir boğayı daha da kızdırmak kadar aptalcaydı. Ve tahmin yürütmem gerekirse, Ambrose’un en sonunda beni öldürmeye çalışmasının da başlıca sebebiydi.</p>
  </div>
</body>
</html>
