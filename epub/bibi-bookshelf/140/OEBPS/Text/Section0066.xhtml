<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Elli Altıncı Bölüm</h1>

    <h2 class="baslik_2 sigil_not_in_toc">Hamiler, Kızlar ve Metheglin</h2>

    <p>Stanchion kalabalığın fikrini alırken lavtamın kopuk telini çıkartarak vakit öldürdüm. Ellerim teli sökmeye yönelik rutin hareketleri yaparken içim içimi yiyordu. Alkışlar kesildikten sonra içim yine şüpheyle dolmuştu. Tek bir şarkı, becerimi ispatlamak için yeterli miydi? Ya dinleyiciler o tepkiyi benim şarkıyı çalışıma değil de şarkının kendisine verdilerse? Peki ya doğaçlama çaldığım son bölüm? Belki de şarkı sadece bana tam gelmişti...</p>

    <p>Kopuk teli çıkarma işini bitirdikten sonra ona üstünkörü bir göz attım ve kafamdaki bütün düşünceler uçup gitti.</p>

    <p>Tel sandığım gibi yıpranmış ya da kusurlu değildi. Kopuk uç bir bıçak ya da makasla kesilmişçesine dümdüzdü.</p>

    <p>Bir süreliğine tele sersem sersem baktım. Biri lavtamı mı kurcalamıştı? Mümkün değildi. Onu gözümün önünden hiç ayırmamıştım. Hem zaten Üniversite’den ayrılmadan önce ve sahneye çıkmadan evvel telleri birer kez daha kontrol etmiştim. Peki bu nasıl olmuştu?</p>

    <p>Öyle kara kara düşünürken kalabalığın sustuğunu fark ettim. Başımı kaldırınca Stanchion’un sahne basamaklarından sonuncusunu çıkmakta olduğunu gördüm. Onu karşılamak için hemen ayağa kalktım.</p>

    <p>Yüzünde hoşnut ama onun haricinde anlaşılmaz bir ifade vardı. Bana yaklaşırken karnım düğümlendi. Benden önce başarı sağlayamamış iki müzisyene yaptığı gibi elini uzatınca da hayallerim yıkıldı.</p>

    <p>Yüzüme en iyi tebessümümü oturtup kendi elimi uzattım. Ben babamın oğluydum ve bir kumpanyacıydım. Bu reddi Edema Ruhların ağırbaşlılığıyla karşılayacaktım. En ufak bir yeis sergilemem için önce yerin yarılıp bu parıltılı, şatafatlı tavernayı yutması lazımdı.</p>

    <p>Ayrıca beni seyreden kalabalığın arasında Ambrose da vardı. Ona bu durum karşısında en ufak bir tatmin yaşatmam için yerin yarılıp Eolian’ı bırak, Imre’yi ve hatta bütün Centhe Denizi’ni bütün bütün yutması gerekirdi.</p>

    <p>Bu yüzden suratımda kocaman bir tebessümle Stanchion’un elini sıktım. Ve o eli sallarken avucumda bir şey hissettim. Başımı indirince gümüşi bir pırıltıyla karşılaştım. Kabiliyet mızıkamla.</p>

    <p>Yüzümdeki ifade herhalde görmeye değerdi. Kafamı kaldırıp Stanchion’a baktım. Işıltılı gözlerinden birini kırptı.</p>

    <p>Döndüm ve herkesin görmesi için minyatür mızıkamı havaya kaldırdım. Eolian’da yine yer yerinden oynadı. Tezahüratlar bu defa tebrik için yükseldi.</p>

    <p class="paragraf">“Bana söz ver,” dedi kıpkırmızı gözlerle Simmon. “Bir daha beni uyarmadan o şarkıyı çalmayacaksın. Sakın ha.”</p>

    <p>“O kadar kötü müydü?” diye mutluluktan başım dönerek sordum.</p>

    <p>“Hayır!” derken neredeyse haykırdı Simmon. “Hiç... hiç...” Birkaç saniyeliğine bocaladı, ardından başını avuçlarına koyup hüngür hüngür ağlamaya başladı.</p>

    <p>Wilem onu korumak istercesine bir kolunu Simmon’a doladı. Simmon en ufak bir utanç belirtisi göstermeksizin dostunun omzuna yaslandı. “Simmon’umuz hassas bir kalbe sahiptir,” dedi Wil nazikçe. “Sanırım şarkını çok beğendiğini kastediyordu.”</p>

    <p>Wilem’in gözlerinin de kızarmış olduğunu fark ettim. Bir elimi Simmon’un sırtına koydum. “İlk duyduğumda beni de fena çarpmıştı,” dedim açık açık. “Ben dokuz yaşımdayken ebeveynim onu Kışortası Şenliği sırasında söylemişti. Sonraki iki saat boyunca perişandım. Sahneye çıkacak durumda olmadığım için <em>Domuz Çobanı ve Bülbül</em>’deki rolümü oynayamadım.”</p>

    <p>Simmon kafa sallayarak kendini iyi hissettiğini, fakat yakın bir zamana kadar konuşamayacak durumda olduğu için işime bakmamı belirten bir hareket yaptı.</p>

    <p>Tekrar Wilem’e doğru döndüm. “O şarkının insanları böyle etkilediğini unutmuştum,” diye geveledim.</p>

    <p>“Kendini affettirmek istiyorsan bize kuyruklu ısmarlamanı öneririm,” dedi Wilem dobra dobra. “Veya daha kaba konuşmam gerekiyorsa kaptı-kaçtı. Ama zaten mızıka kazanman halinde bizi eve bir içki nehrinde götüreceğini söylemiştin. Sanırım öyle bir söz verdiğine vereceğine pişman olacaksın, çünkü bu akşam kurşun tabanlı kafa çekme pabuçlarımı giyiyorum.”</p>

    <p>Stanchion’un arkamdan kıkırdadığını duydum. “Yoksa bunlar kastrato olmayan o iki dostun mu?” Simmon bu sözler karşısında burnunu koluna silip kendini biraz toparlayacak kadar şaşırdı.</p>

    <p>“Wilem, Simmon, bu Stanchion.” Simmon kafa salladı. Wilem hafifçe eğilerek selam verdi. “Stanchion, bara kadar gitmemize yardımcı olur musun? Dostlarıma içki ısmarlayacağıma söz vermiştim.”</p>

    <p><em>“Ler,”</em> diye düzeltti Wilem. “İçki<em>ler.</em>”</p>

    <p>“Pardon, içki<em>ler,</em>” dedim çoğul ekine vurgu yaparak. “Onlar olmasaydı buraya gelemezdim.”</p>

    <p>“Ah,” dedi Stanchion sırıtarak. “Anladım. Öyleyse onun hamileri sayılırsınız.”</p>

    <p class="paragraf">Zafer için verilen maşrapanın teselli için verilenle aynı olduğunu öğrendim. Stanchion nihayet bizi insan kalabalığının arasından geçirip bardaki yeni yerimize oturtmayı başardığında maşrapa beni bekliyordu. Hatta Stanchion hamilerin de ganimetten pay almaları gerektiğini söyleyerek Simmon ile Wilem’e kuyruklu ısmarladı. Hızla hafifleyen kesem adına ona teşekkür ettim.</p>

    <p>Hep birlikte içkilerin gelmesini beklerken ben meraklı gözlerle maşrapamın içine bakmaya çalıştım ve bunu oturarak yapamayacağımı anladım.</p>

    <p>“Metheglin,” diye bilgi verdi Stanchion. “Bir dene. Bana daha sonra teşekkür edersin. Memleketimde ondan içmek için ölülerin bile dirildiği söylenir.”</p>

    <p>Hayali bir şapkanın ucundan tutarak onu selamladım. “Şerefine.”</p>

    <p>“Senin ve ailenin şerefine de,” diye kibarca karşılık verdi.</p>

    <p>Kafamı toparlayabilmek için vakit kazanma niyetiyle upuzun maşrapadan bir yudum içtim ve ağzımın içinde harikulade bir şey oldu: serin bahar balı, yonca, kakule, tarçın, üzüm, yanık elma, ballı incir ve berrak kuyu suyu birbirine karıştı. Metheglini daha başka nasıl anlatabilirim bilmiyorum. Denemediyseniz bu içkiyi tam olarak anlayabilmeniz mümkün değildir. Denediyseniz de tadını hatırlamak için bana ihtiyaç duymazsınız.</p>

    <p>Kaptı-kaçtının orta boy bardaklarda geldiğini görmek içimi rahatlattı. Stanchion bir tane de kendine söylemişti. Dostlarım siyah şarabı maşrapalardan içerlerse, onları nehrin ötesine kadar el arabasıyla taşımam gerekecekti.</p>

    <p>“Savien’in şerefine!” diye kadeh kaldırdı Wilem.</p>

    <p>“Al benden de o kadar!” dedi Stanchion, kendi bardağını kaldırarak.</p>

    <p>“Savien’e...” dedi ağlamaklı sesiyle ancak o kadarını söyleyebilen Simmon.</p>

    <p>“...ve Aloine’e,” diyerek koca maşrapamı onların bardaklarına değdirdim.</p>

    <p>Stanchion kuyruklusunu gözlerimi sulandıran bir kolaylıkla içip bitirdi. “Eee,” dedi, “seni hayranlarınla baş başa bırakmadan önce bir şey sormam lazım. Öyle yapmayı nereden öğrendin? Yani eksik telle çalmayı?”</p>

    <p>Biraz düşündüm. “Hikâyenin uzun versiyonunu mu dinlemek istersin, yoksa kısasını mı?”</p>

    <p>“Şimdilik kısası yeterli.”</p>

    <p>Gülümsedim. “Öyleyse kendi kendime tesadüfen öğrendim.” Bir şeyi fırlatıp atarmış gibi öylesine bir hareket yaptım. “Boşa geçen çocukluğumdan baki kaldı.”</p>

    <p>Stanchion keyifli bir ifadeyle beni uzun uzun süzdü. “Sanırım bunu hak ettim. Bir dahaki sefere uzun versiyonu isteyeceğim.” Derin bir nefes alıp etrafına bakınırken kulağındaki altın küpe savrularak ışığı yansıttı. “Gidip kalabalığın arasına karışacağım. İnsanların bir anda başına üşüşmelerini engellemeye çalışacağım.”</p>

    <p>Rahat bir iç geçirdim. “Teşekkürler, bayım.”</p>

    <p>Başını iki yana sallayarak barın arkasındaki birine el etti. Barmen ona hemen maşrapasını getirdi. “Bu akşamın erken saatlerinde bana ‘bayım’ diye hitap etmen uygundu. Ama artık senin için Stanchion’um.” Benden tarafa baktı ve ben de gülümseyerek kafa salladım. “Peki ya ben sana ne diyeyim?”</p>

    <p>“Kvothe,” dedim. “Sadece Kvothe.”</p>

    <p>“Sadece Kvothe,” diyen Wilem arkamdan kadeh kaldırdı.</p>

    <p>“Ve Aloine,” diye ekledi Simmon ve başını koluna yaslayıp usulca ağlamaya başladı.</p>

    <p class="paragraf">Beni görmeye ilk gelen Kont Threpe oldu. Yakından bakıldığında daha kısa boylu ve yaşlı duruyordu. Fakat gözleri parıl parıldı ve şarkımdan gülerek bahsetti.</p>

    <p>“Sonra tel kopuverdi!” dedi ellerini delicesine sallayarak. “Aklımdan yalnızca, <em>şimdi değil! Şarkı daha bitmedi!</em> düşünceleri geçti. Elindeki kanı görünce yüreğim burkuldu. Önce bize, sonra tellere baktın ve sessizlik arttıkça arttı. Sonra ellerini tekrar lavtana götürdün. <em>Amma cesur bir çocuk. Ama fazla cesur. Kopuk bir şarkının sonunu bozuk bir lavtayla kurtaramayacağını bilmiyor,</em> diye düşündüm. Ama kurtardın!” Sanki tüm dünyaya birden şaka yapmışım gibi kocaman bir kahkaha attı ve durduğu yerde dans etti.</p>

    <p>Ağlamayı bırakan ve körkütük sarhoşluğa doğru emin adımlarla ilerleyen Simmon da onunla birlikte güldü. Wilem adama karşı nasıl davranacağını kestiremez gibiydi ve onu ciddi bakışlarla süzüyordu.</p>

    <p>“Bir gün gelip evimde çalmalısın,” dedi Threpe, ardından çabucak elimi tuttu. “Şimdi bu konuda konuşmayacağız ve daha fazla vaktini almayacağım.” Gülümsedi. “Ama gitmeden önce sana son bir soru sormak istiyorum. Savien, Amyrlerin arasında kaç yıl kaldı?”</p>

    <p>Cevabı düşünmeme gerek yoktu. “Altı. Üç yıl kendini ispatladı, üç yıl da onlardan eğitim aldı.”</p>

    <p>“Altı sana iyi bir sayı gibi geliyor mu?”</p>

    <p>Konuyu nereye çektiğini anlayamadım. “Altı pek de şanslı bir sayı değildir,” yanıtını verdim. “İyi bir sayı istersem yediye çıkarım.” Omuz silktim. “Veya üçe inerim.”</p>

    <p>Threpe çenesini sıvazlayarak sözlerimi değerlendirdi. “Haklısın. Zaten Amyrlerin arasında altı yıl geçirmesi, Aloine’e yedinci senede döndüğü anlamına gelir.” Elini cebine daldırıp en az üç farklı para biriminde bir avuç sikke çıkardı. O yığının içinden yedi talent ayırıp avucuma tutuşturdu.</p>

    <p>“Lordum,” diye kekeledim, “paranızı alamam.” Beni asıl hayrete düşüren para değil miktarı olmuştu.</p>

    <p>Threpe şaşkın şaşkın baktı. “Niye ki?”</p>

    <p>Ağzım açık halde kalakaldım.</p>

    <p>Threpe kıkırdayarak parmaklarımı sikkelerin üstüne kapattı. “Bu çaldığın şarkı için bir mükâfat değil. Şey, aslında öyle, ama daha ziyade çalmayı sürdürmen, kendini geliştirmen için bir teşvik. Yani parayı müzik için veriyorum.”</p>

    <p>Omuz silkti. “Bak, bir defne ağacı büyümek için yağmura ihtiyaç duyar. O konuda bir şey yapamam. Ama yağmurda birkaç müzisyenin başlarını bir çatının altına sokmalarını sağlayabilirim, öyle değil mi?” Yüzünde muzip bir tebessüm belirdi. “O yüzden defnelerle ilgilenme ve onları ıslak tutma işini Tanrı’ya bırakıyorum. Ben de müzisyenlerle ilgilenerek onları kuru tutacağım, çünkü aklım o kadarına yetiyor.”</p>

    <p>Bir müddet sessiz kaldım. “Düşündüğünüzden daha akıllı olabilirsiniz.”</p>

    <p>“Eh,” dedi kendinden hoşnut görünmemeye gayret ederek, “başkalarının yanında böyle konuşma, yoksa benden akıllıca bir şeyler beklemeye başlarlar.” Arkasına dönüp kalabalığın arasında çabucak kayboldu.</p>

    <p>Yedi talenti cebime indirirken üzerimden büyük bir ağırlığın kalktığını hissettim. Adeta idamın eşiğinden dönmüştüm. Belki de gerçek anlamda öyleydi, zira borcumu ödememem halinde Devi’nin bana neler yapacağını bilmiyordum. İki aydan beri ilk defa rahat bir nefes aldım; çok da iyi geldi.</p>

    <p>Threpe gittikten sonra mızıkalı müzisyenlerden biri gelip beni tebrik etti. Onun ardından Cealdimli bir faizci elimi sıkıp bana içki ısmarlamak istedi.</p>

    <p>Sonra önemsiz bir soylu, bir diğer müzisyen ve güzel bir genç bayan yanıma uğradı. İlk başta kadının Aloine olabileceğini sandım, ta ki sesini duyana dek. Yerel bir faizcinin kızıydı. Benimle kısa bir süre havadan sudan konuştuktan sonra yanımdan ayrılmaya davrandı. Kabalığımın farkına son anda vararak gitmeden önce elini öptüm.</p>

    <p>Bir müddet sonra tüm suratlar birbirine benzemeye başladı. İnsanlar teker teker yanıma gelip bana saygılarını ve iltifatlarını sunuyorlar, elimi sıkıyorlar, tavsiyeler veriyorlar, kıskançlıklarını ve hayranlıklarını dile getiriyorlardı. Stanchion sözünü tutup aynı anda başıma üşüşmelerini engellese de fazla geçmeden kimseyi birbirinden ayıramaz oldum. Metheglinin faydası dokunduğu da söylenemezdi.</p>

    <p>Ambrose’a bakmayı akıl etmeden önce ne kadar vakit geçti bilmiyorum. Odayı gözlerimle taradıktan sonra Wilem’le beraber şilinler kullanarak bir oyun oynayan Simmon’u dirseğimle dürttüm. “Sevgili dostumuz nerelerde?” diye sordum.</p>

    <p>Simmon bana bön bön bakınca kinayemi anlayamayacak kadar sarhoş olduğunu fark ettim. “Ambrose,” diye netleştirdim. “Ambrose nerede?”</p>

    <p>“Çekip gitti,” diye asabi bir sesle duyurdu Wilem. “Şarkın biter bitmez. Sen daha mızıkanı bile almamışken.”</p>

    <p>“Anladı. Anladı,” diye neşe içinde tekrarladı Simmon. “Mızıkanı alacağını anladı ve izlemeye dayanamadı.”</p>

    <p>“Giderken berbat bir hali vardı,” dedi Wilem hafif bir garezle. “Rengi atmıştı ve tir tir titriyordu. Sanki birinin gece boyunca içkisine işediğini öğrenmiş gibiydi.”</p>

    <p>“Belki de biri sahiden işemiştir,” dedi Simmon alışılmadık bir hırçınlıkla. “Elimden gelse ben işerdim.”</p>

    <p>“Titriyordu ha?” diye sordum.</p>

    <p>Wilem kafa salladı. “Hem de nasıl. Karnına yumruk yemiş gibiydi. Giderken Linten’in koluna girmişti.”</p>

    <p>Bulgular kulağıma tanıdık geldi. Bağcı ürpertisine benziyordu. Aklıma bir kurt düştü. Ambrose’u hayal ettim: Beni o güne dek dinlediği en güzel şarkıyı çalarken izlemiş, mızıkayı kazanacağımı anlamıştı.</p>

    <p>Bariz bir harekette bulunamazdı, fakat bir parça iplik ya da masadan uzun bir kıymık bulmuş olabilirdi. Hangisini kullanırsa kullansın lavtamın teliyle çok zayıf bir bağ kurabilirdi; en fazla yüzde bir, hatta belki onun bile onda biri.</p>

    <p>Ambrose’u kendi vücut ısısını çekerken, ürperti yavaş yavaş kollarına ve bacaklarına yayılırken hayal ettim. Titriyor, giderek daha zor nefes alıyor, sonunda tel kopuveriyordu...</p>

    <p>Yine de şarkımı tamamlamıştım. Bu düşünce karşısında sırıtmadan edemedim. Tabii tüm bunlar bir varsayımdan ibaretti, ama bir şeyin o teli kopardığı kesindi ve Ambrose’un böyle bir işe kalkışabileceğinden en ufak bir şüphem yoktu. Dikkatimi tekrar Simmon’a verdim.</p>

    <p>“...sokup ona, <em>Kröze’de tuzlarımı birbirine karıştırıp beni neredeyse bir günlüğüne kör edişini affediyorum. Evet. Cidden. Hadi, iç bakalım!</em> diyesim geldi. Ha!” Kendini intikam fantezilerine kaptıran Simmon bir kahkaha attı.</p>

    <p>Ziyaretçilerimin sayısı yavaş yavaş azaldı: benim gibi bir lavtacı, sahnede gördüğüm o mızıkalı çalgıcı, yerel bir tüccar. Uzun, yağlı saçlara ve Vintas aksanına sahip leş gibi parfüm kokan bir beyefendi sırtımı sıvazlayıp bana “yeni teller için” bir kese para verdi. Adamı sevmesem de keseyi aldım.</p>

    <p>“Niye herkes aynı şeyi yapıp duruyor?” diye bana sordu Wilem.</p>

    <p>“Neyi?”</p>

    <p>“Elini sıkmak için gelenlerin yarısı şarkının ne kadar güzel olduğunu söylüyor. Diğer yarısı şarkıdan hiç bahsetmiyor ve sadece onu kopuk telle çalışını övüyor. Şarkıyı hiç dinlememişler gibi.”</p>

    <p>“İlk yarı müzikten anlamıyor,” dedi Simmon. “Sadece müzikten anlayan insanlar sevgili E’lirimizin bu gece neyi başardığının farkındalar.”</p>

    <p>Wilem düşünceli bir sesle homurdandı. “Demek altı telle çalmak o kadar zor, öyle mi?”</p>

    <p>“Bugüne kadar ‘Damdaki Sincap’ şarkısını bile tam bir tel takımı olmadan çalan birini görmedim,” dedi Simmon ona.</p>

    <p>“Eh,” dedi Wilem bana, “sen yaparken kolay gözüktü. Madem ki o Yll meyve içkisini bırakacak kadar aklını başına topladın, sana Cealdim krallarının gözdesi kuyrukludan ısmarlamama ne dersin?”</p>

    <p>Aslında Wilem bana iltifat ediyordu, fakat tam kendimi yeniden ayık hissetmeye başlamışken bu teklifi kabul etmeye gönlüm yoktu.</p>

    <p>Neyse ki tebriklerini sunmaya gelen Marea sayesinde bahane bulmaktan kurtuldum. Marea mızıka için sınanıp başarısız olan o sarı saçlı arpçıydı. Bir an için onun şarkımdaki Aloine olabileceğini düşündüm, ama onu azıcık dinledikten sonra olamayacağını anladım.</p>

    <p>Yine de çok hoş bir kızdı. Sahnede göründüğünden bile daha güzeldi ki bu durum herkes için geçerli olmazdı. Sohbetimiz sırasında Imre meclisi üyelerinden birinin kızı olduğunu öğrendim. Altın sarısı saçları ve açık mavi renkli elbisesi, gözlerinin koyu maviliğini yansıtır gibiydi.</p>

    <p>Tüm güzelliğine rağmen ona hak ettiği dikkati veremedim. Şarkımda Aloine’i seslendiren kişiyi bulmak için bardan ayrılmaya can atıyordum. Bir süre konuşup gülüştük, sonra da nazik sözlerle ve tekrar konuşma vaatleriyle ayrıldık. Marea şahane kıvrımlara sahip vücut hatlarıyla kalabalığın arasına karıştı.</p>

    <p>“O utanç verici rezalet de neyin nesiydi?” diye asabiyetle sordu Wilem, kız gözden kaybolduktan sonra.</p>

    <p>“Ne?” diye sordum.</p>

    <p><em>“Ne?”</em> diye sesimi taklit etti. “Sahiden de bu kadar kalın kafalı mısın? Öyle güzel bir kız onun sana iki gözle attığı bakışı bana tek gözle atsaydı... şimdiye dek kendimizi bir odaya kapatmıştık desem anlarsın herhalde.”</p>

    <p>“Sadece tebriklerini sunmaya gelmişti,” diye karşı çıktım. “Öylesine konuştuk işte. Benden bazı arp hareketleri göstermemi istedi, ama arp çalmayalı çok uzun zaman oldu.”</p>

    <p>“Böyle davetleri reddetmeyi sürdürürsen daha da çok olacak,” dedi Wilem dobra dobra. “Bir tek önünde soyunmadığı kalmıştı.”</p>

    <p>Sim bana doğru yaslanıp elini omzuma koydu. O haliyle endişeli bir dost tablosu çiziyordu. “Kvothe, ben de seninle bu konuda konuşmak istiyordum. Sahiden de kızın sana ilgi duyduğunu anlamadıysan, kadınlar hakkında çok ahmak olduğunu kabul etmen gerekir. Belki de bu işleri bırakıp rahip olmalısın.”</p>

    <p>“İkiniz de kafayı bulmuşsunuz,” dedim utancımı gizlemek için. “Yoksa sohbetimiz sırasında bir meclis üyesinin kızı olduğunu duymadınız mı?”</p>

    <p>“Yoksa,” diye aynı ses tonuyla karşılık verdi Wil, “sana nasıl baktığını görmedin mi?”</p>

    <p>Kadınlar hakkında son derece tecrübesiz olduğumun farkındaydım, fakat bunu açığa vurmak gibi bir niyetim yoktu. Bu yüzden elimi sallayarak son yorumu geçiştirdim ve taburemden kalktım. “Her nedense niyetinin benimle barın hemen arkasında iş bitirmek olduğunu sanmıyorum.” Biraz su içip pelerinimi düzelttim. “Şimdi gidip Aloine’imi bulmalı ve ona en içten teşekkürlerimi sunmalıyım. Nasıl görünüyorum?”</p>

    <p>“Ne fark eder ki?” diye sordu Wilem.</p>

    <p>Simmon onun dirseğine dokundu. “Anlamadın mı? Bir meclis mensubunun daracık korseli kızından daha tehlikeli bir av peşinde.”</p>

    <p>Tiksinmiş bir yüz ifadesiyle onlara arkamı döndüm ve salondaki kalabalığa daldım.</p>

    <p>Aradığım kadını nasıl bulacağıma dair bir fikrim yoktu. Budala, romantik bir yanım onu gördüğüm zaman tanıyacağımı düşünüyordu. Görünüşü sesinin yarısı kadar güzelse karanlıkta yanan bir mum gibi kendini belli ederdi.</p>

    <p>Fakat bunları düşünürken daha akıllı bir yanım kulağıma fısıldadı. <em>Ümitlenme,</em> dedi bu yanım. <em>Sakın bir kadının Aloine’i söyleyen o ses kadar parlayacağını hayal etme.</em> Her ne kadar huzur verici olmasa da bu yanımın doğruyu söylediğini biliyordum. Tarbean sokaklarında onu dinlemeyi öğrenmiş, bu sayede hayatta kalabilmiştim.</p>

    <p>Eolian’ın zemin katında gezinerek kimi aradığımı bilmeden bakındım. Bazen insanların gülümsedikleri ya da el salladıkları oluyordu. Beş dakika sonra görülebilecek tüm yüzleri görmüştüm ve ikinci kata çıktım.</p>

    <p>Burası bir balkon gibiydi, fakat basamak şeklinde yükselen koltuklar yerine zemin kata bakan, alçaktan yükseğe doğru sıralanmış masalara sahipti. Aloine’imi arayarak masaların arasında ilerlerken akıllı yanım kulağıma fısıldamayı sürdürdü. <em>Ümitlenme. Yoksa eline sadece hüsran geçer. O kadının sandığın kadar güzel olmadığını görünce hayallerin yıkılır.</em></p>

    <p>İkinci katı aramayı bitirdiğim sırada yeni bir korkuya kapıldım. Ben barda oturup metheglin içerken ve tebrikleri kabul ederken o kadın tavernadan ayrılmış olabilirdi. Şarkım biter bitmez yanına gitmeli, önüne diz çökmeli ve tüm kalbimle ona teşekkür etmeliydim. Ya sahiden de gitmişse? Ya kimse onun kim olduğunu ya da nereye kaybolduğunu bilmiyorsa? Eolian’ın en üst katına çıkan merdiveni tırmanırken karnımın tam ortasına bir endişe yumağı çöktü.</p>

    <p><em>Bak ümidin nelere mal oldu,</em> dedi içimdeki ses. <em>Aradığın kadın ortadan kayboldu ve sana sadece kendine işkence edebileceğin parlak, budalaca düşlerin kaldı.</em></p>

    <p>Son kat üçünün içinde en küçük olanıydı ve sahnenin epey yukarılarında üç duvara tutunan ince bir hilalden ibaretti. Burada masalar ve koltuklar daha geniş aralıklarla yerleştirilmişti ve daha seyrek kullanılıyordu. Bu kat sakinlerinin büyük bölümünü çiftlerin oluşturduğunu fark ettim ve masadan masaya dolaşırken kendimi bir röntgenci gibi hissetmekten alıkoyamadım.</p>

    <p>Sakin görünmeye çalışarak sohbet eden ve içki içen yüzlere baktım. Son masaya yaklaşırken endişelerim giderek arttı. Bu masa tam köşede bulunduğu için ona hiçbir şey yokmuş gibi yaklaşmam mümkün değildi. Orada oturan biri açık, diğeri koyu renkli saçlara sahip çiftin sırtı bana dönüktü.</p>

    <p>Ben yaklaşırken saçları açık renkli olan güldü ve gözüme mağrur, yakışıklı bir yüz ilişti. Bir adam. Dikkatimi saçları koyu renkli ve uzun olan kadına verdim. Son ümidime. Onun Aloine’im olacağını biliyordum.</p>

    <p>Bir adım daha atınca kadının yüzünü gördüm. Daha doğrusu adamın. İkisi de erkekti. Aloine’im gitmişti. Onu kaybetmiştim ve bunun bilinciyle kalbim göğsümdeki yerinden devrilip ayaklarımın arasına düştü.</p>

    <p>Adamlar başlarını kaldırdılar. Saçları açık renkli olan bana gülümsedi. “Bak, Thria, genç altı telli bize saygılarını sunmaya gelmiş.” Beni tepeden tırnağa süzdü. “Pek de hoşmuşsun. Bizimle bir şeyler içmek ister misin?”</p>

    <p>“Hayır,” diye utanarak mırıldandım. “Birini arıyordum.”</p>

    <p>“Eh, birini buldun,” dedi adam tasasızca ve koluma dokundu. “Benim adım Fallon ve bu da Thria. Gel otur. Söz veriyorum, Thria’nın seni kapıp evine götürmesine mâni olacağım. Müzisyenlere karşı büyük bir zaafı vardır.” Bana cezbedici bir şekilde tebessüm etti.</p>

    <p>Bir mazeret mırıldanıp gitmek üzere döndüm. Kendimi aptal yerine koyup koymadığımı düşünemeyecek kadar dertliydim.</p>

    <p>Merdivene doğru uzanan yalnız yolumda ilerlerken akıllı yanım beni azarladı, <em>işte ümit etmenin sonu budur,</em> dedi. <em>Avucunu yalarsın. Yine de o kadını bulamaman iyi oldu. Asla sesi kadar güzel olamazdı. Yanan gümüş gibi, nehir taşlarına vuran ay ışığı gibi, dudaklarına değen bir tüy gibi parlak ve müthiş sesi kadar güzel olamazdı.</em></p>

    <p>Kimse beni lafa tutmasın diye gözlerimi yere dikerek merdivenin ilk basamağına adım attım.</p>

    <p>İşte o anda kulağıma bir ses ilişti; yanan gümüş gibi, yanağıma konan buse gibi bir ses. Başımı sevinçle kaldırırken o sesin Aloine’imden geldiğini biliyordum. Başımı kaldırdım, onu gördüm ve aklımdan tek bir sözcük geçti.</p>

    <p>Güzel.</p>
  </div>
</body>
</html>
