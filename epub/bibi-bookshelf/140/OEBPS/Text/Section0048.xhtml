<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Otuz Sekizinci Bölüm</h1>

    <h2 class="baslik_2 sigil_not_in_toc">Fakülte’de Sempati</h2>

    <p>Fakülte, Üniversite’nin en eski binasıydı. Yüzyıllar geçtikçe her yöne doğru genişlemiş, büyüdükçe daha küçük binaları ve avluları içine almıştı. Uzaktan bakıldığında, kaplayabileceği kadar geniş bir alanı kaplamaya çalışan hırslı bir yosun türüne benziyordu.</p>

    <p>Binanın içinde yolunuzu bulmanız oldukça zordu. Koridorlar olmadık köşelerden dönüyor, beklenmedik yerlerde son buluyor ve dolambaçlı güzergâhlar izliyordu. Aralarında sadece beş metre bulunan bir odadan diğerine gitmek rahatlıkla yirmi dakika sürebiliyordu. Tabii tecrübeli öğrencilerin bildikleri kestirme yollar yok değildi; hedefe ulaşmak için hangi çalışma odasından veya konferans salonundan geçileceği gibi.</p>

    <p>Avlulardan en az biri tamamen tecrit edilmişti ve oraya erişim sadece bir pencere aşılarak sağlanabiliyordu. Söylentilere bakılırsa içinde öğrencilerin bulunduğu kimi odaların kapısı tuğlalarla örülerek ebediyen kapatılmıştı. Geceleri bu öğrencilerin hayaletleri koridorlarda geziyor, alınyazılarına feryat ederek Yemekhane’deki yemeklerden yakınıyordu.</p>

    <p>İlk dersim Fakülte’deydi. Neyse ki Koğuş’taki komşularım sayesinde Fakülte’de yol bulmanın güçlüğünden haberdardım, bu yüzden yolumu kaybetmeme rağmen ders başlamadan sınıfıma ulaşabildim.</p>

    <p>İlk dersimin verileceği yerin küçük bir tiyatroya benzediğini görmek beni şaşırttı. Yükseltilmiş bir kürsünün karşısına yarım daireler şeklinde kat kat sıralar diziliydi. Kumpanyam büyükçe şehirlerde buna benzer yerlerde gösteriler düzenlemişti. Arkalarda bir yere otururken bu düşünce beni az da olsa rahatlattı.</p>

    <p>İçim kıpır kıpır bir halde diğer öğrencilerin sınıfa girmelerini seyrettim. Herkes benden en az birkaç yaş daha büyüktü. Ben ilk otuz sempati bağını kafamdan geçirirken, heyecan içindeki öğrencilerin ardı arkası kesilmiyordu. Sonunda sayımız elliyi buldu. Sınıfın yaklaşık dörtte üçünü doldurmuştuk. Bazıları yanlarında kâğıt kalem ile üzerinde yazmak için mukavva getirmişlerdi. Bazılarının yanlarında balmumu tabletler vardı. Benim hiçbir şeyim yoktu, ama fazla endişelenmiyordum. Kendimi bildim bileli güçlü bir hafızaya sahip olagelmiştim.</p>

    <p>Hemme Hoca içeri girdi ve kürsüye çıkıp taştan yapılma büyük bir çalışma masasının arkasında durdu. Koyu renkli hoca cüppesinin içinde etkileyici görünüyordu. Fısıldaşan öğrencilerin susmaları sadece birkaç saniye sürdü.</p>

    <p>“Demek gizemci olmak istiyorsunuz?” dedi Hemme. “Masallardaki gibi bir sihrin peşindesiniz? Ulu Taborlin’le ilgili şarkıları dinlediniz. Cayır cayır yanan ateş duvarları, sihirli yüzükler, görünmez pelerinler, asla körelmeyen kılıçlar, uçmanızı sağlayan iksirler.” Başını bıkkınlıkla iki yana salladı. “Eğer böyle şeylerin peşindeyseniz vaktinizi boşa harcamayın, çünkü onları burada bulamayacaksınız. Öyle şeyler yoktur.”</p>

    <p>Tam bu noktada içeri giren bir öğrenci geç kaldığını anladı ve hemen boş bir sıraya geçti. Ama Hemme onu gözünden kaçırmadı. “Merhaba. Gelebilmene çok sevindim. Adın ne?”</p>

    <p>“Gel,” dedi oğlan endişeyle. “Özür dilerim. Gelirken yolumu...”</p>

    <p>“Gel,” diye sözünü kesti Hemme. “Niçin buradasın?”</p>

    <p>Gel bir anlığına donakaldıktan sonra konuşmayı becerebildi. “Sempati İlkeleri için.”</p>

    <p>“Dersime geç kalınmasından hoşlanmam. Yarına sempati saatlerinin gelişimini, armonik hareketi ölçmekte kullanılan eski ve daha isabetsiz saatlerle aralarındaki farkları ve de zamanın doğru değerlendirilmesi hususundaki etkilerini konu alan bir rapor hazırlayacaksın.”</p>

    <p>Oğlan oturduğu yerde kıpırdandı. “Peki, efendim.”</p>

    <p>Hemme’nin bu tepkiden hoşlanmış gibi bir hali vardı. “Güzel. Madem öyle, sempati nedir?”</p>

    <p>İçeri elinde bir mukavvayla başka bir oğlan daldı. Gençti; yani benden sadece bir iki yaş büyük gözüküyordu. Daha yerine oturamadan Hemme onu durdurdu. “Merhabalar,” dedi aşırı kibar bir ses tonuyla. “Adın nedir?”</p>

    <p>“Basil, efendim,” dedi oğlan, sıraların arasında utanmış bir halde dikilerek. Onu tanıdım. Gizlice mülakatını izlediğim öğrenci adaylarından biriydi.</p>

    <p>“Basil, sakın Yll’den geliyor olmayasın?” diye sert bir tebessümle sordu Hemme.</p>

    <p>“Hayır, efendim.”</p>

    <p>“Ahhh,” dedi Hemme, hüsrana uğramış gibi yaparak. “Yll kabilelerinin güneşe bakarak saati belirlediklerini ve bu sebeple dakiklik kavramına yabancı olduklarını duymuştum. Ama madem Yllli değilsin, geç kalman için geçerli bir sebep göremiyorum. Ya sen görebiliyor musun?”</p>

    <p>Basil bir bahane bulmaya çalışırcasına ağzını sessizce açıp kapadı, ama anlaşılan vazgeçti. “Hayır, efendim.”</p>

    <p>“Güzel. Yarına Yll’in ay takvimi ile şimdiye dek öğrenmen gereken daha doğru ve medeni Atur takvimini kıyaslayan bir rapor hazırlayacaksın. Yerine otur.”</p>

    <p>Basil dayak yemiş bir köpek misali hiç ses çıkarmadan yakındaki bir sıraya geçti.</p>

    <p>Hemme ders anlatırmış gibi yapmayı tamamen bırakarak geç gelecek bir sonraki öğrenci için sessizce pusuda bekledi. İşte bu yüzden bahsi geçen öğrenci tereddüt içinde sınıfa adım attığı sırada içeride çıt çıkmıyordu.</p>

    <p>Gelen kişi on sekiz yaşlarında genç bir kızdı. Kadınların erkeklere oranının onda bir olduğu Üniversite’de, kız öğrencilere oldukça az rastlanıyordu.</p>

    <p>Kızı görünce Hemme’nin tavrı bir nebze yumuşadı. Onu karşılamak için hemen kürsüden indi. “Ah, merhaba canım. Bugünkü derse henüz başlamadığımıza artık seviniyorum.” Kızı kolundan tuttu ve boştaki ilk sıraya kadar ona eşlik etti.</p>

    <p>Kızın bu ilgiden utandığı belliydi. “Özür dilerim, Hemme Hoca. Fakülte düşündüğümden daha büyükmüş.”</p>

    <p>“Endişelenme,” dedi Hemme kibar bir ses tonuyla. “Önemli olan artık burada bulunman.” Kızın kâğıtlarını ve mürekkebini dizmesine özenle yardım etti, sonra da kürsüye geri döndü.</p>

    <p>Artık derse başlayacağını sanıyordum. Fakat ansızın başını kızdan yana çevirdi. “Affedersiniz, hanımefendi.” İçerideki tek bayan oydu. “Lütfen kabalığımı bağışlayın. Adınız neydi?”</p>

    <p>“Ria.”</p>

    <p>“Yoksa Rian’ın kısaltması mı?”</p>

    <p>“Evet, öyle,” dedi kız gülümseyerek.</p>

    <p>“Rian, lütfen bacaklarını bitiştirir misin?”</p>

    <p>Hemme bu ricayı öyle samimi bir sesle dile getirmişti ki sınıftan en ufak bir kıkırdama bile yükselmedi. Rian şaşkın bir halde bacaklarını bitiştirdi.</p>

    <p>“Artık cehennemin kapıları da kapandığına göre,” dedi Hemme normal ve kaba ses tonuyla, “derse başlayabiliriz.”</p>

    <p>Başladı da, üstelik dersin geri kalanı boyunca kıza tek bir kez bile bakmayarak. Bence kasıtsız bir şekilde de olsa ona iyilik yapıyordu.</p>

    <p>Sonraki iki buçuk saat bana çok uzun geldi. Abenthy’den öğrenmediğim bir şey duyma umuduyla onu pür dikkat dinledim, fakat öyle bir şey yoktu. Hemme sempati ilkelerini anlatmasına anlatıyordu, lakin bunu çok ama çok basit bir seviyede yaptığını kavramam uzun sürmedi. Bu ders benim için tam anlamıyla vakit kaybıydı.</p>

    <p>Ders bittikten sonra basamakları koşarak indim ve Hemme’yi tam kapıdan çıkarken yakaladım. “Hemme Hoca?”</p>

    <p>Dönüp bana baktı. “Oh evet, sen o dâhi çocuksun. Sınıfımda olduğunu fark etmemiştim. Anlattıklarım ağır gelmemiştir umarım.”</p>

    <p>Dürüst bir cevap vermeyecek kadar kafam çalışıyordu. “Konunun temelini çok güzel anlattınız, efendim. Bugün ele aldığınız ilkelerin sınıftaki diğer öğrenciler için çok sağlam bir temel teşkil edeceğine hiç şüphem yok.” İkili ilişkiler, kumpanyacılar için önde gelen vasıflardan biridir.</p>

    <p>İltifatım karşısında biraz göğsünü kabarttı, sonra bana daha yakından baktı. “<em>Diğer</em> öğrenciler mi?” diye sordu.</p>

    <p>“Korkarım ben temel ilkelere zaten hâkimim, efendim. Üç kanunu ve on dört önermeyi iyi biliyorum. Buna ek olarak ilk doksan...”</p>

    <p>“Evet, evet, anlıyorum,” diyerek sözümü kesti. “Şu an çok meşgulüm. Bu konuyu yarın dersten önce konuşalım.” Döndü ve hızlı adımlarla oradan uzaklaştı.</p>

    <p>Yarım somun ekmek hiç yoktan iyidir, diye düşünerek omuz silktim ve Arşiv’e yollandım. Madem Hemme’nin derslerinden bir şey öğrenemeyecektim, ben de kendi kendimi eğitirdim.</p>

    <p class="paragraf">Bu sefer Arşiv’e girdiğimde masanın arkasında genç bir kadın oturuyordu. Uzun siyah saçlarıyla ve ışıltılı gözleriyle çarpıcı bir güzelliğe sahipti. Ambrose’a göre büyük bir gelişmeydi.</p>

    <p>Ben masaya yaklaşırken gülümsedi. “Adın ne?”</p>

    <p>“Kvothe,” dedim. “Arliden oğlu.”</p>

    <p>Kafa sallayıp kayıt defterinin sayfalarını taramaya başladı.</p>

    <p>“Ya seninki?” diye sordum, sessizliği bozmak için.</p>

    <p>“Fela,” dedi başını kaldırmadan. Sonra kalemiyle defterdeki bir satıra vurdu. “İşte buradasın. İçeri girebilirsin.”</p>

    <p>Giriş kapısına ek olarak antrede iki kapı daha vardı. Birinde İSTİFLER, ötekindeyse KİTAPLAR yazıyordu. İkisi arasındaki farkı bilmediğimden İSTİFLER yazanı seçtim. Zaten istediğim de oydu. Yan yana istiflenmiş raflar dolusu kitap.</p>

    <p>Tam elimi kapı koluna atmışken Fela’nın sesi beni durdurdu. “Affedersin. Buraya ilk defa geliyorsun, değil mi?”</p>

    <p>Kapının kolunu bırakmadan kafa salladım. Amacıma öyle yaklaşmıştım ki. Acaba şimdi ne olacaktı?</p>

    <p>“İstifler sadece Gizemiye öğrencilerine açıktır,” dedi özür dilercesine. Ayağa kalkıp masanın etrafından dolandı ve diğer kapıya kadar gitti. “Benimle gel.”</p>

    <p>Kapı kolunu gönülsüzce bırakıp onu takip ettim.</p>

    <p>Fela ağır tahta kapıyı açmak için iki elini birden kullanarak uzun masalarla dolu geniş, yüksek tavanlı bir odayı gözler önüne serdi. Bir düzine öğrenci odanın farklı yerlerinde kitap okuyordu. Onlarca sempati lambasının sabit ışığıyla içerisi iyice aydınlanıyordu.</p>

    <p>Fela bana sokulup alçak sesle konuştu. “Burası esas okuma alanı. Temel derslerden çoğu için gereken kitapları burada bulabilirsin.” Kapıyı ayağıyla açık tutarak odanın duvarlarından birini kaplayan büyük bir raf dizisindeki üç ya da dört yüz kitabı işaret etti. Daha önce hiç bu kadar çok kitabı bir arada görmemiştim.</p>

    <p>Fela usulca konuşmayı sürdürdü. “Burası sessiz bir yerdir. Fısıldamak dışında konuşulmaz.” Odadaki anormal denebilecek sessizlik benim de dikkatimi çekmişti. “Burada bulunmayan bir kitap istersen şuradaki masaya ricada bulunabilirsin,” diyerek bir yeri işaret etti. “Kitap bulunup sana verilir.”</p>

    <p>Bir soru sormak için ona doğru döndüğümde bana ne kadar yakın durduğunu fark ettim. Üniversite’deki en çekici kadınlardan biriyle aramda on santimden daha az bir mesafe olduğunu daha önce görmemem, Arşiv’i ne kadar arzuladığımı anlatıyordur herhalde. “Bir kitabın bulunması genellikle ne kadar zaman alır?” diye alçak sesle sordum, ona aval aval bakmamaya çalışarak.</p>

    <p>“Duruma göre değişir,” derken uzun siyah saçlarını omzunun arkasına attı. “Bazen işimiz yoğun olur. Ayrıca bazıları kitap bulmakta diğerlerinden daha başarılıdırlar.” Omuz silkince saçlarının bir kısmı savrulup koluma sürtündü. “Genelde bir saati geçmez.”</p>

    <p>Kafa salladım. Tüm Arşiv’i gözden geçiremeyeceğimi öğrenmek bende hayal kırıklığı yaratmışsa bile heyecanımı koruyordum. Daha önce de dediğim gibi, yarım somun ekmek hiç yoktan iyiydi. “Teşekkürler, Fela,” deyip içeri girdim ve o da kapının arkamdan kapanmasına izin verdi.</p>

    <p>Ama hemen sonra yanıma geri döndü. “Bir şey daha var,” dedi usulca. “Aslında söylememe bile gerek yok ama buraya ilk defa geliyorsun...” Yüz ifadesi ciddiydi. “Kitaplar bu odada kalmalı. Arşiv’den hiçbir şey çıkartılmaz.”</p>

    <p>“Tabii,” dedim. “Doğal olarak.” Bilmiyordum.</p>

    <p>Fela gülümseyerek kafa salladı. “Emin olmak istedim, hepsi o. Bir iki sene önce buraya babasının kütüphanesinden kafasına göre kitap almaya alışkın genç bir beyefendi geldi. Lorren’in kaşlarını çattığını ya da sesini yükselttiğini o güne kadar hiç görmemiştim. Ama o çocuğu yolda kitaplarından biriyle yakalayınca...” Gördüklerini dile getiremeyeceğini belirtir gibi başını sağa sola salladı.</p>

    <p>Uzun boylu, ağırbaşlı hocayı kızgın bir halde gözümün önünde canlandırmaya çalıştım, fakat başarılı olamadım. “Uyarın için teşekkürler.”</p>

    <p>“Rica ederim.” Fela antreye geri döndü.</p>

    <p>Bana gösterdiği masaya yaklaştım. “Nasıl kitap isteyebilirim?” diye oradaki kâtibe usulca sordum.</p>

    <p>Adam bana öğrencilerin adları ve istekleriyle dolu büyük bir kayıt defteri gösterdi. Bazı istekler belirli kitaplar ve yazarlar içinken, ötekiler daha genel bilgilere yönelikti. Kayıtlardan biri gözüme takıldı: “Basil - Yll ay takvimi. Atur takviminin tarihi.” Odaya bakınınca Hemme’nin dersinde gördüğüm oğlanı bir kitabın üstüne eğilmiş, notlar alırken buldum.</p>

    <p>Deftere yazdım: “Kvothe - Chandrialıların tarihi. Chandrialılarla ve belirtileriyle ilgili ifadeler: siyah gözler, mavi alevler vs.”</p>

    <p>Ardından raflara gidip kitapları gözden geçirmeye başladım. Birkaçını Ben’den aldığım derslerden hatırlıyordum. Odada yegâne ses kâğıda sürtünen kalemlerden ya da çevrilen sayfalardan çıkıyordu. Bu durumdan rahatsızlık duyacağım yerde sessizliği huzur verici buldum. Sonradan mezar sessizliğini andıran ortamıyla oraya “Kabir” denildiğini öğrenecektim.</p>

    <p>Sonunda <em>Sıradan Ejderusların Çiftleşme Davranışları</em> adlı kitap dikkatimi çekti ve onu alıp okuma masalarından birine götürdüm. Bu kitabı seçmemin sebebi, kapağında güzel bir ejderha kabartması olmasıydı. Fakat okumaya başlayınca yaygın bazı efsanelerle ilgili bilimsel araştırmaları içerdiğini gördüm.</p>

    <p>Ejderha mitinin büyük olasılıkla çok daha sıradan ejderuslardan türediğini anlatan bölümü yarılamışken yanımda bir kâtip belirdi. “Kvothe?” Ben kafa sallayınca kapağı mavi kumaş kaplı bir kitap uzattı.</p>

    <p>Kitabı açar açmaz hüsrana uğradım. İçi sağdan soldan derlenmiş peri masallarıyla doluydu. Faydalı bir şey bulmayı umarak sayfaları çevirmeyi sürdürdüm, ama karşıma çocukları eğlendirmek için yazılmış saçma sapan maceralardan başka bir şey çıkmadı. Bilirsiniz işte: Cesur bir yetim Chandrialıları kandırır, servet kazanır, prensesle evlenir ve birlikte sonsuza dek mutlu yaşarlar.</p>

    <p>İç geçirerek kitabı kapattım. Böyle olabileceğini tahmin etmiştim. Chandrialılar ailemi öldürene dek ben de onların bir çocuk masalı olduklarını sanıyordum. Bu tür araştırmalarla bir yere varamayacaktım.</p>

    <p>Kayıt masasına döndüm ve uzun uzun düşünüp istek defterine yeni bir satır yazdım: “Kvothe - Amyr Nizamı’nın tarihi. Amyrlerin kökeni. Amyrlerin çalışmaları.” Satırın sonuna varınca yeni bir satıra geçmeyip masanın arkasındaki kâtibe baktım. “Amyrlerle ilgili ne varsa razıyım,” dedim.</p>

    <p>“Şimdi biraz yoğunuz,” diyen adam odayı işaret etti. Ben içeri girdikten sonra bir düzine öğrenci daha gelmişti. “Ama mümkün olan en kısa zamanda senin için bir şeyler buluruz.”</p>

    <p>Masaya döndüm ve çocuk kitabına biraz daha baktıktan sonra, tekrar ejderusla ilgili olanı elime aldım. Bu seferki bekleyiş çok daha uzun sürdü. Tam Susquinian’ın garip bir biçimde kış uykusuna yazları yattığını okurken omzumda hafif bir dokunuş hissettim. Kucağı kitaplarla dolu bir kâtip veya belki de merhaba demek için uğramış Basil’i görmeyi bekleyerek döndüm. Karşımda kapkara cüppesiyle Lorren Hoca’yı bulunca çok şaşırdım.</p>

    <p>“Gel,” dedi usulca ve kendisini izlememi işaret etti.</p>

    <p>Neler olduğunu bilmeden onunla beraber okuma odasından çıktım. Kâtip masasının arkasındaki bir merdivenden inip içinde bir masayla iki sandalyenin bulunduğu küçük, sade bir odaya girdik. Arşiv bunun gibi odalarla doluydu. Okuma deliği denilen bu yerler, Gizemiye mensuplarının kendi başlarına oturup ders çalışmaları için tasarlanmıştı.</p>

    <p>Lorren istek defterini masaya açtı. “Yeni kâtiplerimizden birine görevinde yardımcı olurken gözüme isteğin ilişti,” dedi. “Chandrialılara ve Amyrlere karşı ilgi mi duyuyorsun?”</p>

    <p>Kafa salladım.</p>

    <p>“Bunun sebebi eğitmenlerinden aldığın bir ödev mi yoksa?”</p>

    <p>Bir an için ona doğruyu söylemeyi düşündüm. Aileme neler olduğunu, Tarbean’da duyduğum hikâyeyi.</p>

    <p>Fakat Chandrialılardan bahsettiğimde Manet’ten aldığım tepki bana bunun ne kadar budalaca olabileceğini göstermişti. Hem zaten onları kendi gözlerimle görene dek ben de Chandrialılara inanmamıştım. Daha öncesinde biri bana onlarla karşılaştığını söylese o kişiye deli derdim.</p>

    <p>Lorren en iyi ihtimalle hayalperest, en kötü ihtimalle de budala bir çocuk olduğumu sanırdı. Ansızın medeniyetin temel taşlarından birinde, Üniversite’nin Baş Arşivcisi’nin karşısında oturduğumun ayırdına vardım.</p>

    <p>Bu da bana yeni bir bakış açısı kazandırdı. Bir Rıhtımyanı tavernasında yaşlı bir adamın anlattığı öyküler bana aniden çok uzak ve önemsiz gözüktü.</p>

    <p>Başımı sağa sola salladım. “Hayır, efendim. Sadece merakımı gidermeye çalışıyordum.”</p>

    <p>“Meraka karşı büyük saygı duyarım,” dedi Lorren ifadesiz bir sesle. “Belki seninkini biraz olsun giderebilirim. Amyrler, Atur İmparatorluğu’nun gücünü koruduğu dönemde kilisenin bir parçasıydılar. <em>Ivare Enim Euge</em> diye de bir sloganları vardı. Çevrildiğinde kabaca ‘herkesin iyiliği için’ anlamına geliyor. Hukuki yetkileri bulunuyordu ve hem dini hem de laik mahkemelerde yargıç olarak görev yapabiliyorlardı. Hepsi de bir yere kadar dokunulmazlığa sahipti.”</p>

    <p>Bunların çoğunu zaten biliyordum. “Ama nasıl ortaya çıktılar?” diye sordum. Skarpi’nin öyküsüne ancak bu kadar yaklaşabilmeye cesaret edebilmiştim.</p>

    <p>“Gezgin yargıçlardan türediler,” dedi Lorren. “Kasabadan kasabaya gezen, küçük Atur yerleşkelerine adalet götüren insanlardan.”</p>

    <p>“Yani Atur kökenli miydiler?”</p>

    <p>Bana dikkatle baktı. “Başka nereden geleceklerdi ki?”</p>

    <p>Bir türlü doğruyu söyleyemedim: Yaşlı bir adamın öyküsü yüzünden, Amyrlerin kökeninin Atur İmparatorluğu’ndan çok daha eskilere dayandığını düşündüğümü. Günümüzde de varlıklarını sürdürdüklerini.</p>

    <p>Lorren sessizliğimi cevap kabul etti. “Sana bir tavsiyem var,” dedi nazikçe. “Amyrler dramatik figürlerdir. Çocukken hepimiz Amyr rolüne bürünüp tahta kılıçlarla rol icabı dövüşmüşüzdür. Genç oğlanların böyle hikâyelere ilgi duymaları son derece doğaldır,” Gözlerime baktı. “Fakat bir adam, hele hele bir <em>gizemci</em> bugüne odaklanmalıdır. Daha pratik konularla ilgilenmelidir.”</p>

    <p>Gözlerini gözlerimden ayırmaksızın sözlerini sürdürdü. “Henüz çok gençsin. Pek çok insan seni sırf bu özelliğine bakarak değerlendirecektir.” Konuşmak için bir nefes aldım, ama elini kaldırarak beni durdurdu. “Seni çocuksu fantezilerle uğraşmakla suçlamıyorum. Sadece çocuksu fantezilerle uğraşıyormuş gibi <em>görünmemeni</em> salık veriyorum.” Sözlerini her zamanki kadar sakin bir bakışla noktaladı.</p>

    <p>Ambrose’un bana nasıl muamele ettiğini hatırlarken yanaklarımın kızardığını hissettim.</p>

    <p>Lorren bir kalem çıkarıp yazdığım satırdaki bazı sözcükleri karaladı. “Meraka karşı büyük saygı duyarım,” dedi. “Ama başkaları benim gibi düşünmez. Buradaki ilk döneminde boş yere zorlanmanı istemem. Böyle dertlerle boğuşmadan da işinin güç olduğu fikrindeyim.”</p>

    <p>Nedense onu hayal kırıklığına uğratmışım gibi bir hisse kapılarak başımı eğdim. “Anlıyorum. Teşekkürler, efendim.”</p>
  </div>
</body>
</html>
