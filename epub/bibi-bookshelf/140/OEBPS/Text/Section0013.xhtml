<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Üçüncü Bölüm</h1>

    <h2 class="baslik_2 sigil_not_in_toc">Tahta ve Sözcük</h2>

    <p>Bir kitabın sayfalarını dalgın bir halde çeviren Kote, boş hanın sessizliğine aldırış etmemeye çalışırken kapı açıldı ve Graham geri geri yürüyerek içeri girdi.</p>

    <p>“Daha yeni bitti.” Graham masa labirentinin içinde abartılı bir özenle manevra yaptı. “Dün gece getirecektim, ama son bir kez yağlayıp ovayım ve kurumaya bırakayım dedim. İyi de yaptım. Şuna bir bak. Bu ellerden daha güzeli çıkmadı.”</p>

    <p>Hancının kaşlarının arasında ufak bir kırışıklık belirdi. Sonra adamın kollarındaki yassı bohçayı görünce kırışıklık kayboldu. “Ahhh! Süs panosu!” Kote yorgunlukla gülümsedi. “Üzgünüm Graham. Üstünden çok zaman geçti. Neredeyse unutmuşum.”</p>

    <p>Graham ona şaşkın bir bakış attı. “Yolların hali düşünülürse tahtanın Aryen’den dört ayda gelmesi hiç de uzun sayılmaz.”</p>

    <p>“Dört ay,” diye tekrarladı Kote. Graham’ın kendisine baktığını görünce aceleyle ekledi: “Bir şeyi beklerken bu süre bir ömür gibi gelebilir.” Güven verici bir tebessüm etmeye çalıştıysa da gülümsemesi keyifsizdi.</p>

    <p>Aslında hancının kendi de keyifsizdi. Sağlıksız değil, sadece içi boştu. Sönüktü. Yanlış bir toprağa dikilen ve hayati bir ihtiyacından yoksun kaldığı için solmaya başlayan bir bitki gibi.</p>

    <p>Graham aradaki farkı gördü. Hancının mimikleri eskisi kadar belirgin, sesi eskisi kadar gür değildi. Hatta gözlerinin bile bir ay önceki kadar parlak olduğu söylenemezdi. Renkleri daha bir donuktu sanki. Olduklarından daha az deniz köpüğü, daha az çimen yeşiliydiler. Artık yeşil bir cam şişenin dibine veya nehir yosunlarına benziyorlardı. Ayrıca saçı önceden parlak bir alev rengiydi. Ama artık... kızıldı. Sadece kızıl saç rengiydi işte.</p>

    <p>Kote örtüyü çekip altındakine baktı. Neredeyse bir tabaka demir kadar ağır olan siyah damarlı ahşap, koyu bir odun kömürü rengindeydi. Tahtaya oyulmuş bir sözcüğün hemen üzerine, yine koyu renkli üç mıh çakılmıştı.</p>

    <p><em>“Düşüncesiz,”</em> diye sözcüğü okudu Graham. “Bir kılıç için tuhaf bir ad.”</p>

    <p>Kafa sallayan Kote yüzünü dikkatle ifadesiz bıraktı. “Sana ne kadar borçluyum?” diye usulca sordu.</p>

    <p>Graham bir süreliğine düşündü. “Tahtanın maliyetini karşılaması için bana ödediğinin üzerine...” Adamın gözlerinde kurnaz bir parıltı vardı. “Birle üç arası.”</p>

    <p>Kote ona iki talent verdi. “Üstü kalsın. Bu tahta üzerinde çalışması zordur.”</p>

    <p>“Öyle,” dedi Graham memnuniyetle. “Testereyle taşı kesmeye benziyor. Demir yontar gibi keski kullanmam icap etti. İş bitince de bir türlü alazlayamadım.”</p>

    <p>“Fark ettim,” diyen Kote bir parmağını harflerin tahtada açtığı daha koyu renkli oyuklarda merakla gezdirdi. “Nasıl başardın?”</p>

    <p>“Eh,” dedi Graham, kendinden hoşnut bir tavırla, “günün yarısını heba ettikten sonra alıp demirciye götürdüm. Çocukla beraber onu sıcak demirle dağlamayı başardık. Karartması iki saatimizi aldı. En ufak bir duman bile çıkmadı, ama ortalık leş gibi eski deri ve yonca koktu. Tanrının cezası şey. Bir tahta nasıl olur da yanmaz?”</p>

    <p>Graham bir dakika bekledi, fakat hancının duymuşa benzer bir hali yoktu. “Bunu nereye asmamı istersin?”</p>

    <p>Kote odada etrafına bakınacak kadar kendini toparladı. “Sen onu dert etme. Daha nereye koyacağıma karar vermedim.”</p>

    <p>Graham bir avuç çivi bırakıp hancıya veda etti. Kote barın yanında kalarak ellerini tahtanın ve sözcüğün üzerinde dalgınlıkla gezdirdi. Çok geçmeden mutfaktan Bast çıkageldi ve öğretmeninin omzu üzerinden baktı.</p>

    <p>Ölülere yapılan saygı duruşu gibi uzun bir sessizlik yaşandı.</p>

    <p>Sonunda Bast konuştu. “Bir soru sorabilir miyim, Reshi?”</p>

    <p>Kote nazikçe gülümsedi. “Daima, Bast.”</p>

    <p>“Kaygı verici bir soru?”</p>

    <p>“Zaten sormaya değer sorular hep öyledir.”</p>

    <p>Sözcüğü ezberlemek istercesine bardaki nesneye bir süre daha sessiz sedasız baktılar. <em>Düşüncesiz.</em></p>

    <p>Bir an için kararsız kalan Bast ağzını açtı, sonra hüsran dolu bir ifadeyle kapadı, ardından aynı hareketi tekrarladı.</p>

    <p>“Konuşsana,” dedi Kote en sonunda.</p>

    <p>“Aklından ne geçiyordu?” dedi Bast, garip bir şaşkınlık ve endişe karışımıyla.</p>

    <p>Kote’nin cevap vermesi uzun sürdü. “Bazen aklımdan çok fazla şey geçiyor, Bast. En büyük başarılarını düşünmeyi bırakıp bana doğru gelen kararları aldığımda gerçekleşti. Bu yaptığımın doğru düzgün bir açıklaması olmasa bile.” Efkârlı bir tebessüm etti. “Yaptığımı <em>yapmamam</em> için çok iyi sebepler bulunduğunda bile.”</p>

    <p>Bast elini yüzünün yanında gezdirdi. “Yani artık kararlarını sorgulamaktan kaçmıyor musun?”</p>

    <p>Kote biraz tereddüt etti. “Öyle de diyebilirsin.”</p>

    <p>“<em>Ben</em> öyle diyebilirim, Reshi,” dedi Bast kibirle. “Öte yandan sen lafı boşu boşuna uzatır durursun.”</p>

    <p>Kote omuz silkip gözlerini süs panosuna çevirdi. “Sanırım artık bunu asacak bir yer bulmaktan başka yapacak bir şey yok.”</p>

    <p>“Görünür bir yere mi?” Bast’ın yüzünde bir dehşet ifadesi vardı.</p>

    <p>Hınzırca tebessüm eden Kote’nin suratına bir nebze renk geldi. “Elbette,” dedi, Bast’ın tepkisinden zevk alırcasına. Dudaklarını büzerek düşünceli bir ifadeyle duvarları inceledi. “Bu arada onu nereye koydun?”</p>

    <p>“Odama,” diye itirafta bulundu Bast. “Yatağımın altına.”</p>

    <p>Kote dalgın bir hareketle kafa sallarken hâlâ duvarlara bakıyordu. “Öyleyse git getir.” Eliyle onu kovalarcasına bir hareket yaptı ve mutsuz görünen Bast oradan aceleyle ayrıldı.</p>

    <p>Bast bir elinden gevşekçe sarkan siyah bir kınla odaya döndüğü sırada bar ışıltılı şişelerle doluydu ve Kote artık boş olan tezgâhın üstünde, meşe ağacından iki fıçının arasında ayakta duruyordu.</p>

    <p>Kote süs panosunu fıçılardan birinin üzerine koyma işine ara vererek kaygıyla bağırdı: “Dikkatli ol, Bast! Elinde bir hanımefendiyi tutuyorsun, panayır dansında sağa sola savurduğun bir yosmayı değil.”</p>

    <p>Bast hemen durdu, kını dikkatle iki eliyle birden tuttu ve bara kadar olan yolun geri kalanını öyle katetti.</p>

    <p>Kote duvara bir çift çivi çaktı, aralarına bir tel gerdi ve süs panosunu duvara sıkıca tutturdu. “Şunu uzatır mısın?” diye sordu, sesinde tuhaf bir tınıyla.</p>

    <p>Bast iki elini birden kullanarak kını ona uzatırken, bir an için parlak zırhlı bir şövalyeye kılıcını veren bir silahtara benzedi. Fakat karşısında bir şövalye değil sadece bir hancı, kendine Kote diyen önlüklü bir adam vardı. Kote kılıcı Bast’tan aldı ve barın arkasındaki tezgâhta dimdik durdu.</p>

    <p>Silahı gösterişli bir hareketle kınından çekti. Kılıç odayı dolduran sonbahar ışığında donuk beyaz bir parıltı saçıyordu. Ne çentik çentik olmuş, ne de paslanmıştı. Donuk gri yüzeyi çiziklerle kaplı değildi. Fakat lekesiz olmasına rağmen eskiydi. Ayrıca kılıç olduğu belliyse de şekli göze tanıdık gelmiyordu. En azından bu kasabada kimse onu tanıdık bulmazdı. Sanki bir simyacı bir düzine farklı kılıcı damıtmış ve kazan soğuduğunda dibinde bu kalmıştı: saf bir şekle sahip bir kılıç. Silah ince ve zarifti. Hızla akan suyun altındaki sivri bir taş kadar da ölümcül.</p>

    <p>Kote onu kısa bir süreliğine tuttu. Eli hiç titremedi.</p>

    <p>Sonra kılıcı süs panosuna oturttu. Gri beyaz metali, koyu renkli roah tahtası önünde pırıl pırıl parlıyordu. Kabzası görülebilse de neredeyse tahtadan ayırt edilemeyecek kadar koyu renkliydi. Altındaki siyah üzerine daha da koyu siyah renkli harfler sitem eder gibiydi: <em>Düşüncesiz.</em></p>

    <p>Kote aşağı indi ve bir müddet yan yana durarak sessizce kılıca baktılar.</p>

    <p>Suskunluğu Bast bozdu. “Çok göze çarpıyor,” dedi, cidden pişmanlık duyarcasına. “Ama...” Uygun sözcükleri bulmaya çalışırken sesi azalıp gitti. Vücudunu bir titreme aldı.</p>

    <p>Garip bir neşe içindeki Kote onun sırtına bir şaplak attı. “Benim hesabıma kaygılanma.” Yaptığı faaliyetten güç almışçasına artık daha canlı gözüküyordu. “Hoşuma gitti,” dedi ani bir samimiyetle ve siyah kını süs panosunun mıhlarından birine astı.</p>

    <p>Daha yapılacak işler vardı: parlatılacak ve yerine konulacak şişeler, hazırlanacak öğle yemeği, yıkanacak bulaşıklar. Hoş bir koşuşturmaca yaşanırken ortam bir süreliğine neşeyle doldu. Birlikte çalışırlarken bir yandan da havadan sudan konuştular. Ayrıca epey hareketli olmalarına rağmen sonuna yaklaştıkları işleri bitirmeye heves duymadıkları belliydi. Sanki ikisi de iş biter bitmez sessizliğin tekrar odayı dolduracağından korkuyordu.</p>

    <p>Sonra garip bir şey oldu. Kapı açıldı ve gürültü nazik bir dalga gibi Yoltaşı’na aktı. İnsanlar konuşarak ve bohçalarını sağa sola atarak paldır küldür içeri doluştular. Kendilerine birer masa seçtiler ve ceketlerini sandalyelerin arkalarına astılar. Ağır metal halkalardan yapılmış bir gömlek giyen bir adam kılıcının kınını belinden çözüp duvara dayadı. İki üç kişi daha bellerinde birer bıçak taşıyordu. Dört beş adam aynı anda içki istedi.</p>

    <p>Kote ve Bast bu sahneyi bir süre izledikten sonra hemen harekete geçtiler. Kote gülümseyerek bardaklara içki doldurmaya başladı. Bast ahıra yerleştirilmesi gereken atlar olup olmadığına bakmak için dışarı fırladı.</p>

    <p>On dakika içinde han bambaşka bir yer haline gelmişti. Sikkeler barda çınladı. Tabaklara peynir ve meyve kondu, ağır bir bakır kazan kaynaması için mutfakta ateşin üzerine asıldı. Neredeyse bir düzinelik grubun mensupları canlarının istediği şekilde masaları birleştirdiler.</p>

    <p>Kote daha içeri girerlerken onları tanımlamıştı. Yıllarca dışarıda kalmaktan iyice yıpranmış ve en azından bir geceliğine rüzgârdan korunacakları için gülümseyen iki erkek ve iki kadın arabacı. Tebessüm ederken geride kalmış birkaç dişini gösteren şiş göbekli bir tenekeci. Biri kumral, biri esmer olmak üzere iyi giyimli iki delikanlı: korunma amacıyla yolda daha büyük bir gruba katılacak kadar aklı başında iki yolcu.</p>

    <p>Yerleşme süreci bir iki saati buldu. Oda fiyatları üzerinde pazarlık yapıldı. Kimin kiminle kalacağı konusunda dostane münakaşalar yaşandı. At arabalarından veya eyer heybelerinden ihtiyaç duyulabilecek ufak tefek eşyalar alındı. Banyo hazırlanması istendi ve su ısıtıldı. Atlara saman verildi. Kote fenerlerdeki gazyağını tazeledi.</p>

    <p>Tenekeci kalan gün ışığından istifade edebilmek için aceleyle dışarı çıktı ve iki tekerli eşek arabasını kasabanın sokaklarında gezdirdi. Etrafına üşüşen çocuklar ondan bedavaya şekerleme alabilmek ve öyküler dinleyebilmek için yalvardılar.</p>

    <p>Adamdan hiçbir şey alamayacaklarını anlayınca çoğu ilgisini kaybetti. Oğlanlardan birini ortalarına alarak sokakta bir halka oluşturdular ve hep birlikte el çırparak dedeleri zamanında bile çok eski olan bir çocuk şarkısına tempo tuttular.</p>

    <blockquote class="siir">
      <p><em>“Şöminedeki ateş maviye çalınca,</em></p>

      <p><em>Ne yaparsın? Ne yaparsın?</em></p>

      <p><em>Dışarı kaçarsın. Kaçıp saklanırsın.”</em></p>
    </blockquote>

    <p>Ortadaki oğlan gülerek halkayı delmek isterken diğerleri onu geri ittiler.</p>

    <p>“Tenekeci,” diye çan sesi gibi çınladı yaşlı adamın sesi. “Kap kaçak onarırım. Bıçak bilerim. Çatal değneğimle su bulurum. Tıpa keserim. Şehir sokaklarından gelme eşarplarım var. Yazma kâğıdım var. Şekerlemelerim var.”</p>

    <p>Son cümle çocukların dikkatini çekti. Tekrar adamın başına üşüştüler ve yaşlı adam bağırarak sokaktan aşağı yürürken küçük bir geçit alayı oluşturdular. “Deri kemerlerim var. Karabiberim var. İncecik dantellerim, parlak tüylerim var. Tenekeci bugün var, yarın yok. Hava kararana kadar buradayım. Gel hanım. Gel genç kız. Çaputlarım ve gülsuyum var.” Adam birkaç dakika sonra Yoltaşı’nın önüne tezgâh açarak bileme tekerini kurdu ve bir bıçağı bilemeye başladı.</p>

    <p>Yetişkinler yaşlı adamın etrafında toplanırlarken çocuklar oyunlarına geri döndüler. Ortadaki küçük bir kız eliyle gözlerini örttü ve diğer çocuklar el çırparak şarkı söylerlerken onları yakalamaya çalıştı.</p>

    <blockquote class="siir">
      <p><em>“Gözleri karganınkiler gibi kapkaraysa,</em></p>

      <p><em>Nereye gidersin? Nereye gidersin?</em></p>

      <p><em>İster yakına ister uzağa. Artık neresi olursa.”</em></p>
    </blockquote>

    <p>Tenekeci herkesle tek tek, hatta bezen ikişerli üçerli gruplar halinde ilgilendi. Ufak bir para karşılığında keskin bıçakları, körelmişlerle değiştirdi. Makaslar, iğneler, bakır tencereler ve kadınların alır almaz sakladıkları küçük şişeler sattı. Düğmeler, kese kese tarçın ve topak topak tuz el değiştirdi. Tinuë’den gelen kireç, Tarbean’dan gelen çikolata, Aerueh’ten gelen cilalı boynuzlar...</p>

    <p>Ve tüm bunlar olurken çocuklar şarkılarına devam ettiler.</p>

    <blockquote class="siir">
      <p><em>“Suratı olmayan adamlar gördün mü hiç?</em></p>

      <p><em>Hayalet gibi gezerler oradan oraya.</em></p>

      <p><em>Ne yaparlar? Ne yaparlar?</em></p>

      <p><em>Chandrialılar. Chandrialılar.”</em></p>
    </blockquote>

    <p>Kote yolcuların aşağı yukarı bir aydır, yani birbirlerinin yanında kendilerini rahat hissedecek kadar uzun, fakat ufak tefek meselelerden tartışmayacak kadar kısa bir süredir birlikte olduklarını tahmin etti. Üzerlerinde yoldaki toz toprağın ve atların kokusu vardı. Bu kokular Kote’nin burnuna parfüm gibi geliyordu.</p>

    <p>En güzeli de gürültüydü. Hışırdayan deri. Gülüşen adamlar. Ateşten yükselen çıtırtılar. Kadınların erkeklerle flört edişi. Birinin bir sandalyeyi devirmesi. Uzun zamandır ilk defa Yoltaşı Hanı’nda sessizlik yoktu. Varsa bile ya fark edilmeyecek kadar azdı ya da çok iyi saklanıyordu.</p>

    <p>Kote daima bu hengâmenin ortasındaydı. Büyük ve karmaşık bir makineyle uğraşan bir adam gibi sürekli hareket halindeydi. Ne zaman biri içki istese hemen onun yanında beliriyor, gerektiği kadar konuşup dinliyordu. Esprilere gülüyor, el sıkışıyor, tebessüm ediyor ve paraya ihtiyacı varmış gibi bara konan sikkeleri derhal kapıveriyordu.</p>

    <p>Şarkılara sıra gelince ve herkes en sevdiği şarkıyı söyleyip de daha fazlasını isteyince, Kote barın arkasından el çırparak onlara tempo tuttu. Ateş ışığında parlayan saçlarıyla “Tenekeci Tanner” şarkısının o güne dek kimsenin duymadığı kadar dizesini ardı ardına söyledi. Kimse de bundan rahatsız olmadı.</p>

    <p class="paragraf">Saatler sonra ortak odada iç ısıtıcı, keyifli bir hava vardı. Kote ocağın başında durmuş ateşi harlarken tam arkasından biri konuştu.</p>

    <p>“Kvothe?”</p>

    <p>Hancı biraz şaşkın bir tebessümle o tarafa doğru döndü. “Bayım?”</p>

    <p>Konuşan, o iyi giyimli yolculardan biriydi. Adam az da olsa sağa sola yalpalıyordu. “Sen Kvothe’sin.”</p>

    <p>“Kote, bayım,” diye anaların çocuklarına ve hancıların sarhoşlara karşı kullandıkları hoşgörülü bir ses tonuyla karşılık verdi Kote.</p>

    <p>“Kansız Kvothe.” Adam sarhoşlara özgü bir inatla üsteledi. “Gözüm seni bir yerden ısırdı, ama bir türlü adını koyamadım.” Genç adam gururla gülümseyerek bir parmağını burnuna dokundurdu. “Sonra şarkını dinlerken seni tanıdım. Seni bir kez Imre’de dinlemiştim. Ağlaya ağlaya gözümde yaş kalmamıştı. Ne o zamana kadar, ne de o zamandan beri hiç öylesini duymadım. Yüreğim nasıl da sızlamıştı.”</p>

    <p>Sözlerini sürdürdükçe delikanlının dili dönmez oluyordu, fakat yüzündeki içtenlik yerini korudu. “Senin o olamayacağını biliyordum. Yine de öyle düşündüm. Yine de. Sendeki saçlar başka kimde olabilirdi ki?” Kafasını iki yana sallayarak beyhude yere düşüncelerini toparlamaya çalıştı. “Imre’de onu öldürdüğün yeri gördüm. Çeşmenin yanında. Sokak taşları paramparçaydı.” Kaşlarını çatarak son sözcük üzerine yoğunlaştı. “<em>Paramparçaydı.</em> Hiç kimsenin onları onaramadığı söyleniyordu.”</p>

    <p>Kumral saçlı adam yine duraksadı. Odaklanabilmek için gözlerini kısarken hancının tepkisi karşısında şaşkın gözüküyordu.</p>

    <p>Hancı sırıtmaktaydı. “Yani Kvothe’ye benzediğimi mi söylüyorsunuz? <em>O</em> Kvothe’ye? Ben de hep öyle düşünmüşümdür. Hanın arka tarafında onun bir kabartması var. Yardımcım o kabartma yüzünden ikide bir benimle dalga geçer. Bana söylediklerinizi ona da söyler misiniz?”</p>

    <p>Kote ateşe son bir kütük atıp doğruldu. Fakat ocaktan uzaklaşırken dizlerinden biri bükülüverdi ve hızla yere düşerek bir sandalyeyi devirdi.</p>

    <p>Yolculardan birkaçı hemen yardıma koştu; fakat hancı çoktan ayağa kalkmış, ellerini sallayarak müşterileri masalarına geri gönderiyordu. “Hayır, hayır. Ben iyiyim. Korkuttuysam özür dilerim.” Yüzündeki sırıtışa rağmen canının yandığı belliydi. Yüzü acıyla kasılmıştı ve tutunduğu bir sandalyeden destek alıyordu.</p>

    <p>“Üç yaz önce Eld’den buraya gelirken dizime bir ok saplandı. Ara sıra böyle boşalıveriyor.” Yüzünü ekşitti ve özlemle dedi ki, “Yolları bırakmama bu sebep oldu.” elini uzatıp sakat bacağına hafifçe dokundu.</p>

    <p>Paralı askerlerden biri söz aldı. “Ben olsam biraz merhem sürerdim. Yoksa fena şişer.”</p>

    <p>Kote dizine tekrar dokunarak kafa salladı. “İyi bir tavsiye, bayım.” Ocağın yanında yavaşça yalpalayan kumral adama doğru döndü. “Bana bir iyilik yapar mısın, evlat?”</p>

    <p>Adam sersem sersem kafa salladı.</p>

    <p>“Şu baca deliğini kapatıver.” Kote eliyle ocağı işaret etti. “Bast, yukarı çıkmama yardım eder misin?”</p>

    <p>Bast hemen yanına geldi ve Kote’nin bir kolunu omuzlarına doladı. Kapıdan geçip merdiveni çıkarlarken Kote attığı her adımda ona yaslandı.</p>

    <p>“Bacağına ok saplandı ha?” diye fısıldadı Bast. “Takılıp düşmekten bu kadar mı utanıyorsun?”</p>

    <p>“Onlar kadar saf olduğun için Tanrı’ya şükür,” dedi Kote sertçe, meraklı bakışlardan uzaklaştıkları anda. Sakat olmadığı kolayca anlaşılan diziyle son birkaç basamağı kendi başına tırmanırken alçak sesle küfretti.</p>

    <p>Bast’ın gözleri önce kocaman açıldı, sonra da kısıldı.</p>

    <p>Kote merdivenin tepesinde durup gözlerini ovuşturdu. “İçlerinden biri kim olduğumu biliyor.” Kote kaşlarını çattı. “Daha doğrusu kuşkulanıyor.”</p>

    <p>“Hangisi?” diye kaygı ve öfke karışımıyla sordu Bast.</p>

    <p>“Yeşil gömlek, kumral saç. Ocağın orada bana en yakın duran. Bir şeyler içirerek onu uyut. Zaten kafayı bulmuş durumda. Kendinden geçmesi kimseyi şaşırtmaz.”</p>

    <p>Bast kısa bir süre düşündü. “Baldıran?”</p>

    <p>“Mhenka.”</p>

    <p>Bast’ın bir kaşı kalktıysa da kafa salladı.</p>

    <p>Kote dimdik doğruldu. “Üç kere dinle, Bast.”</p>

    <p>Bast gözlerini bir kez kırpıştırıp yine kafa salladı.</p>

    <p>Kote sert ve net bir sesle konuştu. “Ralien’den gelen şehir lisanslı bir refakatçiydim. Bir kervanı korurken dizime saplanan bir okla yaralandım. Üç yıl önce. Yaz mevsiminde. Cealdimli minnettar bir tüccar bu hanı açmam için bana para verdi. Adı Deolan’dı. Kervan Purvis’ten yola çıkmıştı. Konuşurken bundan gelişigüzel bahset. Anladın mı?”</p>

    <p>“Seni üç kere duydum, Reshi,” diye usulüne uygun cevap verdi Bast.</p>

    <p>“Artık git.”</p>

    <p class="paragraf">Yarım saat sonra ustasının odasına bir kâse yemek getiren Bast, aşağıda her şeyin yolunda olduğuna dair onu temin etti. Kote kafa salladı ve gecenin geri kalanında rahatsız edilmemek için birkaç kısa talimat verdi.</p>

    <p>Kapıyı arkasından örterken Bast’ın yüz ifadesi endişeliydi. Merdivenin başında bir süre bekleyerek yapabileceği bir şey bulmaya çalıştı.</p>

    <p>Bast’ı neyin bu kadar endişelendirdiğini söylemek güçtü. Kote fark edilir bir değişim geçirmiş gibi değildi. Tabii biraz daha yavaş hareket etmesi ve o akşamki faaliyetler sonucu gözlerinde beliren parıltının artık daha sönük olması sayılmazsa. Aslında o parıltı artık pek gözükmüyordu. Hatta belki de tamamen sönmüştü.</p>

    <p>Ateşin önünde oturan Kote yemeğini mekanik hareketlerle yerken, sanki yemek yemiyor da yiyeceği içinde bir yere atıyor gibiydi. Son lokmanın ardından ne yediğini veya nasıl bir tat aldığını hatırlamaksızın gözlerini boşluğa dikti.</p>

    <p>Aniden çıtırdayan ateş onun göz kırpmasına ve odada etrafına bakınmasına sebep oldu. Kote başını eğip kucağına koyduğu, biri diğerinin avucunda duran ellerine baktı. Hemen sonra ateşte ısıtmak istercesine onları ileri uzatıp parmaklarını açtı. Uzun ve narin parmaklara sahip elleri pek zarifti. Kendi başlarına bir şey yapmalarını beklercesine onları dikkatle izledi. Ardından bir eliyle diğerini hafifçe avuçlayarak onları kucağına geri bıraktı ve yeniden ateşi seyretmeye koyuldu. Geriye gri küllerden ve sönük bir parıltı saçan kömürlerden başka bir şey kalmayana dek öyle ifadesiz ve hareketsiz durdu.</p>

    <p>Yatmak için soyunurken ateş canlanır gibi oldu. Turuncu ışık vücudunda, sırtında ve kollarında belli belirsiz çizgileri açığa çıkardı. Yara izleri çatallı yıldırımlar gibi, hoş bir hatıranın hatları gibi her yanını sarıyordu. Hepsi de düzgün ve gümüşiydi. Biri hariç.</p>

    <p>Ateş titreşip söndü. Uyku Kote’yi boş bir yataktaki sevgili gibi karşıladı.</p>

    <p class="paragraf">Yolcular ertesi sabah erkenden yola çıktılar. Onların ihtiyaçlarıyla ilgilenen Bast, efendisinin dizinin hayli kötü şiştiğini ve günün o erken saatlerinde kendini merdivenden inecek kadar iyi hissetmediğini açıkladı. Herkes bu haberi anlayışla karşıladı, bir tek kumral saçlı tüccar oğlu hariç. Delikanlı hiçbir şeyi anlamayacak kadar akşamdan kalmaydı. Muhafızlar karşılıklı tebessüm ederek gözlerini yuvarlarlarken tenekeci, alkolün sakıncaları konusunda doğaçlama bir vaaz verdi. Bast hiçbiri hoş olmayan birkaç tedavi yöntemi sıraladı.</p>

    <p>Yolcular oradan ayrıldıktan sonra Bast hanla ilgilenmeye koyuldu. Bu pek de büyük bir iş değildi, zira fazla müşteri gelmemişti. Zamanının çoğunu kendine vakit geçirtecek şeyler bulmaya harcadı.</p>

    <p>Öğleden bir müddet sonra Kote merdiveni indiğinde onu deri ciltli ağır bir kitapla barın üstünde ceviz kırarken buldu. “Günaydın, Reshi.”</p>

    <p>“Günaydın, Bast,” dedi Kote. “Bir değişiklik var mı?”</p>

    <p>“Orrisonların oğlu uğradı. Koyun etine ihtiyacımız olup olmadığını sordu.”</p>

    <p>Kote bu haberi beklermişçesine kafa salladı. “Ne kadar sipariş verdin?”</p>

    <p>Bast surat astı. “Koyun etinden nefret ederim, Reshi. Islak eldiven gibi bir tadı olur.”</p>

    <p>Kote omuz silkip kapıya gitti. “Yapacak bazı işlerim var. Ortalığa göz kulak ol, e mi?”</p>

    <p>“Zaten hep oluyorum.”</p>

    <p>Kasabanın ortasından geçen, Yoltaşı Hanı’nın dışındaki yolda hava durgun ve ağırdı. Gökyüzü, yağmur yağdırmak istemesine karşın bunu yapması için gereken gücü toplayamıyormuş gibi gözüken gri ve düz bir bulut tabakasıyla kaplıydı.</p>

    <p>Kote sokağı katedip açık olan demirci dükkânına girdi. Demirci saçlarını kısa, sakalınıysa gür ve uzun tutuyordu. Kote seyrederken bir çift çiviyi bir tırpan bıçağının arkasına dikkatle geçirip, onu kıvrık bir tahta sapa sağlam bir şekilde tutturdu. “Merhaba, Caleb.”</p>

    <p>Demirci tırpanı duvara dayadı. “Senin için ne yapabilirim, Üstat Kote?”</p>

    <p>“Orrisonların oğlu sana da uğradı mı?” Caleb kafa salladı. “Hâlâ koyunlarını kaybediyorlar mı?” diye sordu Kote.</p>

    <p>“Aslına bakarsan kaybettiklerinden bazıları nihayet bulunmuş. Hayvanlar feci bir saldırıya uğramışlar. Hatta paramparça edilmişler.”</p>

    <p>“Kurtlar mı yapmış?” diye sordu Kote.</p>

    <p>Demirci omuz silkti. “Yılın bu zamanında pek mümkün değil, ama başka ne olabilir ki? Bir ayı mı? Herhalde adam eksikleri olduğu için bakamadıklarını satmaya çalışıyorlar.”</p>

    <p>“Adam eksikleri mi var?”</p>

    <p>“Vergiler yüzünden işe aldıkları adamı yollamak zorunda kaldılar. En büyük oğulları da bu yazın başlarında krala katıldı. Şimdi Menat’ta asilere karşı savaşıyor.”</p>

    <p>“Meneras,” diye kibarca düzeltti Kote. “Küçük oğullarını tekrar görürsen üç yarım almak istediğimi söyleyiver.”</p>

    <p>“Olur.” Demirci ona manalı bir bakış attı. “Başka bir şey var mıydı?”</p>

    <p>“Şey,” diyen Kote sıkılgan bir edayla başını çevirdi. “Elinin altında bir demir çubuk olup olmadığını soracaktım,” dedi, demircinin gözlerine bakmadan. “Matah bir şey olmasına gerek yok. Sıradan bir demir parçası işimi görür.”</p>

    <p>Caleb kıkırdadı. “Hiç uğramayacaksın sanıyordum. İhtiyar Cob’la diğerleri evvelsi gün geldiler.” Çalışma tezgâhına kadar gidip bez bir bohçayı kaldırdı. “Tedbir olsun diye fazladan bir iki tane daha yapmıştım.”</p>

    <p>Kote yaklaşık altmış santim uzunluğunda bir çubuğu eline aldı ve şöyle bir savurdu. “Kafan çalışıyor.”</p>

    <p>“Ben işimi bilirim,” dedi demirci, kendinden hoşnut bir ifadeyle. “Başka bir ihtiyacın var mı?”</p>

    <p>“Aslında,” dedi Kote, demir çubuğu omzuna yaslayarak, “bir şey daha vardı. Fazladan bir önlüğün ve bir çift demirci eldivenin bulunur mu?”</p>

    <p>“Olabilir,” dedi Caleb tereddüt ederek. “Niye ki?”</p>

    <p>“Hanın arkasında eski bir dikenli çalı var.” Kote başıyla Yoltaşı’nı işaret etti. “Gelecek sene oraya bir bahçe yapmak istiyorum, bu yüzden çalıyı sökmeyi düşündüm. Ama bunu yaparken üstüm başım parçalanmasa iyi olur.”</p>

    <p>Demirci kafa salladı ve Kote’ye peşinden dükkânına girmesini işaret etti. “Eski setim hâlâ duruyor,” dedi, eşyaları arasından bir çift kalın eldiven ve sert bir deri önlük çıkartırken. İkisi de yer yer kapkara olmuş ve yağ lekeleriyle kaplanmıştı. “Pek hoş gözükmüyorlar, ama seni yeteri kadar koruyacaklardır.”</p>

    <p>“Ederi nedir?” diye sordu Kote, kesesine uzanarak.</p>

    <p>Demirci başını iki yana salladı. “Bir mangır yeter de artar bile. Nasılsa artık ne benim ne de oğlanın işine yarıyorlar.”</p>

    <p>Hancı ona bir sikke uzattı ve demirci eşyaları eski bir çuvalın içine soktu. “Bunu hemen yapmak istediğinden emin misin?” diye sordu Caleb. “Bir süredir yağmur yağmıyor. Baharda toprak daha yumuşak olur.”</p>

    <p>Kote omuz silkti. “Dedem hep güzün sonradan başına bela olmasını istemediğin şeyleri söküp atma vakti olduğunu söylerdi.” Kote yaşlı bir adamın titrek sesini taklit etti. “‘Bahar aylarında her şey hayat doludur. Yazlarıysa çok güçlüdür ve sonuna kadar direnir. Sonbahar...’” Ağaçlardan dökülen yapraklara doğru baktı. “‘Sonbahar tam zamanıdır. Sonbaharda her şey yorgundur ve ölmeye hazırdır.’”</p>

    <p>Kote o akşamüstünün geç saatlerinde dünden beri uyumayan Bast’ı dinlenmeye yolladı. Sonra da hanın içinde uyuşukça gezinerek geceden kalan ufak tefek işleri halletti. Hiç müşteri yoktu. Akşam nihayet çıkageldiğinde fenerleri yaktı ve bir kitabın sayfalarını ilgisizce çevirmeye başladı.</p>

    <p>Sonbahar normalde yılın en yoğun dönemi olurdu, fakat son zamanlarda yolcular iyice azalmıştı. Kote kışın ne kadar uzun geçeceğini karamsar bir katiyetle biliyordu.</p>

    <p>Daha önce hiç yapmadığı şekilde hanı erkenden kapadı. Süpürmekle uğraşmadı. Yerlerin böyle bir şeye ihtiyacı yoktu. Masaları veya barı temizlemedi; hiçbiri kullanılmamıştı. Bir iki şişe parlattı, kapıyı kilitledi ve yatmaya gitti.</p>

    <p>Aradaki farkı görecek hiç kimse yoktu, tabii Bast hariç. Bast ustasını izliyor, kaygı duyuyor ve bekliyordu.</p>
  </div>
</body>
</html>
