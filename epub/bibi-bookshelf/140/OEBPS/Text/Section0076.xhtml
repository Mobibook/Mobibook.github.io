<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmış Altıncı Bölüm</h1>

    <h2 class="baslik_2 sigil_not_in_toc">Uçucu</h2>

    <p>Denna’yla beraber yiyeceğim öğle yemeğinin heyecanıyla ertesi sabah erkenden uyandım. Tekrar uyumaya çalışmanın bir işe yaramayacağını bildiğimden kalkıp Balıkhane’ye yollandım. Önceki gecenin müsrifliği, cebimde sadece üç peni bırakmıştı ve yeni kazandığım mevkiden faydalanmak için can atıyordum.</p>

    <p>Genellikle geceleri gittiğim Balıkhane sabahları bambaşka bir yerdi. Kendi projeleri üzerinde çalışan on beş veya yirmi kişi bulunuyordu. Akşamları bu sayı iki katına çıkardı. Kilvin her zamanki gibi bürosundaydı, fakat içerinin atmosferi daha rahattı; işlek ama telaşlı değildi.</p>

    <p>Fela’yı atölyenin bir köşesinde iri bir ekmek somunu boyutundaki bir akik parçasını dikkatle yontarken buldum. Hep bu kadar erken çalışıyorsa onu daha önce görmememe şaşmamak gerekirdi.</p>

    <p>Manet’in uyarısına rağmen ilk projem için bir parti mavi ışık yayıcı üretmeye karar verdim. Kemik katranı kullanmayı gerektirdiği için bu ince bir işti, fakat yayıcılar kısa zamanda satılırdı ve işin tamamı sadece dört beş saatlik dikkatli bir çalışma gerektirecekti. Hem Denna’yla öğle yemeğine yetişebilir, hem de iş bitince Kilvin’den avans alarak cebime biraz para koyabilirdim.</p>

    <p>Gerekli aletleri toplayıp atölyenin doğu duvarındaki davlumbazlardan birine geçtim. Seçtiğim yer bir ıslatıcıya, yani dayanıklı camdan yapılmış ve atölyeye düzenli aralıklarla yerleştirilmiş beş yüz galonluk tanklardan birine yakındı. Davlumbazlarda çalışırken üzerinize tehlikeli bir şey dökerseniz ıslatıcının kulpunu çevirip serin bir su şelalesinin altında yıkanabilirdiniz.</p>

    <p>Dikkatli davrandığım müddetçe ıslatıcıya ihtiyaç duymayacaktım. Yine de her ihtimale karşılık böyle bir şeyin yakınında bulunmak güzeldi.</p>

    <p>Davlumbazı kurduktan sonra kemik katranının tutulduğu masaya gittim. Bir taş testeresinden veya tortulaştırıcı tekerden daha tehlikeli olmadığını bilmeme rağmen, perdahlı metal konteynırdan biraz ürküyordum.</p>

    <p>Ve bugün ortada bir farklılık vardı. Yanımdan geçen daha tecrübeli bir zahiriyeciye seslendim. Projesi tamamlanana kadar uyumaya yanaşmayan çoğu zahiriyeci gibi Jaxim’in de bitkin bir hali vardı.</p>

    <p>“Kabın bu kadar buzlanması normal mi?” diye sordum ona, katran konteynırını işaret ederek. Konteynırın kenarları yosuna benzeyen incecik ve beyaz buz perçemleriyle kaplıydı. Ayrıca metalin etrafındaki hava oldukça soğuktu.</p>

    <p>Jaxim kaba biraz göz gezdirdi, ardından omuz silkti. “Yeteri kadar soğuk olmayacağına çok soğuk olsun daha iyi,” dedi neşesiz bir kıkırdamayla. “Ha ha. Bom!”</p>

    <p>Kendimi onunla hemfikir olmaktan alıkoyamadım ve bu durumun sabahın erken saatlerinde atölyenin daha serin olmasıyla ilgisi bulunabileceğini düşündüm. Henüz tuğla fırınlarından hiçbiri yakılmamıştı ve çoğu ocak sönük duruyordu.</p>

    <p>Sıvı aktarım prosedürünü kafamdan dikkatlice geçirerek hiçbir şeyi unutmadığımdan emin oldum. Hava o kadar soğuktu ki ağzımdan buharlar çıkıyordu. Ellerimdeki ter yüzünden parmaklarım konteynırın bağlarına tıpkı kış ortasında meraklı bir çocuğun dilini tulumba sapına yapıştırması gibi yapıştı.</p>

    <p>Yoğun, yağlı sıvının bir ons kadarını basınçlı bir şişeye aktardım ve hemen tıpasını kapattım. Sonra davlumbaza gidip malzemelerimi hazırladım. Gergin geçen birkaç dakikanın ardından bir parti mavi ışık yayıcı üretiminin o uzun ve zahmetli işine koyuldum.</p>

    <p>İki saat sonra arkamdan gelen bir ses dikkatimi dağıttı. Aslında ses fazla yüksek değildi, fakat Balıkhane’de aldırmazlık edemeyeceğiniz ciddi bir tonda çıkmıştı.</p>

    <p>“Aman Tanrım,” demişti ses.</p>

    <p>Yapmakta olduğum iş sebebiyle ilk baktığım şey kemik katranının durduğu konteynır oldu. Siyah sıvının kabın bir köşesinden aktığını ve iş masasının bacağından aşağı damlayarak yerde biriktiğini görünce terim buz kesti. Masanın kalın tahta bacağı neredeyse tamamen erimiş durumdaydı ve yerde biriken sıvıdan hafif cızırtılar ve çıtırtılar yükseliyordu. Tek düşünebildiğim gösteri sırasında Kilvin’in söyledikleri oldu: <em>Son derece yakıcı olmasının yanı sıra gaz halindeyken havayla temas edince yanıcıdır da...</em></p>

    <p>Ben gövdemi de o tarafa döndürürken masanın bacağı kırıldı ve masa yan yatmaya başladı. Perdahlı metal konteynır da buna bağlı olarak yere doğru kayıp düştü. Metali o kadar soğuktu ki taş zemine çarptığı anda göçeceği ya da çatlayacağı yerde cam gibi paramparça oldu. Galonlarca siyah sıvı her tarafa saçıldı. Kemik katranı sıcak taş zeminde yayılarak kaynamaya başlarken atölyeyi sert cızırtılar ve tıslamalar doldurdu.</p>

    <p>Uzun zaman önce Balıkhane’yi tasarlayan akıllı insan, dökülen sıvıların temizlenmesi ve kontrol altında tutulması daha kolay olsun diye atölyeye iki düzine drenaj yerleştirmişti. Dahası atölyenin taş zemini sıvıların drenajlara doğru yönlenmesi için hafif iniş ve çıkışlara sahipti. Buna bağlı olarak konteynır kırılır kırılmaz yağlı sıvı iki farklı drenaja doğru iki farklı yönde akmaya başladı. Sıvı akarken bir yandan da kaynamaya başlıyor, katran kadar siyah ve yakıcı dumanlar saçıyordu.</p>

    <p>O zamana kadar atölyenin kuytu bir köşesinde çalışmakta olan Fela, giderek uzayan bu iki duman kolunun arasında kapana kısılmıştı. Geçirdiği şok yüzünden ağzı yarı yarıya açık bir vaziyette öylece duruyordu. Atölyenin sıcağında daha rahat çalışmak için ince giyindiğinden üzerinde sadece bir pantolon ve kolları dirseklerden ilikli tül gibi ince keten bir gömlek vardı. Atkuyruğu yaptığı uzun, koyu renkli saçları neredeyse beline kadar iniyordu. Alevlere maruz kaldığı zaman meşale gibi yanacaktı.</p>

    <p>İnsanlar neler olduğunun farkına vardıkça odayı giderek artan bir gürültüyle dolduruyorlardı. Bazıları emirler yağdırıyor, bazılarıysa panik halinde bağrışıyordu. Ortalıkta koşuştururlarken ellerindeki aletleri düşüyorlar ve kısmen tamamlanmış projeleri deviriyorlardı.</p>

    <p>Fela bağırarak yardım istememişti; bu da içinde bulunduğu tehlikeyi benden başka fark edenin olmadığı anlamına geliyordu. Kilvin’in gösterisini anımsayarak tüm atölyenin bir dakikadan daha kısa sürede alev topuna döneceğini tahmin ettim. Hiç vakit kalmamıştı.</p>

    <p>İşime yarayabilecek bir şeyler arayarak yakınımdaki masalarda bulunan projelere göz gezdirdim. Fakat hiçbir şey yoktu: bir volkanik taş yığını, kangal kangal bakır tel, muhtemelen Kilvin’in fenerlerinden birine dönüşecek olan ve üzeri sembollerle kaplı cam bir yarıküre...</p>

    <p>Ne yapmam gerektiğini anlayıverdim. Cam yarıküreyi tuttuğum gibi volkanik taşlardan birine çarptım. Cam parçalandıktan sonra avucum boyutunda ince, kavisli bir parçasını yerden aldım. Diğer elimle masanın üzerinde duran pelerinimi kaptım ve davlumbazın yanından hızla geçip gittim.</p>

    <p>Başparmağımı cam parçasının sivri ucuna bastırarak nahoş bir basınç hissini takiben keskin bir acı hissettim. Kan akıttığımı bilerek parmağımı cama sürttüm ve bir bağın sözlerini telaffuz ettim. Drenajın önünde durup cam parçasını yere attım, yoğunlaştım ve ayağımı sertçe yere vurarak camı ezdim.</p>

    <p>O güne kadar hiç tecrübe etmediğim bir soğuk tüm vücudumu kapladı. Bu, bir kış gününde teninizde ve uzuvlarınızda hissettiğiniz türden basit bir soğuk değildi. Yıldırım gibi bir anda çarptı. Soğuğu dilimde, ciğerlerimde, hatta böbreklerimde hissettim.</p>

    <p>Ama istediğimi elde ettim. Biraz ötedeki ıslatıcının güçlendirilmiş camı çatlamaya başladı ve yüzeyine örümcek ağını andıracak şekilde binlerce çatlak yayıldı. Cam tam patladığı sırada gözlerimi sımsıkı kapadım. Beş yüz galon su bana koca bir yumruk gibi vurarak bir adım gerilememe ve tepeden tırnağa ıslanmama sebep oldu. Daha sonra yerimden ok gibi fırlayıp masaların arasında koşmaya başladım.</p>

    <p>Tüm o süratime rağmen yeteri kadar hızlı değildim. Kara duman alev alırken atölyenin bir köşesinde göz kamaştırıcı bir ışık parladı ve tuhaf bir sivriliğe sahip parlak kırmızı alevler havaya yükseliverdi. Ateş katranın geri kalanını da ısıtacak, onun çarçabuk kaynamasına sebep olacaktı. Bu da daha çok dumanı, ateşi ve ısıyı tetikleyecekti.</p>

    <p>Ben koşarken yangın da yayıldı. Kemik katranının yolunu takip ederek drenajlara doğru uzandı. Alevler şaşırtıcı bir hararetle yanıyor, iki ateş duvarı oluşturarak atölyenin karşı köşesini geri kalanından tamamıyla ayırıyordu. Daha şimdiden boyumu geçmişlerdi ve daha da yükseliyorlardı.</p>

    <p>O zamana kadar iş masasının arkasından çıkan Fela, yerdeki drenajlardan birine doğru duvar boyunca aceleyle ilerliyordu. Kemik katranı drenajdan aşağı aktığı için duvara yakın bir noktada alevlerden ve dumandan yoksun bir aralık vardı. Fela tam oradan geçecekken kara duman drenajın mazgalından yukarı kaynamaya başladı. Fela kısa ve şaşkın bir çığlık atarak geri çekildi. Duman kaynayarak yükseldikçe yanıyor, etrafındaki her şeyi harlı bir ateş çemberine alıyordu.</p>

    <p>Nihayet son masayı da aşabildim. Hiç yavaşlamadan nefesimi tuttum ve berbat yakıcı maddenin bacaklarıma dokunmasını istemeyerek dumanın üstünden atladım. Ellerimde ve suratımda ani, yoğun bir ısı hissettim, fakat ıslak giysilerim alev alıp yanmamı engelledi.</p>

    <p>Gözlerim kapalı olduğundan beceriksiz bir iniş gerçekleştirdim ve kalçamı taş iş masalarından birine çarptım. Acıya aldırış etmeden Fela’ya doğru koştum.</p>

    <p>Fela o esnada alevlerden uzaklaşıyor, atölyenin dış duvarına doğru geriliyordu, fakat beni karşısında görünce kendini korumak istermiş gibi ellerini kaldırarak bana bön bön baktı. “İndir kollarını!” diye bağırdım ona doğru koşarken, sırılsıklam haldeki pelerinimi açarak. Alevlerin kükremesine rağmen beni duyabildi mi bilmiyorum, yine de dediklerimi anladı. Kollarını indirip pelerine doğru yürüdü.</p>

    <p>Aramızdaki mesafeyi kapatırken ardıma bir göz attım ve yangının beklediğimden de hızlı yayıldığını gördüm. Yere yakın duran duman otuz santimden biraz daha yüksek ve zift kadar siyahtı. Alevlerse o kadar yüksekti ki ateş duvarının ne kalınlıkta olduğunu anlamak bir yana, öteki tarafını bile göremiyordum.</p>

    <p>Pelerini Fela’ya sarmadan hemen önce onu biraz kaldırarak kızın başını tamamen kapadım. “Seni taşımam gerekecek!” diye bağırdım, pelerinimi ona sıkıca dolarken. “Alevlerden kendin geçmeye kalkarsan bacakların yanar.” Bir karşılık verdi, fakat ıslak kumaş katmanları ve ateşin çıtırtısı yüzünden dediklerini anlayamadım.</p>

    <p>Onu masal kitaplarındaki Beyaz Atlı Prens’in yaptığı gibi kucaklamayıp tıpkı bir patates çuvalı gibi omzuma attım. Omzum ağırlığı altında ezilirken hızla ateşe doğru yürüdüm. Yaklaştıkça vücudumun ön tarafına vuran ısı giderek arttı. Yüzümü korumak için boştaki kolumu kaldırırken ıslak pantolonumun bacaklarımı dumanın yakıcı etkilerinden büyük ölçüde koruması için dua ediyordum.</p>

    <p>Ateşe girmeden önce derin bir nefes aldım, fakat hava ağır ve geniz yakıcıydı. Kendime hâkim olamadan bir kez öksürdüm ve yanan havadan bir nefes daha alıp ateş duvarına daldım. Etrafım bir anda alevlerle sarıldı. Öksürerek ve kirli havayı soluyarak koşarken bacaklarımın alt kısmında dumanın o yakıcı soğuğunu hissettim. Başım dönmeye başlıyor, ağzıma amonyak tadı geliyordu. Beynimin uzak ve rasyonel bir parçası şöyle düşündü: <em>Tabii ya, sıvının uçucu olmasının sebebi o.</em></p>

    <p>Sonra her şey karardı.</p>

    <p class="paragraf">Kendime geldiğimde aklımdan geçen ilk şey pek de beklediğiniz türden değildi. Ama siz de hayatınızın bir döneminde genç olmuşsanız buna pek de şaşırmayabilirsiniz.</p>

    <p>“Saat kaç?” diye telaşla sordum.</p>

    <p>“Öğleden bir çan sonrası,” dedi bir kadın sesi. “Kalkmaya çalışma.”</p>

    <p>Kendimi yatağa bıraktım. Bir saat önce Eolian’da Denna ile buluşmam gerekiyordu.</p>

    <p>İçime bir ağırlık çöktü ve perişan bir halde etrafıma bakındım. Havadaki belirgin antiseptik kokusu Revir’de bir yerde olduğumu gösteriyordu. Yatak da bir başka belirtiydi: üzerinde uyunacak kadar rahat, ama zevk olsun diye yatmak istemeyeceğiniz kadar rahatsız.</p>

    <p>Başımı çevirince kısa kesilmiş sarı saçlarla çevrili çarpıcı bir çift yeşil gözle karşılaştım. “Merhaba Mola.”</p>

    <p>Mola odayı çevreleyen uzun tezgâhlardan birinin önünde duruyordu. Revir’de çalışanlara özgü koyu renkli giysileri sebebiyle solgun teni daha çok göze çarpıyordu. “Merhaba Kvothe,” dedi, tedavi raporunu yazmayı sürdürerek.</p>

    <p>“Nihayet El’theliğe terfi ettiğini duydum,” dedim. “Tebrikler. Herkes bunu uzun zaman önce hak ettiğini biliyor.”</p>

    <p>Solgun dudaklarını ufak bir tebessümle kıvırarak başını kaldırdı. “Anlaşılan ısı, diline zarar vermemiş.” Kalemini bıraktı. “Peki vücudunun geri kalanı nasıl?”</p>

    <p>“Bacaklarım iyi ama uyuşmuş durumda, bu yüzden yandıklarını ama senin bu konuda bir şeyler yaptığını tahmin ediyorum.” Örtüyü kaldırarak bacaklarıma baktım, sonra örtüyü dikkatle bıraktım. “Ayrıca ileri düzeyde çıplakmışım gibi görünüyor.” Anlık bir panik yaşadım. “Fela iyi mi?”</p>

    <p>Mola ciddiyetle kafa sallayarak yatağın yanına geldi. “Onu düşürdüğün zaman birkaç yeri morarmış ve ayak bilekleri biraz alazlanmış. Ama senden daha iyi durumda.”</p>

    <p>“Peki ya Balıkhane’deki diğerleri?”</p>

    <p>“Yaşananlar düşünüldüğünde hiç fena değil. Sıcaktan veya asitten kaynaklanan birkaç yanık vakası var. Bir de önemsiz bir metal zehirlenmesi. Yangınlarda asıl sorun dumandan kaynaklanır, ama orada yanan her neyse fazla duman çıkarmış gibi gözükmüyor.”</p>

    <p>“Madde yanarken bir tür amonyak dumanı salıyordu.” Deneme maksatlı birkaç derin nefes alıp verdim. “Ama sanırım ciğerlerim zarar görmemiş,” dedim rahatlayarak. “Bayılmadan önce yalnızca üç dört soluk aldım.”</p>

    <p>Kapı çalındı ve Sim başını içeri uzattı. “Çıplak mısın?”</p>

    <p>“Büyük ölçüde,” dedim. “Ama tehlikeli kısımlar kapalı durumda.”</p>

    <p>Onun peşinden odaya Wilem girdi; huzursuz bir hali vardı. “Önceki kadar pembe değilsin,” dedi. “Herhalde bu iyiye işarettir.”</p>

    <p>“Bacakları bir süre ağrıyacak, ama kalıcı bir hasar yok,” dedi Mola.</p>

    <p>“Yeni giysiler getirdim,” dedi Sim neşeyle. “Üzerindekiler mahvolmuştu.”</p>

    <p>“Umarım dev gardırobumun içinden bir şeyler seçmekte zorlanmamışsındır,” dedim şaka yollu, utancımı gizlemek için.</p>

    <p>Sim omuz silkerek sözlerimi geçiştirdi. “Pabuçların yandı. Odanda da başka bir çift bulamadım.”</p>

    <p>“İkinci bir çiftim yok da ondan,” dedim Sim’in elinden giysilerimi alırken. “Sorun değil. Daha önce de yalınayak kaldığım oldu.”</p>

    <p class="paragraf">Bu küçük maceramdan önemli bir yara almaksızın kurtuldum. Yine de vücudumda ağrımayan bir yer yoktu. Ellerimin üstü ile boynumda ısı, bacaklarımın katran dumanından geçen alt kısımlarındaysa asit yanıkları mevcuttu.</p>

    <p>Tüm bunlara rağmen beş kilometrelik yolu topallayarak katettim ve nehri aşıp Imre’ye girdim. Denna’nın beni bekliyor olması için dua üstüne dua ediyordum.</p>

    <p>Avluyu geçerek Eolian’a yaklaşırken Deoch beni merakla süzdü. Yanına vardığımda manalı bakışlarla beni tepeden tırnağa inceledi. “Tanrı aşkına, çocuk. Attan düşmüş gibi bir halin var. Pabuçların nerede?”</p>

    <p>“Sana da günaydın,” dedim iğneleyici bir ses tonuyla.</p>

    <p>“Tünaydın demek istedin herhalde,” diye düzeltti, güneşi işaret ederek. Yanından geçmeye davrandım, fakat elini kaldırarak beni durdurdu. “Korkarım çoktan gitti.”</p>

    <p>“Tanrı... belasını veresice.” Talihime doğru düzgün küfredemeyecek kadar yorgundum.</p>

    <p>Deoch beni anlayışlı bakışlarla süzdü. “Seni sordu,” dedi teselli edercesine. “Ve epey de bekledi. Neredeyse bir saat. Onun birini hiç bu kadar süre beklediğini görmemiştim.”</p>

    <p>“Giderken yanında biri var mıydı?”</p>

    <p>Deoch parmakları arasında çevirmekte olduğu bir bakır peniye gözlerini dikti. “O uzun zaman yalnız kalacak kızlardan değil...” Yine anlayışlı bir bakış attı. “Birkaç kişiyi geri çevirdi, ama sonunda herifin biriyle <em>beraber</em> gitti. Onunla tam manasıyla beraber değildi, bilmem anlatabildim mi. Kendine bir hami arıyordu ve o adamda öyle bir hal vardı. Ak saçlı, zengin... bilirsin işte.”</p>

    <p>İç geçirdim. “Onu görecek olursan...” Duraksayarak olup bitenleri nasıl izah edebileceğimi düşündüm. “Lütfen ‘kaçınılmaz bir işimin çıktığını’ daha şairane bir dille iletebilir misin?”</p>

    <p>“Denerim. Perişan ve yalınayak halinden de bahsederim. Yakarışların için iyi bir temel atarım.”</p>

    <p>Elimde olmadan gülümsedim. “Sağ ol.”</p>

    <p>“Sana bir içki ısmarlayabilir miyim?” diye sordu. “Benim için henüz vakit erken, ama bir dostum için daima bir istisnada yapabilirim.”</p>

    <p>Başımı iki yana salladım. “Geri dönmem lazım. Yapacak işlerim var.”</p>

    <p class="paragraf">Topallaya topallaya Anker’ın Yeri’ne gittim ve içerisini, Balıkhane’deki yangını heyecanla konuşan müşterilerin sesleriyle dolu buldum. Gelebilecek sorulara cevap vermek istemediğimden gözlerden ırak bir masaya geçtim ve garson kızların birinden bir kâse çorba ile biraz ekmek istedim.</p>

    <p>Yemeğimi yerken keskin kulaklarıma, anlatılan hikâyelerden bölük pörçük parçalar takıldı. Ancak o zaman, yani başkalarını dinlerken yaptığımın farkına vardım.</p>

    <p>İnsanların hakkımda konuşmalarına alışkındım. Dediğim gibi, kasıtlı olarak şöhretimi arttırmaya çalışmıştım. Fakat şimdi durum farklıydı; bu sefer söylenenler gerçekti. İnsanlar bazı ayrıntıları ve kafa karıştırıcı kısımları atlasalar da hikâyenin özü aynı kalmıştı. Fela’yı kurtarmış, alevlerin arasına dalıp onu güvenli bir yere kadar taşımıştım. Tıpkı masal kitaplarındaki Beyaz Atlı Prens gibi.</p>

    <p>Kahramanlığı ilk defa tadıyordum. Bu tadın hoşuma gittiğini gördüm.</p>
  </div>
</body>
</html>
