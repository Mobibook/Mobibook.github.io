<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmış Yedinci Bölüm</h1>

    <h2 class="baslik_2 sigil_not_in_toc">El Meselesi</h2>

    <p>Anker’ın Yeri’nde yediğim öğle yemeğinin ardından Balıkhane’ye dönüp hasar tespiti yapayım dedim. Kulak misafiri olduğum sohbetlerde, yangının kısa sürede kontrol altına alındığı anlatılmıştı. Durum böyleyse belki mavi ışık yayıcılar konusundaki çalışmamı bitirebilirdim. Değilse de en azından kayıp pelerinimi bulma ihtimalim vardı.</p>

    <p>Her nasılsa Balıkhane’nin büyük bölümü yangını fazla zarar almadan atlatmıştı, fakat atölyenin kuzeydoğu kısmı neredeyse tamamen yok olmuştu. Orada bir taş, cam ve kül yığınından başka bir şey kalmamış gibiydi. Parlak bakır ve gümüş eriyikleri kırık masa üstlerine yayılmış, ateşin sıcağıyla sıvılaşan çeşitli metaller yerlere akmıştı.</p>

    <p>Bu harabeden daha tedirgin edici bir şey varsa o da atölyenin terk edilmiş olmasıydı. Orayı daha önce hiç bu kadar boş görmemiştim. Kilvin’in kapısını çaldım, sonra da içeri bir göz attım. Boştu. Şaşırmadım. Kilvin olmadan döküntüleri temizleme işini kim organize edecekti?</p>

    <p>Yayıcıları tamamlamak düşündüğümden birkaç saat daha uzun sürdü. Yaralarım beni yavaşlatıyor, sargılı başparmağım elimi biraz sakar kılıyordu. Çoğu zahiriye işinde olduğu gibi bu iş de iki becerikli el gerektiriyordu. Bir sargının yarattığı kısmi bir engel dahi ciddi bir sıkıntıya yol açıyordu.</p>

    <p>Yine de projemi kazasız belasız bitirdim. Tam yayıcıları test etmeye hazırlanırken Kilvin’in koridorda Siaru dilinde sövüp saydığını işittim. Başımı çevirince onun sert adımlarla bürosunun kapısından girdiğini son anda gördüm. Arwyl Hoca’nın gilerlerinden biri de peşindeydi.</p>

    <p>Davlumbazı kapadım ve çıplak ayaklarımla nereye bastığıma dikkat ederek Kilvin’in bürosuna doğru yürüdüm. Pencereden Kilvin’in kargaları kovalayan bir çiftçi gibi kollarını salladığını görebiliyordum. Elleri neredeyse dirseklerine kadar sargı beziyle kaplıydı. “Yeter,” dedi. “Gerisini ben hallederim.”</p>

    <p>Yanındaki adam Kilvin’in kolunu tutup sargıları biraz düzeltti. Kilvin elini çekip kurtardı ve adamın uzanamayacağı bir yüksekliğe kadar kaldırdı. “<em>Lhinsatva.</em> Yeter, dedim.” Adam benim duyamayacağım kadar alçak sesle bir şeyler söyledi, fakat Kilvin başını iki yana sallamayı sürdürdü. “Hayır. Başka ilaç da istemiyorum. Yeteri kadar uyudum.”</p>

    <p>Kilvin bana içeri girmemi işaret etti. “E’lir Kvothe. Seninle konuşmam gerekiyor.”</p>

    <p>Ne bekleyeceğimi bilmeden bürosuna girdim. Kilvin bana sert gözlerle baktı. “Yangın söndürüldükten sonra ilk ne buldum biliyor musun?” diye sorarak iş masasının üzerindeki kapkara bir yığını işaret etti. Sargılı ellerinden biriyle yığının bir ucunu kaldırınca pelerinimin kömür olmuş kalıntısını tanıdım. Kilvin onu bir kez sertçe silkeledi ve el lambam serbest kalarak masanın üzerinde yuvarlandı.</p>

    <p>“Seninle şu hırsızlık lamban hakkında konuşalı daha iki gün bile geçmedi. Ama bugün onu canı isteyenin alıp götürebileceği bir yerde buldum.” Bana kaşlarını çattı. “Ne diyeceksin?”</p>

    <p>Ağzım açık kaldı. “Özür dilerim, Kilvin Hoca. Ben... beni alıp götürdüler...”</p>

    <p>Kaş çatmayı sürdürerek ayaklarıma bir göz attı. “Peki neden yalınayaksın? Bir E’lir bile böyle bir yerde çıplak ayaklarla gezmeyeceğini bilecek kadar akıllı olmalıdır. Son zamanlarda çok düşüncesiz davranıyorsun. Beni hayal kırıklığına uğrattın.”</p>

    <p>Ben bir açıklama düşünmeye çalışırken Kilvin’in sert yüz ifadesi beklenmedik bir tebessüme dönüştü. “Tabii ki şaka yapıyorum,” dedi nazikçe. “Bugün Re’lar Fela’yı yangından kurtardığın için sana teşekkür borçluyum.” Omzumu sıvazlamak için elini uzattı, sonra sargılarını hatırlayınca vazgeçti.</p>

    <p>Yüreğime su serpildi. Lambamı alıp elimde çevirdim. Yangında zarar görmüşe veya kemik katranıyla temas etmişe benzemiyordu.</p>

    <p>Kilvin küçük bir bohça çıkarıp masaya bıraktı. “Bu şeyler pelerininin içindeydi,” dedi. “Pek çok şey. Ceplerin bir tenekecinin çantası kadar doluymuş.”</p>

    <p>“Keyfiniz yerinde gibi, Kilvin Hoca,” dedim ihtiyatla, ona Revir’den ne gibi ağrı kesiciler verildiğini merak ederek.</p>

    <p>“Öyle,” dedi neşeyle. “Hani bir söz vardır; <em>‘Chan Vaen edan Kote.’</em> Bilir misin?”</p>

    <p>Ne anlama geldiğini düşündüm. “Yedi sene... <em>Kote</em> ne demek bilmiyorum.”</p>

    <p>“‘Her yedi senede bir felaket bekle,’” dedi Kilvin. “Eski ve doğru bir atasözüdür. Bu seferki iki yıl gecikti.” Sargılı ellerinden biriyle kısmen harabeye dönmüş atölyesini işaret etti. “Neyse ki büyük bir felaket değildi. Fenerlerim zarar görmedi. Hiç kimse ölmedi. Bütün yaralanmalar içinde en ağırı benimki, tıpkı olması gerektiği gibi.”</p>

    <p>Sargılarına bakarken o hünerli zahiriyeci ellerine bir şey olma ihtimali karşısında içim cız etti. “Nasılsınız?” diye kaygıyla sordum.</p>

    <p>“İkinci derece yanıklar,” dedi, sonra da endişe nidamı daha ağzımı terk etmeden bastıracak bir hareket yaptı. “Cildim biraz su topladı, hepsi o. Acıyor, ama ne kömürleşme ne de uzun vadeli hareket kaybı söz konusu.” Bezgin bir sesle iç geçirdi. “Yine de önümüzdeki üç dönü boyunca fazla iş yapamayacağım.”</p>

    <p>“Tek ihtiyacınız bir çift else benimkileri ödünç verebilirim, Kilvin Hoca.”</p>

    <p>Saygıyla kafa salladı. “Bak bu cömert bir teklif, E’lir. Lakin işim sigaldri gerektirirse...” diye duraksayıp sonraki sözcüklerini dikkatle seçti, “...bir E’lir için hiç de uygun olmaz.”</p>

    <p>“Öyleyse beni Re’larlığa terfi ettirmelisiniz, Kilvin Hoca,” dedim gülümseyerek. “Böylece size daha iyi hizmet edebilirim.”</p>

    <p>Hafifçe kıkırdadı. “Olabilir, tabii böyle iyi çalışmaya devam edersen.”</p>

    <p>Şansımı zorlamaktansa konuyu değiştirmeye karar verdim. “Konteynıra ne oldu?”</p>

    <p>“Fazla soğudu,” dedi Kilvin. “Metal aslında içerideki bir cam kabı koruyan ve sıcaklığı düşük tutan bir kabuktan ibaretti. Herhalde kabın sigaldrisi kusurluydu, bu yüzden soğudukça soğudu. İçindeki sıvı tamamen donunca da...”</p>

    <p>Gerisini anlayarak kafa salladım. “Cam çatladı. Tıpkı içi dolu bir bira şişesi donduğu zaman olduğu gibi. Sonra da katran metali eritti.”</p>

    <p>Kilvin kafa salladı. “Şu aralar Jaxim’e epey bozuk çalıyorum,” dedi hoşnutsuzca. “Senin durumu daha önceden kendisine bildirdiğini söyledi.”</p>

    <p>“Yangın başladıktan sonra tüm binanın kül olacağından emindim,” dedim. “Onu bu kadar kolayca söndürebilmenize şaşırdım.”</p>

    <p>“Kolayca mı?” diye sordu. “Hızla söndürdüğüm doğru, ama <em>kolayca</em> değildi.”</p>

    <p>“Peki nasıl başardınız?”</p>

    <p>Bana tebessüm etti. “Güzel bir soru. Sence nasıl başarmış olabilirim?”</p>

    <p>“Şey, öğrencilerden birinin anlattıklarına göre tüm haşmetinizle büronuzdan çıkıp tıpkı Ulu Taborlin gibi ateşin adını kullanmışsınız. ‘Ateş, sön!’ demişsiniz ve ateş de size itaat etmiş.”</p>

    <p>Kilvin kocaman bir kahkaha attı. “Bak bu öyküyü sevdim,” dedi sakalının altından sırıtarak. “Ama benim de merak ettiğim bir şey var. Ateşin içinden nasıl geçebildin? Madde çok sıcak bir alev üretiyordu. Nasıl oldu da yanmadın?”</p>

    <p>“Bir ıslatıcıyı kullanarak kendimi sırılsıklam ettim, Kilvin Hoca.”</p>

    <p>Kilvin biraz düşündü. “Jaxim seni madde döküldükten saniyeler sonra ateşin içinden geçerken görmüş. Islatıcı hızlı çalışır, ama o kadar da değil.”</p>

    <p>“Korkarım onu kırmam gerekti, Kilvin Hoca. Tek yol o gibi gözüktü.”</p>

    <p>Kilvin gözlerini kısarak bürosunun penceresinden atölyeye baktı, kaşlarını çattı, sonra da kalkıp atölyenin öteki ucuna, parçalanmış ıslatıcıya kadar gitti. Diz çöküp sargılı parmaklarıyla yerden sivri bir cam parçası aldı. “Dünyanın dört köşesi aşkına, ıslatıcımı kırmayı nasıl becerdin E’lir Kvothe?”</p>

    <p>Ses tonu o kadar şaşkındı ki gülmeden edemedim. “Şey, Kilvin Hoca, öğrencilere göre kudretli elimin tek bir darbesiyle onu paramparça ettim.”</p>

    <p>Kilvin yine sırıttı. “Bak bu öyküden de hoşlandım, ama hiç inanasım gelmiyor.”</p>

    <p>“Daha güvenilir kaynaklar yakındaki bir masadan aldığım bir demir külçesi kullandığımı söylüyor.”</p>

    <p>Kilvin başını iki yana salladı. “Güçlü kuvvetli bir delikanlısın, ama bu dayanıklı camı kendi ellerimle yaptım. Koskoca Cammar’ın ta kendisi onu bir demirci çekiciyle bile kıramazdı.” Cam parçasını bırakıp doğruldu. “Bırak başkaları hangi öyküyü anlatırlarsa anlatsınlar, ama biz gerçekleri paylaşalım.”</p>

    <p>“Ortada sıradışı bir durum yok,” diye itirafta bulundum. “Güçlendirilmiş camın yapımında kullanılan sigaldriyi biliyorum. Yapabildiğimi bozabilirim de.”</p>

    <p>“Peki hangi kaynağı kullandın?” diye sordu Kilvin. “O kadar kısa bir zamanda hiçbir şey...” Sargılı başparmağımı kaldırdım. “Kan,” dedi şaşkın çıkan bir sesle. “Kanının ısısından yararlanman düşüncesiz bir davranış olarak görülebilir. Bağcı ürpertisinden çekinmedin mi? Ya hipotermik şok geçirseydin?”</p>

    <p>“Seçeneklerim kısıtlıydı, Kilvin Hoca,” dedim.</p>

    <p>Kilvin düşünceli bir edayla kafa salladı. “Benim elimden çıkan bir şeyi yalnızca kan kullanarak bozman oldukça etkileyici.” Bir elini sakalında gezdirecek gibi oldu, sonra sargılar bunu imkânsız kılınca kaşlarını çattı.</p>

    <p>“Peki ya siz, Kilvin Hoca? Yangını nasıl söndürdünüz?”</p>

    <p>“Ateşin adını kullanarak değil,” diye açıkladı. “Elodin burada olsaydı sorun çok daha kolay çözülebilirdi. Fakat ateşin adını bilmediğimden kendi yöntemlerimden faydalandım.”</p>

    <p>Yine espri yapıp yapmadığından emin olamayarak ona çekingen bir bakış attım. Kilvin’in espri anlayışı bazen çok anlaşılmaz oluyordu. “Elodin ateşin adını biliyor mu?”</p>

    <p>Kilvin kafa salladı. “Üniversite’de onu bilen bir iki kişi daha olabilir, ama içlerinde en iyi Elodin bilir.”</p>

    <p>“Ateşin adı,” dedim yavaşça. “Ulu Taborlin gibi o adı telaffuz etseydi ateş ona itaat eder miydi?”</p>

    <p>Kilvin yeniden kafa salladı.</p>

    <p>“Ama öyle şeyler sadece masallarda olur,” diye karşı çıktım.</p>

    <p>Beni keyifle süzdü. “Masalların nereden çıktığını sanıyorsun, E’lir Kvothe? Her masalın dünyanın bir yerinde derin kökleri bulunur.”</p>

    <p>“Peki bu ne tür bir isim? Nasıl kullanılıyor?”</p>

    <p>Kilvin anlık bir tereddüdün ardından koca omuzlarını silkti. “Bu dilde anlatması çok zor. Aslında diğer dillerde de. Git Elodin’e sor; bu onun işi.”</p>

    <p>Elodin’in ne kadar yardımsever olduğunu ilk elden biliyordum. “Peki <em>siz</em> yangını nasıl söndürdünüz?”</p>

    <p>“Pek de gizemli olmayan bir yöntem kullanarak,” dedi. “Böyle bir kazaya karşı hazırlıklıydım ve kemik katranından küçük bir şişe dolusunu büromda bulunduruyordum. Onu bağ olarak kullandım ve akıntının ısısını emdim. Böylece akan madde kaynayamayacak kadar soğudu ve geride kalan duman kısa sürede yok oldu. Maddenin büyük bölümü drenajlardan boşalırken, Jaxim ile diğerleri geride kalanı kontrol altına almak için atölyeye kireç ve kum döktüler.</p>

    <p>“Ciddi olamazsınız,” dedim. “İçerisi fırın gibiydi. O kadar thaum ısıyı nakletmenize imkân yoktu. Aldığınızı nereye aktarabilirdiniz?”</p>

    <p>“Sırf böyle bir acil durum için yakınlarda bir ısı yiyici bulunduruyordum. Yangın en çok hazırlıklı olduğum felaketlerden biridir.”</p>

    <p>Elimi savurarak açıklamasını geçiştirdim. “Yine de böyle bir şeyi başarmanızın imkânı yoktu. Burada bahsettiğimiz ısı...” Ne kadarlık bir ısıyı nakletmesi gerektiğini hesaplamaya çalıştım, fakat nereden başlayacağımı dahi bilemedim.</p>

    <p>“Yaklaşık sekiz yüz elli milyon thaumluk bir ısı söz konusuydu,” dedi Kilvin. “Tabii kesin rakamı bilmemiz için ısı yiyiciyi kontrol etmemiz lazım.”</p>

    <p>Nutkum tutuldu. “Ama... nasıl?”</p>

    <p>“Hızla,” diyerek sargılı elleriyle manalı bir hareket yaptı, “ama kolayca değil.”</p>
  </div>
</body>
</html>
