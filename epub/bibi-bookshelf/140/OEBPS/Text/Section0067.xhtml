<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Elli Yedinci Bölüm</h1>

    <h2 class="baslik_2 sigil_not_in_toc">Ara - Bizi Oluşturan Parçalar</h2>

    <p>Bast yavaş hareketlerle gerinip etrafına bakındı. Sabrının kısacık fitilinin tamamen yanması fazla sürmedi. “Reshi?”</p>

    <p>“Hımm?” Kvothe dönüp ona baktı.</p>

    <p>“Peki ya sonra, Reshi? Kadınla konuştun mu?”</p>

    <p>“Elbette konuştum. Zaten konuşmasaydım böyle bir hikâyem olmazdı. O kısmı anlatması kolay. Ama öncelikle kadını tasvir etmeliyim. Lakin bunu nasıl yapacağımdan emin değilim.”</p>

    <p>Bast huzursuzca kıpırdandı.</p>

    <p>Bir kahkaha atan Kvothe’nin yüzündeki asabiyetin yerini keyifli bir ifade aldı. “Sana göre güzel bir kadını tasvir etmek, ona bakmak kadar kolay mı yani?”</p>

    <p>Yüzü kızaran Bast boynunu büktü. Kvothe bir elini nazikçe onun omzuna koyup gülümsedi. “Buradaki asıl sorun Bast, kadının çok önemli olması. Yani hikâye için. Fakat onu hakkını vererek nasıl tasvir edebileceğimi bir türlü bulamıyorum.”</p>

    <p>“Sanırım... sanırım seni anlıyorum, Reshi,” dedi Bast gönül alıcı bir ses tonuyla. “Ben de onu görmüştüm. Bir kez.”</p>

    <p>Kvothe şaşırarak sandalyesinde arkasına yaslandı. “Evet, görmüştün. Bak bunu unutmuşum.” Ellerini dudaklarına bastırdı. “Peki sen onu nasıl tasvir edersin?”</p>

    <p>Bast kendisine tanınan bu fırsat karşısında pek sevindi. Dik oturarak bir süreliğine dalıp gitti. “Kusursuz kulaklara sahipti.” Elleriyle havada narin bir şekil çizdi. “Sanki... bir ustanın elinden çıkmışa benzeyen mükemmel kulaklara.”</p>

    <p>Bir kahkaha atan Tarihçi hemen ardından kendi kendini gafil avlamışçasına şaşırdı. “Kulaklar mı?” diye sordu, doğru duyduğundan emin olmak için.</p>

    <p>“Doğru düzgün kulaklara sahip güzel bir kız bulmanın ne kadar zor olduğunu bilirsin,” diye açıkladı Bast.</p>

    <p>Tarihçi bir kahkaha daha attı; gülmek bu sefer daha kolayına gelmişti. “Hayır,” dedi. “Hayır, bilmiyorum.”</p>

    <p>Bast öykü koleksiyoncusuna acıyan gözlerle baktı. “Eh, öyleyse sözüme güvenmen gerekecek. Kulakları çok hoştu.”</p>

    <p>“Sanırım o vasfının üzerinde yeteri kadar durdun, Bast,” diye keyifle konuştu Kvothe. Bir süreliğine duraksadı. Tekrar konuşurken gözleri dalıp gitti. “Sorun şu ki bahsi geçen kadın, tanıdığım hiç kimseye benzemez. Onu gördüğüm zaman elle tutulmaz bir yanı vardı sanki; ateşten yükselen ısı gibi insanı kendine çeken bir şey. İçinde bir güç, bir kıvılcım...”</p>

    <p>“Burnu eğriydi, Reshi,” diye lafa dalan Bast, ustasını daldığı düşüncelerden çıkardı.</p>

    <p>Alnı asabiyetle hafifçe kırışan Kvothe dönüp ona baktı. “Ne?”</p>

    <p>Bast kendini savunmak istercesine ellerini kaldırdı. “Fark ettiğim bir şey de buydu, Reshi. Hikâyendeki her kadının güzel olduğunu söylüyorsun. Seni yalancı çıkaramam, çünkü o kadınlardan hiçbirini görmedim. Bir tek bu hariç. Burnu biraz çarpıktı. Ve dürüst olmak gerekirse yüzü bana göre biraz fazla dardı. Mükemmel bir güzellikle değildi, Reshi. Böyle şeyleri iyi bilirim. Ne de olsa konu üzerinde epey tecrübem var.”</p>

    <p>Kvothe ciddi bir yüz ifadesiyle öğrencisini uzun uzun süzdü. “Bizler, bizi oluşturan parçaların bütününden fazlasıyız, Bast,” dedi üstü kapalı bir serzenişle.</p>

    <p>“Güzel olmadığını söylemiyorum, Reshi,” dedi Bast hemen. “Onu gördüğüm zaman bana gülümsemişti. Tebessümü sanki... nasıl diyeyim... insanın içine işliyordu. Bilmem anlatabildim mi.”</p>

    <p>“Anlıyorum, Bast. Ne de olsa benim de onu tanımışlığım var.” Kvothe dönüp Tarihçi’ye baktı. “Mesele kıyaslamalardan kaynaklanıyor. Sana ‘saçları koyu renkliydi’ dersem ‘bazıları çok güzel olan koyu renkli saçlara sahip kadınlar tanıdım’ gibi bir anlam çıkartabilirsin. Ama böyle bir ifade isabetli olmaz, çünkü cümlede bahsi geçen kadınla gerçektekinin ortak bir yönü bulunmaz. Gerçekteki kadının kıvrak zekâsı, insanı etkisi altına alan cazibesi ötekinde yoktur. Gerçekteki kadın tanıdığım hiç kimseye benzemiyordu...”</p>

    <p>Kvothe’nin sesi kısıldı ve bakışlarını kucağında kavuşturduğu ellerine indirdi. Öyle uzun bir süre sessiz kaldı ki Bast kaygılı gözlerle etrafına bakınarak kıpırdanmaya başladı.</p>

    <p>“Yine de endişelenmem yersiz galiba,” dedi Kvothe nihayet, başını kaldırıp Tarihçi’ye bir işarette bulunarak. “Tasvirimde başarısız olsam bile bu, dünya geneli için pek bir fark yaratmaz.”</p>

    <p>Tarihçi kalemini eline aldı. Daha onu mürekkebe daldırmaya fırsat bulamadan Kvothe konuşmaya başladı. “Gözleri kopkoyuydu; çikolata kadar, kahve kadar, babamın lavtasının cilalı ahşabı kadar koyu. Bu gözler gözyaşı damlasını andıran oval ve açık renkli bir yüzde yer alıyordu.”</p>

    <p>Söyleyecek sözü kalmamış gibi Kvothe ansızın durdu. Sessizlik o kadar ani ve derindi ki, Tarihçi daha önce hiç yapmadığı bir şey yaparak sayfasından başını kaldırdı. Fakat o daha bunu yaparken sözcükler sel olup Kvothe’nin ağzından aktı.</p>

    <p>“Rahat tebessümüyle bir erkeğin kalbini durdurabilirdi. Dudakları kırmızıydı. Pek çok kadın daha çekici göründüğünü sanarak dudaklarını cafcaflı bir kırmızıya boyar. Öyle bir renkten bahsetmiyorum. Onun dudakları sabah akşam doğal bir kırmızıydı. Sanki daha birkaç dakika önce böğürtlen yemiş ya da kan içmiş gibi.</p>

    <p>“Nerede durursa dursun dikkatleri üzerinde toplardı.” Kaşlarını çattı. “Yanlış anlama. Gürültücü ya da gösteriş meraklısı değildi. Tıpkı ateş gibiydi. Ateşe titreştiği, parladığı için bakarız. Gözümüze çarpan şey ışığıdır, ama ona sokulmamızın parlaklığıyla bir alakası yoktur. Bizi ateşe çeken şey, ona yaklaştığımız zaman hissettiğimiz sıcaklıktır. Aynı durum Denna için de geçerliydi.”</p>

    <p>Konuşurken sanki her sözcük onu daha da dertlendirir gibi Kvothe’nin yüzü giderek buruşuyordu. Ve sözcükler ağzından anlaşılır biçimde dökülmesine rağmen her biri yüzündeki ifadeyle eşleşiyor, adeta dilini terk etmeden evvel törpüleniyordu.</p>

    <p>“O...” Kvothe başını öylesine eğmişti ki kucağındaki elleriyle konuşur gibiydi. “Ben ne yapıyorum?” dedi usulca, ağzı külle doluymuşçasına. “Bunun ne faydası var? Ben onun en ufak bir parçasını bile anlayamamışken onu sana nasıl tarif edebilirim?”</p>

    <p>Tarihçi ancak söylenenlerin büyük bölümünü kaleme aldıktan sonra Kvothe’nin muhtemelen kendi kendine konuştuğunu fark etti. Bir anlığına duraksadı, ardından cümlenin geri kalanını da yazdı. Sonra da uzun uzun bekleyip Kvothe’ye kaçamak bir bakış attı.</p>

    <p>Başını kaldırınca gözleri Kvothe’ninkilerle buluştu ve onunkilere kilitlendi, O gözler Tarihçi’nin daha önce karşılaştığı kara gözlerle aynıydı. Öfkeli bir tanrının gözleri gibiydiler. Tarihçi bir müddet masadan kaçma dürtüsüne direndi. İçeriye buz gibi bir sessizlik çökmüştü.</p>

    <p>Kvothe ayağa kalkıp Tarihçi’nin önünde duran kâğıdı işaret etti. “Karala şunu,” diye sıkılı dişlerinin arasından konuştu.</p>

    <p>Beti benzi atan Tarihçi’nin yüzünde bıçaklanmış gibi bir ifade belirdi.</p>

    <p>O kıpırdamayınca Kvothe uzanıp yarısı dolu kâğıdı adamın kaleminin altından çekiverdi. “Karalamaya yanaşmıyorsan...” Kvothe kâğıdı ağır ağır yırtarken çıkan ses, Tarihçi’nin yüzünde kalan son rengi de alıp götürdü.</p>

    <p>Kvothe feci bir kasıtla boş bir kâğıt alıp afallamış durumdaki kâtibin önüne bıraktı. Uzun parmaklarından biriyle yırtık sayfadaki bir noktayı işaret ederek halen ıslak olan mürekkebin dağılmasına yol açtı. “Buraya kadar kopyala,” dedi demir kadar soğuk ve hareketsiz bir sesle. Aynı demir gözlerinde de yer etmişti.</p>

    <p>Tarihçi’nin ona karşı çıkacak hali yoktu. Kvothe’nin parmağının kâğıdı masaya mıhladığı yere kadar yazanları kopyaladı.</p>

    <p>Tarihçi ne zaman ki bu işi bitirdi, Kvothe bir buz parçasını ısırırcasına ağır ağır konuşmaya başladı. “Ne açıdan güzeldi? Bu soruya yeterli bir cevap veremem. Madem öyle, o zaman fazla konuşmaktan da kaçınacağım.</p>

    <p>“Şu kadarını diyebilirim: Saçları koyuydu. İşte. Aynı zamanda uzun ve düzdü. Gözleri de koyuydu ve teni açık renkliydi. İşte. Yüzü oval, çenesi güçlü ve narindi. Zarif ve asil bir duruşu vardı. İşte.”</p>

    <p>Kvothe devam etmeden önce derin bir nefes aldı. “Kısacası güzeldi. Hakkında söyleyebileceklerim bu kadar. Tüm kusurlarına ve noksanlıklarına rağmen iliklerine kadar güzeldi. En azından Kvothe için öyleydi. En azından mı? Kvothe için gelmiş geçmiş en güzel insandı.” Kvothe bir anlığına yerinden fırlayıp Tarihçi’nin o an yazmakta olduğu sayfayı da yutacakmış gibi gerildi.</p>

    <p>Sonra rüzgârın terk ettiği bir yelken misali gevşedi. “Ama açık konuşmak gerekirse başkalarına da güzel göründüğünü belirtmeliyim...”</p>
  </div>
</body>
</html>
