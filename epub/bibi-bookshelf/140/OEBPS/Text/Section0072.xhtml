<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmış İkinci Bölüm</h1>

    <h2 class="baslik_2 sigil_not_in_toc">Yapraklar</h2>

    <p>Çeşitli kaynaklardan aldığım tavsiyeler doğrultusunda yeni dönemde kendimi üç öğrenim alanıyla sınırladım. Elxa Dal ile ileri Düzey Sempati’ye devam ettim, Revir’de bir vardiya üstlendim ve Manet’in yanındaki çıraklığımı sürdürdüm. Zamanım dolu dolu geçse de üstümde önceki dönem olduğu kadar yük yoktu.</p>

    <p>Zahiriyeciliği diğer her şeyden daha sıkı çalıştım. Bir hami bulma şansım kalmadığı için kendi kendime yetebilmemin zahiriyecilikte yattığını biliyordum. Şimdilik Kilvin için çalışıyor, düşük ücretli ufak tefek işler yapıyordum. Fakat çıraklığımı tamamladıktan sonra gelirim artacaktı. Dahası kendi projelerimle uğraşabilecek, onları komisyon karşılığı satabilecektim.</p>

    <p><em>Eğer.</em> Eğer Devi’ye olan borcumu ödeyebilirsem. Eğer bir sonraki dönemin harç ücretini biriktirebilirsem. Eğer Manet’in yanındaki çıraklığımı tamamlayabilirsem. Eğer Balıkhane’de her gün yapılan tehlikeli işlerde ölmez ya da sakat kalmazsam...</p>

    <p class="paragraf">Kırk veya elli kadarımız atölyede toplanmış, gösterinin başlamasını bekliyorduk. Bazılarımız daha net görebilmek için taş iş masalarının üstüne oturmuşken, bir düzine öğrenci de Kilvin’in tavana asılı fenerlerinin arasındaki platformlarda toplanmıştı.</p>

    <p>Manet’i de orada gördüm. Zaten gözden kaçması zordu; diğer öğrencilerin üç katı yaşı, karmakarışık saçları ve gür sakalıyla kendini hemen belli ediyordu. Merdivenlerden yukarı çıkıp yanına gittim. Bana gülümseyerek omzumu sıktı.</p>

    <p>“Burada ne işin var?” diye sordum. “Bunun sadece böyle şeyleri daha önce görmemiş çaylaklar için olduğunu sanıyordum.”</p>

    <p>“Sorumluluk sahibi akıl hocası rolünü oynayayım dedim.” Omuz silkti. “Hem ayrıca sırf başkalarının yüzlerindeki ifadeleri görmek için bile olsa bu gösteriyi izlemeye değer.”</p>

    <p>Atölyenin kocaman iş masalarının üstünde bir buçuk metre yüksekliğinde, altmış santim genişliğinde ve silindir şeklinde dev bir konteynır duruyordu. Konteynırın kenarları kaynaklanmadan kapatılmıştı. Mat, sarımsı metaline bakarak yapımında çelikten fazlasının kullanıldığını tahmin ediyordum.</p>

    <p>Bakışlarımla odayı tararken Fela’nın kalabalığın arasında olduğunu, öğrencilerin geri kalanı gibi gösterinin başlamasını beklediğini şaşırarak gördüm.</p>

    <p>“Fela’nın burada çalıştığını bilmiyordum,” dedim Manet’e.</p>

    <p>Manet kafa salladı. “Çalışıyor. Başlayalı iki dönem falan oldu.”</p>

    <p>“Daha önce fark etmememe şaşırdım,” diye mırıldandım, onun kalabalıktaki başka bir kadınla konuşmasını izlerken.</p>

    <p>“Ben de,” dedi Manet alçak, manalı bir kıkırdamayla. “Ama buraya pek sık uğramıyor. Genelde taş yontup cam ve porselen işlerinde çalışır. Buraya malzemeler için gelir, sigaldri için değil.”</p>

    <p>Çan kulesi dışarıdan saat başını çaldı. Kilvin etrafına bakınarak herkesin yüzünü belledi. Kimlerin eksik olduğunu bir çırpıda kafasına not ettiğinden hiç şüphem yoktu. “Bu şey birkaç dönü boyunca atölyede kalacak,” dedi kısaca ve eliyle metal konteynırı işaret etti. “Neredeyse kırk litrelik uçucu nakil maddesi: <em>Regim Ignaul Neratum.</em>”</p>

    <p>“Ona bir tek Kilvin öyle diyor,” dedi Manet usulca. “Asıl adı kemik katranı.”</p>

    <p>“Kemik katranı mı?”</p>

    <p>Manet kafa salladı. “Yakıcıdır. Koluna dökersen on saniye içinde kemiğe kadar eritir.”</p>

    <p>Herkes seyrederken Kilvin kalın bir deri eldiven taktı ve metal konteynırdaki siyah sıvının bir ons kadarını bir cam şişeye döktü. “Sıvıyı aktarmadan önce şişeyi soğutmak çok önemlidir, çünkü madde oda sıcaklığında kaynar.”</p>

    <p>Şişenin ağzını çabucak kapattı ve herkes görebilsin diye havaya kaldırdı. “Basınçlı bir kapak da gerekir, zira sıvı son derece uçucudur. Gaz halindeyken tıpkı cıva gibi yüzey gerilimine ve akışkanlığa sahiptir. Havadan daha ağırdır ve dağılmaz. Kendi kendine kaynaşır.”</p>

    <p>Kilvin başka bir şey demeden şişeyi yakındaki bir ateş çukuruna attı ve çukurun içinden kırılan cam sesi yükseldi. Bulunduğum yükseklikten ateş çukurunun bu gösteri için temizlenmiş olduğunu görebiliyordum. Sığ çukurun duvarları taş kaplıydı.</p>

    <p>“Gösteri sanatından anlamaması çok yazık,” dedi Manet bana. “Elxa Dal olsa bunu çok daha şaşaalı yapabilirdi.”</p>

    <p>Siyah sıvı ateş çukurunun taş duvarlarından ısı alarak kaynamaya başlarken atölyeyi sert bir çıtırtı ve tıslama doldurdu. Bulunduğum yükseklikten yoğun, yağlı bir dumanın yavaş yavaş çukuru doldurduğunu görebiliyordum. Duman hiç de normal bir davranış göstermiyor, etrafa dağılmıyordu. Onun yerine minik bir kara bulut gibi çukurun içinde toplanıyordu.</p>

    <p>Manet hafifçe omzuma vurdu. Ona son anda dönüp bakarak bulutun aniden alev alışını kaçırdım ve böylece geçici körlükten kurtuldum. Etrafımdan hayret nidaları yükselince çoğu kimsenin hazırlıksız yakalandığını tahmin ettim. Manet bana bakıp sırıtarak çokbilmiş bir edayla göz kırptı.</p>

    <p>“Sağ ol,” dedim ve tekrar dönüp seyre koyuldum. Bulutun yüzeyinde parlak sodyum kırmızısı renginde sivri uçlu alevler dans ediyordu. Onların ısısı siyah bulutun daha da hızlı kaynamasına sebep oldu ve alevler kısa sürede ateş çukurunun bel hizasındaki ağzını yalamaya başladı. Platformdayken bile yüzüme vuran hafif bir ısı hissedebiliyordum.</p>

    <p>“Peki bu ne?” diye usulca sordum Manet’e. “Ateş bulutu mu?”</p>

    <p>“Olabilir,” cevabını verdi. “Ama Kilvin muhtemelen atmosferik tepkimeyle gerçekleşen yanma faaliyeti der.”</p>

    <p>Ateş titreşip ansızın söndü ve odayı sıcak taşların burun sızlatıcı kokusu doldurdu.</p>

    <p>“Madde son derece yakıcı olmasının yanı sıra,” dedi Kilvin, “gaz halindeyken yanıcıdır da. Yeteri kadar ısınırsa havayla temas ettiği anda alev alır. Bunun sonucu olarak ortaya çıkan ısı, basamaklı bir ekzotermik tepkimeye sebebiyet verebilir.”</p>

    <p>“Ya da basamaklı bir kahrolası alev topuna,” dedi Manet.</p>

    <p>“Senden iyi hoca olur,” dedim usulca, gülmemeye çalışarak.</p>

    <p>Kilvin eliyle işaret etti. “Bu konteynır, maddeyi soğuk ve basınç altında tutmak üzere tasarlanmıştır. Atölyede bulunduğu müddetçe dikkatli olun. Yakınında güçlü bir ısı kaynağı bulundurmaktan kaçının.” Bunun ardından dönüp bürosuna yollandı.</p>

    <p>“Bu kadar mı?” diye sordum.</p>

    <p>Manet omuz silkti. “Söylenecek başka ne kaldı ki? Kilvin dikkatli davranmayan hiç kimsenin burada çalışmasına izin vermez ve artık herkes neye dikkat etmesi gerektiğini biliyor.”</p>

    <p>“İyi de bu şey buraya niçin getirildi?” diye sordum. “Ne işe yarar?”</p>

    <p>“İlk dönem öğrencilerinin ödünü patlatmaya,” deyip sırıttı Manet.</p>

    <p>“Ondan daha pratik bir uygulama alanı var mı?”</p>

    <p>“Korku fazlasıyla pratiktir,” dedi. “Ama aynı zamanda onu sempati lambaları için farklı bir ışık yayıcı olarak da kullanabilir, her zamanki kızıl yerine mavimsi bir ışık elde edebilirsin. Göze biraz daha hoş gelir. Öyle lambalar fahiş fiyattan satılır.”</p>

    <p>Tekrar atölyeye bakındım, fakat Fela’yı kalabalıkta seçemedim. Manet’e doğru döndüm. “Sorumluluk sahibi bir akıl hocası gibi davranmak ve bana bunun nasıl yapıldığını göstermek ister misin?”</p>

    <p>Ellerini dalgın bir halde karmakarışık saçlarında gezdirip omuz silkti. “Tabii.”</p>

    <p class="paragraf">O gece Anker’ın Yeri’nde çalarken gözüme arkalardaki kalabalık masaların birinde oturan güzel bir kız takıldı. Denna’ya çok benziyordu, fakat bunun hayal gücümün bir ürünü olduğunu biliyordum. Denna’yı öyle çok özlemiştim ki günlerdir onu görür gibi oluyordum.</p>

    <p>Attığım ikinci bakış sayesinde gerçeği anladım.</p>

    <p>Kız <em>sahiden de</em> Denna’ydı ve handaki kalabalığın yarısıyla beraber “Celepçinin Kızı” şarkısına eşlik ediyordu. Ondan tarafa baktığımı fark edince bana el salladı.</p>

    <p>Bu duruma öyle hazırlıksız yakalandım ki parmaklarımın ne yaptığını unuttum ve şarkım berbat oldu. Herkes güldü. Utancımı saklamak için yerlere kadar eğilerek dinleyicilerimi selamladım. Bir dakika boyunca beni eşit oranlarda alkışlayıp yuhaladılar; başarısızlığım onları şarkıdan daha çok eğlendirmişti. İnsan doğası böyledir işte.</p>

    <p>Dikkatlerin üzerimden kalkmasını bekledim, ardından hiçbir şey yokmuş gibi Denna’nın oturduğu yere gittim.</p>

    <p>Beni ayağa kalkarak karşıladı. “Nehrin bu yakasında çaldığını duydum,” dedi. “Ama kızlar sana her göz kırptıklarında şarkını yüzüne gözüne bulaşmıyorsan, bu işe daha ne kadar devam edebilirsin bilmiyorum.”</p>

    <p>Yüzümün biraz kızardığını hissettim. “Bu pek sık olmaz.”</p>

    <p>“Sana göz kırpılması mı, yoksa şarkını yüzüne gözüne bulaştırman mı?”</p>

    <p>Verecek bir cevap bulamayarak suratımın daha da kızardığını hissettim. Denna bir kahkaha attı. “Bu gece ne kadar daha çalacaksın?” diye sordu.</p>

    <p>“Fazla değil,” diye yalan söyledim. Anker’a en azından bir saat daha borçluydum.</p>

    <p>Sevindi. “Güzel. İşin bitince benimle gel. Konuşacak birine ihtiyacım var.”</p>

    <p>İyi şansıma inanmakta zorlanarak kafa salladım. “Emrindeyim. Müsaadenle gidip gösterimi bitireyim.” Anker ile iki garson kızın harıl harıl içki sundukları bara gittim.</p>

    <p>Anker’la göz göze gelme çabalarım boşa çıkınca tam yanımdan geçerken önlüğüne asıldım. Elindeki içkileri bir masa dolusu müşterinin üzerine dökmekten son anda kurtularak durdu. “Tanrı’nın dişleri aşkına be çocuk. Ne halt yediğini sanıyorsun?”</p>

    <p>“Anker, gitmem gerek. Bu gece kapanma saatine kadar kalamayacağım.”</p>

    <p>Anker’ın suratı asıldı. “Böyle kalabalıklar kös kös oturmak için toplanmaz. Kendilerini eğlendirecek bir şarkı dinlemezlerse çekip giderler.”</p>

    <p>“Bir tane daha çalacağım. Uzun bir tane. Ama daha sonra gitmek zorundayım.” Ona çaresiz gözlerle baktım. “Söz veriyorum bunu telafi edeceğim.”</p>

    <p>Bana daha yakından baktı. “Başın belada mı?” Kafamı iki yana salladım. “Öyleyse bir kız meselesi var.” Kafasını içki isteyen bazı seslere doğru çevirdi, ardından eliyle beni kışkışladı. “İyi, git. Ama şarkın uzun ve güzel olsun. Bana borçlusun.”</p>

    <p>Odanın ön tarafına gittim ve dikkatleri üzerimde toplamak için ellerimi çırptım. İçerisi nispeten sessizleşince çalmaya başladım. Daha üçüncü notada herkes neyi çaldığımı anlamıştı. “Tenekeci Tanner.” Dünyadaki en eski şarkı. Ellerimi lavtamın üzerinden çekip alkışla tempo tutmaya başladım. Kısa süre sonra herkes ayağını yere ve maşrapasını masasına vurarak aynı anda ritim tutuyordu.</p>

    <p>Ses neredeyse sağır ediciydi, fakat ben ilk dizeye girerken uygun bir seviyeye indi. Sıra nakarata gelince kalabalığı benimle beraber söylemeye teşvik ettim. Bazıları kendi sözlerini uyduruyor, bazılarıysa kendi perdesinden söylüyordu. İkinci dize biterken yakındaki bir masaya gittim ve kalabalığı yeniden nakarata başlattım.</p>

    <p>Nakarat bitince kendi dizelerini söylemeleri için masadakilere el ettim. Ne istediğimi anlamaları birkaç saniyelerini aldı, ama tüm hanın beklentisi karşısında çakırkeyif müşterilerden birinin kendi dizesini bağırması uzun sürmedi. Bu katılımı ona epey alkış ve tezahürat kazandırdı. Yeniden nakarata geçildiğinde başka bir masaya yaklaşıp aynı şeyi tekrarladım.</p>

    <p>Fazla geçmeden müşteriler nakarat sonrasında davet beklemeksizin kendi dizelerini seslendirmeye başladılar. Bense çaktırmadan Denna’nın dış kapının yanında beklediği yere gittim ve birlikte akşamın erken saatlerinin alacakaranlığına sıvıştık.</p>

    <p>“Akıllıca,” dedi Denna, birlikte ağır adımlarla tavernadan uzaklaşırken. “Sence şarkıya ne kadar daha devam ederler?”</p>

    <p>“Anker içkileri ne kadar hızlı servis edebilirse o kadar.” Anker’ın tavernası ile yandaki ekmek fırını arasında uzanan ara sokağın köşesinde durdum. “Bana biraz müsaade et. Lavtamı kaldırmam gerekiyor.”</p>

    <p>“Bir ara sokağa mı?” diye sordu.</p>

    <p>“Odama.” Sessiz adımlarla binanın kenarına yaklaştım. Sağ ayağımı bir yağmur suyu fıçısına, solunu ise bir pencere pervazına dayayarak sol elimle demir bir su borusunu tuttum ve kendimi birinci katın damına çektim. Oradan sokağın karşısındaki fırının çatısına atladım ve Denna’nın hayret nidasını duyunca gülümsedim. Fırının çatısını biraz tırmandıktan sonra Anker’ın Yeri’nin ikinci katına atladım. Penceremin sürgüsünü dışarıdan açıp kolumu içeri soktum ve lavtamı yatağımın üstüne bıraktım. İşim bitince geldiğim yoldan sokağa indim.</p>

    <p>“Yoksa merdivenleri her kullanışında Anker senden para mı alıyor?” diye sordu Denna, yere yaklaştığım sırada.</p>

    <p>Yağmur suyu fıçısının üstüne basarak sokağa indim ve ellerimi pantolonuma sildim. “Geç saatlerde gidip geldiğim oluyor,” diye rahatça açıklayıp yanına ulaştım. “Bu gece sana yürüyüşünde eşlik edecek bir beyefendi aradığını düşünsem yanılır mıyım?”</p>

    <p>Bana yan gözle bakarken dudak uçları hafifçe yukarı kıvrıldı. “Hiç de bile.”</p>

    <p>“Bak bu kötü oldu,” deyip iç geçirdim. “Çünkü ben beyefendi falan değilim.”</p>

    <p>Tebessümü büyüdü. “Yine de yeteri kadar yakınsın.”</p>

    <p>“Daha da yakınlaşmak isterim.”</p>

    <p>“Öyleyse benimle gel.”</p>

    <p>“Zevkle. Lakin...” Adımlarımı biraz yavaşlatarak tebessümümü daha ciddi bir ifadeye dönüştürdüm. “Sovoy ne olacak?”</p>

    <p>Denna’nın ağzı çizgi halinde düzeldi. “Üzerimde hak mı ilan etti?”</p>

    <p>“Şey, hayır. Ama uyulması gereken bazı kurallar...”</p>

    <p>“Dostunun kalbini kırmaktan mı çekiniyorsun?” diye sitem edercesine sordu.</p>

    <p>“Daha ziyade kızını kapmaktan,” dedim.</p>

    <p>Gözümün içine baktı. “Kvothe,” dedi tüm ciddiyetiyle, “kap beni.”</p>

    <p>Onu eğilerek selamladım ve elimi savurarak tüm dünyayı gösterdim. “Siz nasıl isterseniz, hanımefendi.”</p>

    <p>Gezintimize devam ettik. Gökteki ay etrafımızdaki evler ile dükkânları kirece boyalı ve solgun gösteriyordu. “Bu arada Sovoy nasıl? Onu ne zamandır görmüyorum.”</p>

    <p>Boş vermemi istercesine elini salladı. “Ben de. Tabii o istemiyor diye değil.”</p>

    <p>Bunu duyunca epey sevindim. “Sahi mi?”</p>

    <p>Denna gözlerini yuvarladı. “Güller! Yemin ederim siz erkekler romantizmi aynı içi geçmiş kitaptan öğreniyorsunuz. Çiçekler güzeldir ve bir bayan için iyi bir hediyedir. Ama bir kıza hep sera üretimi kusursuz kırmızı güller de verilmez ki.” Dönüp bana baktı. “Beni görünce aklına güller mi geliyor?”</p>

    <p>Gülümseyerek başımı iki yana sallayacak kadar kafam çalışıyordu.</p>

    <p>“Ya ne? Aklına gül değilse ne geliyor?”</p>

    <p>Tuzağa düşmüştüm. Bir karara varmaya çalışır gibi onu tepeden tırnağa süzdüm. “Eh,” dedim yavaşça. “Biz erkekleri bağışlaman gerek. Çünkü her kıza uygun bir çiçek bulmak hiç de kolay değildir.”</p>

    <p>“Nasıl yani?” diye sordu.</p>

    <p>“Mesele şu ki bir kız için çiçek seçerken yaptığın seçim pek çok farklı şekilde yorumlanabilir. Sana gül veren bir erkek bunu belki senin güzel olduğunu, belki de güllerin dudaklarınla aynı renkte, şekilde veya yumuşaklıkta olduğunu hissettiği için yapıyor olabilir. Güller pahalıdır; belki de erkek böyle değerli bir hediye sunarak sana ne kadar değer verdiğini göstermek istiyordur.”</p>

    <p>“Gülleri iyi savundun,” dedi Denna. “Ama onlardan hoşlanmadığım gerçeğini unutuyorsun. Bana uygun başka bir çiçek seç.”</p>

    <p>“İyi de sana uygun ne demek? Bir erkek sana gül verdiğinde onun gerçek niyetini anlamayabilirsin. Seni narin ya da çıtkırıldım gördüğünü sanırsın. Belki sana sadece güzellik vasfın üzerinden yaklaştığı için onu reddedersin. Belki de çiçeğin sapı dikenlidir ve sana zarar vermek istediğini zannedersin. Fakat dikenleri kesip atarsa kendini koruyabilen şeylere karşı hoş gözle bakmadığını düşünürsün. Davranışlar farklı farklı şekillerde algılanabilir,” dedim, “ihtiyatlı bir adam böyle bir durumda ne yapabilir?”</p>

    <p>Bana göz ucuyla baktı. “O adam sensen herhalde tatlı dille soruyu unutturmaya çalışırsın.” Başını yana eğdi. “Ama unutmadım. Benim için hangi çiçeği seçersin?”</p>

    <p>“Pekâlâ, biraz düşüneyim.” Dönüp ona baktım, sonra başımı çevirdim. “Bir liste yapalım. Hindiba uygun olabilir; parlak bir çiçektir ve senin etrafında da bir parıltı var. Ama hindiba yaygın bir bitki olmasına rağmen sen öyle bir yaratık değilsin. Gülleri daha en baştan eledik. Zakkum, hayır. Isırganotu... bak bu olabilir.”</p>

    <p>Bana sahte bir öfkeyle bakıp dilini çıkardı.</p>

    <p>Yeniden düşünürcesine bir parmağımı dudağıma götürdüm. “Haklısın, dilin dışında o da sana benzemiyor.”</p>

    <p>Denna bir of çekip kollarını göğsünde kavuşturdu.</p>

    <p>“Yabani yulaf!” diye bağırarak ağzından bir kahkaha kopardım. “Yabaniliği sana uygun, ama küçük ve çekingen bir bitkidir.” Genzimi temizledim. “Bu ve benzeri sebeplerden sanırım o da olmaz.”</p>

    <p>“Yazık,” dedi Denna.</p>

    <p>“Papatya pek münasip,” diye dikkatimi dağıtmasına fırsat vermeden sözlerime devam ettim. “Yol kenarlarında yetişmeye itiraz etmeyen uzun ince bir çiçek. Çok narin olmayıp dayanıklıdır. Papatya başının çaresine bakabilir. Sanırım sana en uygunu bu... Ama gel listemize devam edelim. Zambak? Fazla şatafatlı. Kenger, fazla mesafeli. Menekşe, çok kısa ömürlü. Trilyum? Hımm, bak bu da güzel. Hoş bir çiçektir. Yetiştirilmesi güçtür. Taç yapraklarının dokusu...” Genç ömrümün en cesurca hareketini yaparak iki parmağımla Denna’nın boynunu okşadım. “...teninin yumuşaklığıyla ucu ucuna da olsa uyumlu. Lakin o da yere çok yakındır.”</p>

    <p>“Benim için koca bir buket topladın,” dedi Denna nazikçe. Farkında bile olmadan bir elini boynuna götürüp dokunduğum yere değdi. Elini bir süre orada tuttu, sonra tekrar indirdi.</p>

    <p>Bu hareketi iyiye mi yoksa kötüye mi işaretti? Dokunuşumu siliyor muydu, yoksa benimsiyor muydu? Öncekinden de büyük bir kararsızlığa kapıldım ve öyle küstahça risklere girmemeye karar verdim. Ansızın durdum. “Selase çiçeği.”</p>

    <p>O da durup bana doğru döndü. “Bunca çiçekten sonra gidip hiç bilmediğim bir tanesini mi seçiyorsun? Selase çiçeği nedir? Niçin onu seçtin?”</p>

    <p>“Güçlü sarmaşıklarda yetişen koyu kırmızı bir çiçektir. Yaprakları koyu renkli ve narindir. Sarmaşığı en iyi gölgeli yerlerde yetişir, fakat çiçekli kısımları güneşin başıboş ışıklarını bulup açar.” Denna’ya uzun uzun baktım. “Sana tam uydu. İçinde hem gölge hem de ışık taşıyorsun. Selase çiçeği ormanın derinliklerinde yetişir ve sadece bu işten iyi anlayan kişiler tarafından bakılıp büyütülebilir. Fevkalade bir kokuya sahiptir. Çok aranır, az bulunur.” Durup ona dikkatle bakarmış gibi yaptım. “Evet, illa ki bir tanesini seçmek zorundaysam selase çiçeğini seçiyorum.”</p>

    <p>Denna bana baktı, sonra bakışlarını kaçırdı. “Beni gözünde fazla büyütüyorsun.”</p>

    <p>Gülümsedim. “Belki de sen kendini hafife alıyorsun.” Tebessümüm ona da bulaştı ve bana gerisingeri yansıdı. “Aradığını listenin başlarında bulmuştun. Papatya. Basit ve güzel. Kalbimi kazanmanın en iyi yolu papatyadır.”</p>

    <p>“Bunu unutmayacağım.” Tekrar yürümeye koyulduk. “Sen bana hangi çiçekten getirirsin?” diye takıldım, onu hazırlıksız yakalayacağımı sanarak.</p>

    <p>“Bir söğüt çiçeği,” dedi hiç tereddüt etmeden.</p>

    <p>Uzun bir dakika boyunca düşündüm. “Söğütler çiçek açar mı?”</p>

    <p>Başını eğerek biraz kafa yordu. “Zannetmiyorum.”</p>

    <p>“Öyleyse çok nadir bir hediye alacağım,” dedim kıkırdayarak. “Niçin söğüt çiçeği?”</p>

    <p>“Bana söğütleri hatırlatıyorsun,” dedi rahatça. “Güçlü, iyi kök salmış ve gizli. Fırtınada kolayca bükülüyorsun, ama asla istediğinden daha fazla değil.”</p>

    <p>Bir darbeden sakınırcasına ellerimi kaldırdım. “Bırak şu tatlı sözleri,” diye itiraz ettim. “Beni bükmeye çalışıyorsun, ama işe yaramayacak. İltifatların bana rüzgâr gibi gelir!”</p>

    <p>Tiradımın bittiğinden emin olmak ister gibi bir süre beni izledi. “Tüm ağaçlar içinde,” dedi zarif ağzını bir tebessümle kıvırarak, “rüzgâra en çok boyun eğen söğüttür.”</p>

    <p class="paragraf">Yıldızlar bana aradan beş saat geçtiğini söylediler. Fakat Denna’nın Imre’deyken kaldığı Meşe Kürek’e vardığımız sırada benim için zaman adeta durmuştu. Kapıda bana bir saat gibi gelen bir an boyunca onu öpmeyi düşündüm. Yolda konuşa konuşa yürürken bunu yapmak belki bir düzine kez aklımdan geçmişti: ay ışığı altında nehri seyretmek için Taşköprü’de durakladığımızda, Imre parklarının birindeki bir ıhlamur ağacının altında...</p>

    <p>O anlarda aramızda neredeyse elle tutulacak cinsten bir çekim olduğunu hissetmiştim. Başını biraz yana eğerek ve o gizli tebessümünü ederek bana göz ucuyla bakarken sanki... bir şey yapmamı bekler gibi bir hali vardı. Acaba kolumu omzuna atmamı mı istiyordu? Yoksa onu öpmemi mi? İnsan böyle şeyleri nasıl bilebilirdi? Nasıl emin olabilirdim?</p>

    <p>Olamadım. Bu yüzden onun çekimine karşı koydum. Yanlış varsayımlarda bulunmak, onu kırmak ya da kendimi utandırmak istemiyordum. Dahası Deoch’un uyarısı beni daha da kararsız kılmıştı. Belki de hissettiğim sadece Denna’nın doğal cazibesi ve karizmasıydı.</p>

    <p>Yaşıtım tüm oğlanlar gibi iş kadınlara geldiğinde tam bir ahmaktım. Fakat onlarla aramda bir fark vardı: Ben kendi cehaletimin fazlasıyla farkındayken, Simmon gibiler hiç çekinmeden kendilerini ortaya atıyorlar, beceriksizce kur yaparak küçük düşüyorlardı. Denna’ya yönelik istemediği bir girişimde bulunmak ve davranışımla onu kendime güldürmekten daha kötü bir şey düşünemiyordum. Hiçbir şeyi beni bir işi kötü yapmaktan daha çok kızdıramazdı.</p>

    <p>Bu yüzden ona veda ettim ve Meşe Kürek’in yan kapısından içeri girmesini seyrettim. Denna gözden kaybolduktan sonra derin bir nefes aldım ve kahkahalar atma ya da çılgınca dans etme dürtümü bastırdım. İçim onunla, saçlarından geçen rüzgârın kokusuyla, ağzından çıkan sesle, mehtabın yüzünde bıraktığı gölgelerle öylesine doluydu ki.</p>

    <p>Sonra ayaklarım yavaşça yere bastı. Daha altı adım bile atmamışken rüzgârın terk ettiği bir yelkene döndüm. Uyuyan evlerin ve karanlık hanların arasından geçerek kasabada yürürken göz açıp kapayıncaya kadar içimdeki coşkunun yerini kuşku aldı.</p>

    <p>Her şeyi mahvetmiştim. Söylediğim sözler ağzımdan çıkarken bana çok akıllıca gelmişse de, artık onların bir budalanın edebileceği en kötü laflar olduğunu biliyordum. Denna şimdi bile benden nihayet kurtulduğu için derin bir nefes alıyor olmalıydı.</p>

    <p>Ama gülümsemişti. Hatta kahkaha atmıştı.</p>

    <p>Tarbean yolundaki ilk karşılaşmamızı unutmuştu. O günlerde onun üzerinde fazla bir etki bırakamamıştım.</p>

    <p><em>Kap beni,</em> demişti.</p>

    <p>Daha gözü pek davranmalı ve onu hanına bırakırken öpmeliydim. Daha ihtiyatlı davranmalıydım. Çok fazla konuşmuştum. Çok az şey söylemiştim.</p>
  </div>
</body>
</html>
