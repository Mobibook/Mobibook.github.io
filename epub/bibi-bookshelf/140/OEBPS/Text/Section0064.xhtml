<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Elli Dördüncü Bölüm</h1>

    <h2 class="baslik_2 sigil_not_in_toc">İnletecek Bir Yer</h2>

    <p>“Bugün farklı görünüyorsun,” diye gözlemde bulundu Simmon. Wilem de homurdanarak onu doğruladı.</p>

    <p>“Kendimi farklı hissediyorum,” diye itiraf ettim. “Farklı ama iyi.”</p>

    <p>Üçümüz Imre yolunda yürüyorduk. Hava güneşli ve sıcaktı. Acelemiz de yoktu.</p>

    <p>“Sanki daha bir... sakinsin,” diye devam etti Simmon, elini saçlarında gezdirerek. “Keşke kendimi senin göründüğün kadar sakin hissedebilseydim.”</p>

    <p>“Keşke ben de,” diye mırıldandım.</p>

    <p>Simmon vazgeçmedi. “Daha sertsin.” Yüzünü ekşitti. “Hayır. Daha... sıkı görünüyorsun.”</p>

    <p>“Sıkı mı?” Gergin bir kahkaha atarak biraz olsun gevşedim. “İnsan nasıl sıkı görünebilir ki?”</p>

    <p>“Sıkı işte.” Omuz silkti. “Fırlamaya hazır bir yay gibi.”</p>

    <p>“Duruşu yüzünden,” dedi Wilem, her zamanki düşünceli sessizliğini bozarak. “Başını ve omuzlarını arkaya atıp dimdik duruyor.” Konuşurken elleriyle de göstermeyi ihmal etmedi. “Adım atarken tüm tabanı yere basıyor. Koşacakmış gibi sadece ucu ya da duracakmış gibi sadece topuğu değil. Yere kocaman basarak toprağı sahipleniyor.”</p>

    <p>Kendi kendimi izlemeye çalışırken anlık bir beceriksizlik yaşadım. Elbette ki nafile bir çabaydı.</p>

    <p>Simmon ona göz ucuyla baktı. “Biri Puppet’ın yanında vakit geçirmiş anlaşılan.”</p>

    <p>Wilem omuz silkerek onu üstü kapalı bir şekilde doğruladı ve yolun yanındaki ağaçlara bir taş attı.</p>

    <p>“İkide bir bahsettiğiniz bu Puppet da kim?” diye sordum, biraz da konuyu değiştirmek için. “Meraktan neredeyse çatlayacağım.”</p>

    <p>“Biri sahiden de meraktan çatlayabilseydi o kişi sen olurdun,” dedi Wilem.</p>

    <p>“Vaktinin çoğunu Arşiv’de geçirir,” dedi Sim tereddütle, hassas bir konuya değindiğini bilerek. “Sizi tanıştırmak zor olur, çünkü... biliyorsun işte.”</p>

    <p>Taşköprü’ye, Üniversite ile Imre arasındaki Omethi Nehri’ni kateden gri taşlardan yapılmış o kadim kemere vardık. Bir uçtan ötekine altmış metreden uzun, tepe noktası nehirden on sekiz metre yüksekliğinde olan Taşköprü, Üniversite’nin tüm simgelerinden daha fazla hikâyeye ve efsaneye konu olmuştu.</p>

    <p>“Tükür de şansın açılsın,” diye teşvik etti Wilem, köprüye çıktığımız zaman. Sonra kendi tavsiyesine kendisi uydu. Onu taklit eden Simmon çocuksu bir coşkuyla köprünün yanından aşağı tükürdü.</p>

    <p>“Şansın bu işle bir ilgisi yok,” diyecek gibi oldum. Bunlar Arwyl Hoca’nın Revir’de belki de bin kez tekrarladığı sözlerdi. Dilimin ucuna kadar geldiler, sonra onları yutup ben de tükürdüm.</p>

    <p class="paragraf">Imre’nin tam kalbinde bulunan Eolian’ın ön kapısı, kentin taş döşeli merkez meydanına bakıyordu. Meydanda banklar, çiçek açan birkaç ağaç ve bir de havuz bulunuyordu. Havuzda kaçma çabaları en fazla yapmacık diye nitelendirilebilecek bir grup yarı çıplak orman perisini kovalayan bir satir heykeli mevcuttu. Etrafta gezinen iyi giyimli insanların neredeyse üçte birinin yanında o veya bu müzik aleti vardı. En az yedi tane lavta saydım.</p>

    <p>Biz Eolian’a yaklaşırken kapıcı geniş siperlikli şapkasının ucunu tutarak bize selam verdi. Esmer tenli ve güçlü kuvvetli adamın boyu en az bir doksandı. “Bir mangır rica edeyim, genç beyefendi,” diyerek gülümsedi. Wilem ona bir sikke uzattı.</p>

    <p>Adam daha sonra aynı neşeli tebessümle bana doğru döndü. Elimdeki lavta kutusuna bakarak bir kaşını kaldırdı. “Burada yeni bir yüz görmek ne güzel. Kuralları biliyor musun?”</p>

    <p>Kafa sallayarak ben de ona bir mangır verdim.</p>

    <p>Adam içeriyi işaret etti. “Barı görüyor musun?” Salonun karşı duvarı boyunca uzanan maun ağacından yapılma on beş metrelik tezgâhı görmemek mümkün değildi. “Sahneye doğru kıvrılan ucunu da görüyor musun?” Kafa salladım. “Bak orada taburede oturan bir adam var. Mızıka kazanmayı deneyeceksen onunla konuşmalısın. Adı Stanchion’dur.”</p>

    <p>Aynı anda dönüp birbirimize baktık. Lavtamı omzuma vurdum. “Teşekkürler...” Adını bilmediğim için devam edemedim.</p>

    <p>“Deoch.” Kendine has rahat bir tavırla yeniden gülümsedi.</p>

    <p>Ani bir isteğe kapılarak elimi uzattım. “Deoch ‘içmek’ anlamına gelir. Daha sonra size bir bardak içki ısmarlayabilir miyim?”</p>

    <p>Adam bana uzun uzun baktıktan sonra bir kahkaha attı. Göğsünden yükselen ses gamsız ve mutluydu. Elimi tüm içtenliğiyle sıktı. “Olur tabii.”</p>

    <p>Deoch elimi bırakıp arkama baktı. “Simmon, bunu bize sen mi getirdin?”</p>

    <p>“Aslında o beni getirdi.” Simmon kapıcıyla yaptığım kısa sohbetten huzursuzluk duymuş gibiydi, fakat sebebini tahmin edemiyordum. “İstesem de onu bir yerlere götürebileceğimi sanmam.” Deoch’a bir mangır verdi.</p>

    <p>“Bak buna inanırım işte,” dedi Deoch. “Hoşuma giden bir havası var. Biraz feye benziyor. Umarım bu gece bizim için bir şeyler çalar.”</p>

    <p>“Ben de öyle umuyorum,” dedim ve üç arkadaş içeri girdik.</p>

    <p>Eolian’ın salonuna yapabildiğim kadar sakin bir tavırla bakındım. Kıvrımlı maun barın karşısındaki duvarda yüksek ve yuvarlak bir sahne vardı. Spiral şeklindeki birkaç merdivenden bir balkonu andıran ikinci kata çıkılabiliyordu. Onun da üstünde salonu çevreleyen daha küçük bir asmakat vardı.</p>

    <p>Salona serpiştirilmiş masaların etrafına tabureler ve sandalyeler dizilmiş, duvarlardaki geniş oyuklara banklar sokulmuştu. Mumlarla beraber yanan sempati lambaları içeriye doğal bir ışıklandırma sağlarken havayı duman kokusuyla kirletmiyordu.</p>

    <p>“Eh, ucuz atlattın,” diyen Simmon’un sesi titrek çıktı. “Tehlu’nun merhameti adına, öyle işlere kalkışmadan önce beni bir uyarı ver, olur mu?”</p>

    <p>“Ne?” diye sordum. “Kapıcıyla sohbetimden mi bahsediyorsun? Simmon, işe yeni başlamış bir fahişe kadar gerginsin. Dost canlısı bir adamdı ve ondan hoşlandım. Ona bir içki teklif etmemde ne var?”</p>

    <p>“Deoch buranın sahibidir,” diye sert bir çıkışta bulundu Simmon. “Ve yağcı müzisyenlerden nefret eder. İki dönü evvel kendisine bahşiş vermeye kalkan birini dışarı attı.” Beni uzun uzun süzdü. “Cidden fırlatıp attı. Neredeyse havuzun oraya kadar.”</p>

    <p>“Ah,” dedim şaşırarak. Kapı önünde biriyle konuşan Deoch’a şöyle bir baktım. Parmağıyla dışarıyı işaret ederken kolundaki kaslar gevşeyip kasıldı. “Sence kızgın bir hali var mıydı?” diye sordum.</p>

    <p>“Hayır, yoktu. İşin garip tarafı da o zaten.”</p>

    <p>Wilem yanımıza geldi. “Siz ikiniz gevezelik etmeyi bırakıp masaya gelirseniz ilk içkileri ben ısmarlayacağım, <em>lhin?</em>” Wilem’in seçtiği masaya doğru ilerledik. Masa, maun barın oradaki Stanchion’dan fazla uzakta değildi. “Ne içmek istersiniz?” diye sordu Wilem, Simmon ile ben yerimize otururken. Lavtamı boştaki dördüncü sandalyeye koydum.</p>

    <p>“Tarçın likörü,” dedi Simmon hiç düşünmeden.</p>

    <p>“Kız kılıklı,” diye ona laf atan Wilem bana doğru döndü.</p>

    <p>“Şıra,” dedim. “Hafif bir şıra.”</p>

    <p>“Al bir tane daha,” deyip bara yollandı.</p>

    <p>Başımla Stanchion’u işaret ettim. “Peki ya o?” diye sordum Simmon’a. “Burası onun sanıyordum.”</p>

    <p>“İkisi de buranın sahibidir. Stanchion müzik işleriyle ilgilenir.”</p>

    <p>“Hakkında bilmem gereken bir şey var mı?” dedim, Deoch’la felaketin eşiğinden döndükten sonra tedbirli davranarak.</p>

    <p>Simmon başını iki yana salladı. “Şen şakrak bir adama benzer, ama onunla hiç konuşmadım. Aptalca bir şey yapmazsan her şey yolunda gidecektir.”</p>

    <p>“Çok sağ ol,” dedim iğneleyici bir ses tonuyla ve sandalyemi masadan itip ayağa kalktım.</p>

    <p>Orta yapılı bir adam olan Stanchion koyu yeşil ve siyah renklerle iyi giyimliydi. Yuvarlak, sakallı bir yüzü ve muhtemelen sadece oturduğu için fark edilen küçük bir göbeği vardı. Beni görünce gülümsedi ve şaşırtıcı derecede uzun bir maşrapayı tutmayan eliyle yaklaşmamı işaret etti.</p>

    <p>“Selamlar,” dedi neşeyle. “Ümitli bir halin var. Bu gece bize bir şeyler mi çalacaksın?” Bir kaşını sorarcasına kaldırdı. Daha yakından bakınca saçlarının belli bir ışık altında kolay kolay göze çarpmayan koyu bir kızıla çaldığını gördüm.</p>

    <p>“Öyle umuyorum, bayım,” dedim. “Ama biraz daha beklemek istiyordum.”</p>

    <p>“Oh, elbette. Zaten güneş batmadan kimseyi sahneye çıkarmayız.” İçmek için sözlerine ara verdi. Başını çevirirken kulağında altın bir minyatür mızıka olduğunu fark ettim.</p>

    <p>Mutlulukla iç geçirip elinin tersiyle ağzını sildi. “Peki ne çalıyorsun, lavta mı?” Kafa salladım. “Nasıl gönlümüzü kazanacağını hiç düşündün mü?”</p>

    <p>“Duruma göre değişir, bayım. Son zamanlarda Sör Savien Traliard’ın Ezgisi’ni çalan oldu mu?”</p>

    <p>Stanchion bir kaşını kaldırıp genzini temizledi. Boştaki eliyle sakalını okşayarak dedi ki, “Biri birkaç ay önce denedi, ama yutabileceğinden fazlasını ısırdı. Bir iki notayı kaçırınca tüm şarkı berbat oldu.” Başını iki yana salladı. “Kısacası hayır. Onu uzun zamandır çalan çıkmadı.”</p>

    <p>Maşrapasından bir yudum daha aldı ve ağzındaki içkiyi düşünceli bir edayla yutup sözlerine devam etti. “Çoğu kimse onu yeteneklerini sergileyebileceği orta zorlukta bir şarkı olarak görür,” dedi dikkatle.</p>

    <p>Dile getirmediği bir uyarıda bulunduğunu sezdim ama gücenmedim. “Sör Savien” o güne kadar duyduğum en zor şarkıydı. Kumpanyamızda onu doğru düzgün çalabilen bir tek babam vardı ve o da bunu seyirci önünde en fazla dört beş kere yapmıştı. Şarkı sadece on beş dakika sürüyordu, fakat o on beş dakika hızlı ve isabetli parmak hareketleri gerektiriyordu. Bu hareketler uygun biçimde yapıldığı takdirde lavtadan aynı anda iki ses çıkardı: bir melodi, bir de armoni.</p>

    <p>Bunu başarmak kolay olmasa da hünerli bir lavtacının altından kalkamayacağı bir iş değildi. Lakin “Sör Savien” bir türküydü ve vokal kısmı lavtanın temposuyla senkronize değildi. İşte bu zordu. Şarkının dizeleri, olması gerektiği gibi bir erkek ve bir kadın tarafından dönüşümlü olarak söyleniyorsa, kadın sesinin nakaratlardaki karşı armonisiyle işler daha da karmaşık bir hal alırdı. Doğru düzgün çalınıp söylendiğinde insanın yüreğini sızlatan bir şarkıydı. Maalesef çok az müzisyen böyle bir müzik fırtınasının içinde onu sakin sakin seslendirebilirdi.</p>

    <p>Stanchion maşrapasından koca bir yudum daha içti ve gömleğinin koluyla sakalını sildi. “Tek başına mı söyleyeceksin?” diye sordu, dile getirmekten kaçındığı uyarısına rağmen biraz heyecanlı görünerek. “Yoksa sana eşlik etmesi için yanında birini getirdin mi? Beraber geldiğin delikanlılardan biri kastrato mu?”</p>

    <p>Wilem’i bir soprano olarak düşününce kahkahalarımı güçlükle bastırdım ve başımı iki yana salladım. “Öyle bir şarkıyı söyleyebilecek bir arkadaşım yok. Üçüncü nakaratı tekrarlayarak salondan birine Aloine olma fırsatı sunmayı düşünüyordum.”</p>

    <p>“Kumpanyacı usulü, ha?” Bana ciddi bir bakış attı. “Evlat, bunu söylemek bana düşmez ama hiç pratik yapmadığın biriyle böyle bir şeye kalkışmak istediğinden emin misin?”</p>

    <p>Bu sözler işimin ne kadar zor olduğunu bana bir kez daha hatırlattı. “Bu akşam burada aşağı yukarı kaç mızıkalı bulunacak?”</p>

    <p>Biraz düşündü. “Aşağı yukarı sekiz. Belki de bir düzine.”</p>

    <p>“Yani mızıkasını kazanmış en az üç kadın olacak?”</p>

    <p>Bana meraklı gözlerle bakan Stanchion kafa salladı.</p>

    <p>“Eh,” dedim yavaşça, “eğer bana söylenenler doğruysa ve o mızıkaları sadece gerçek ustalar kazanabiliyorlarsa, o kadınlardan biri Aloine’in sözlerini bilecektir.”</p>

    <p>Stanchion içkisinden uzun ve yavaş bir yudum içerken beni maşrapasının üstünden süzdü. Onu nihayet bıraktığı zaman sakalını silmeyi unuttu. “Kendine epey güveniyorsun, değil mi?” dedi açık açık.</p>

    <p>Etrafıma bakındım. “Burası Eolian değil mi? Burada güvenin gümüş ödeyip altın gibi çaldığını duymuştum.”</p>

    <p>“Bak bunu sevdim,” dedi Stanchion, neredeyse kendi kendine. “Altın gibi çalmak.” Maşrapasını bara güm diye vurarak küçük bir köpük gayzerine sebep oldu. “Bana bak, çocuk. Umarım göründüğün kadar iyisindir. Illien’in ateşine sahip birine hepimizin ihtiyacı var.” Bir elini kızıl saçlarında gezdirerek sözlerindeki çifte anlamı ima etti.</p>

    <p>“Umarım burası herkesin söylediği kadar iyidir,” dedim tüm samimiyetimle. “Bana inletecek bir yer lazım.”</p>

    <p class="paragraf">“Seni dışarı atmadığına göre,” diye masaya döndüğüm zaman sataştı Simmon, “konuşmanızın çok da kötü geçmediğini tahmin ediyorum.”</p>

    <p>“Bence epey iyi geçti,” dedim dalgın bir halde. “Ama emin değilim.”</p>

    <p>“Nasıl emin olamazsın?” diye karşı çıktı Simmon. “Onu gülerken gördüm. Demek ki her şey yolunda.”</p>

    <p>“O hiç belli olmaz,” dedi Wilem.</p>

    <p>“Ona dediklerimi hatırlamaya çalışıyorum,” diye itirafta bulundum. “Bazen ağzım kendiliğinden konuşmaya başlar ve aklımın ona yetişmesi biraz zaman alır.”</p>

    <p>“Bu dediğin sık sık başına geliyor, öyle değil mi?” diye o az rastlanır tebessümlerinden biriyle takıldı Wilem.</p>

    <p>Yaptıkları espriler gevşememi sağladı. “Hem de giderek daha fazla,” diye sırıtarak onu doğruladım.</p>

    <p>İçkilerimizi içip havadan sudan meseleleri konuştuk, hocalarla ve gözümüze takılan az sayıdaki kız öğrenciyle ilgili dedikodulardan bahsettik. Üniversite’de kimlerden hoşlandığımızı sıralamamıza rağmen asıl kimleri neden sevmediğimizi ve elimize fırsat geçse onlara neler yapacağımızı anlattık. İnsan doğası işte böyledir.</p>

    <p>Vakit geçtikçe Eolian yavaş yavaş doldu. Simmon bir süre sonra Wilem’in baskılarına boyun eğip adına kuyruklu denmesine karşın daha ziyade kaptı-kaçtı diye bilinen, Shalda dağlarının eteklerinde üretilen çok ağır bir siyah şaraptan içmeye başladı.</p>

    <p>Şarabın etkisi kendini hemen belli etti. Simmon daha gür bir sesle güler, daha çok sırıtır ve yerinde duramaz oldu. Wilem her zamanki sükûnetini korudu. Bir sonraki içkileri ben ısmarladım ve hepimize büyük maşrapalarda elma şarabı söyledim. Tercihim karşısında kaşlarını çatan Wilem’e o gece kabiliyetimi ispatlarsam onu Üniversite’ye bir kaptı-kaçtı nehrinde götüreceğim sözünü verdim. Tabii ondan önce sızıp kalırlarsa ikisini de evire çevire dövüp nehre atacağımı eklemeyi unutmadım. İçkilerini makul bir seviyede tutarak “Tenekeci Tanner” şarkısı için edepsiz mısralar uydurmaya koyuldular.</p>

    <p>Onları kendi hallerine bırakıp düşüncelere daldım. Aklımın en ön sırasında Stanchion’un dile getirmediği ikazı bulunuyordu. Yeteneklerimi gösterebileceğim kadar zor, ama aynı zamanda sanatçılık yönümü açıkça ortaya koyabileceğim kadar kolay başka bir şarkı bulmaya çalıştım.</p>

    <p>Simmon’un sesi dikkatimi dağıttı. “Hadi ama, sen güzel kafiye bulursun...” diye beni teşvik etti.</p>

    <p>Üstünkörü dinlediğim sohbetlerinin son bölümünü kafamda tekrarladım. “Bir de ‘Tehlinlerin cüppesine’ mısrasını deneyin,” diye ilgisizce tavsiyede bulundum. Babamın zaaflarından birinin edepsiz şiirlere düşkünlüğü olduğunu açıklayamayacak kadar gergindim.</p>

    <p>Onlar kendi aralarında kıkırdarlarken ben söyleyecek daha başka bir şarkı bulmaya uğraştım. Wilem dikkatimi tekrar dağıtana kadar fazla başarı sağlayamadım.</p>

    <p>“Ne!” diye öfkeyle çıkıştım. Sonra sadece hoşuna gitmeyen bir şeyle karşılaştığı zaman gözlerinde beliren o soğuk bakışı fark ettim. “Ne?” diye bu sefer daha makul bir ses tonuyla tekrarladım.</p>

    <p>“Hepimizin tanıdığı ve sevdiği biri geldi,” dedi somurtarak ve başıyla kapıdan tarafı işaret etti.</p>

    <p>Orada tanıdık birini göremedim. Eolian neredeyse tıklım tıklım dolmuştu ve yalnız zemin katta yüzü aşkın insan bulunuyordu. Açık kapıdan dışarı bakınca havanın kararmış olduğunu fark ettim.</p>

    <p>“Sırtı bize dönük. O vıcık vıcık cazibesini herhalde onu tanımayan genç ve güzel bir hanımın üzerinde kullanıyor... kırmızı giyen beyefendinin hemen sağında.” Parmağıyla da gösterdi.</p>

    <p>“Kahpenin doğurduğu,” dedim, doğru düzgün bir küfür bulamayacak kadar afallamış bir halde.</p>

    <p>“Ben onun hep domuz soyundan geldiğini düşünmüşümdür,” diye dalga geçti Wilem.</p>

    <p>Simmon baykuş gibi gözlerini kırparak etrafına bakındı. “Ne? Kim geldi?”</p>

    <p>“Ambrose.”</p>

    <p>“Hay Tanrı’nın hayaları aşkına,” diyen Simmon masaya doğru eğildi. Tam da ihtiyacımız olan şey. Siz ikiniz hâlâ kavgalı mısınız?”</p>

    <p>“Ben ona hiç bulaşmıyorum,” diye itiraz ettim. “Ama o ne zaman beni görse gelip sataşmadan duramıyor.”</p>

    <p>“Kavga etmek için en az iki kişi gerekir,” dedi Simmon.</p>

    <p>“Hadi oradan,” diye laf yetiştirdim. “Kimin oğlu olduğu umurumda bile değil. Bir yavru köpek gibi tırsıp kalacak değilim. Beni dürtecek kadar budalaysa parmağını kopartmam son derece doğal.” Sakinleşmek için derin bir nefes aldım ve aklı başında bir görünüm sergilemeye çalıştım. “Zamanla bana bulaşmamayı öğrenecek.”</p>

    <p>“Onu duymazdan gelebilirsin,” dedi. Simmon, şaşırtıcı ölçüde ayık bir ses tonuyla. “Sataşmalarına karşılık vermezsen seni rahat bırakır.”</p>

    <p>“Hayır,” dedim tüm ciddiyetimle, Simmon’un gözünün içine bakarak. “Hayır, bırakmaz.” Simmon’u severdim, ama bazen çok saf olabiliyordu. “Beni zayıf biri olarak görürse daha da azıtır. Onun gibileri iyi bilirim.”</p>

    <p>“İşte geliyor,” diye gözlemde bulunan Wilem hiçbir şey yokmuş gibi başını çevirdi.</p>

    <p>Ambrose salonun bizim bulunduğumuz bölümüne varmadan önce beni gördü. Gözlerimiz buluştuğu zaman benimle burada karşılaşmayı beklemediğini anladım. Yanından hiç ayrılmayan yalakalarından birine bir şeyler söyledi ve boş bir masa bulmak için başka tarafa yollandı. Gözleri ben, Wilem, Simmon ve lavtam arasında dolandı, sonra tekrar bana baktı. Ardından döndü ve arkadaşlarının bulduğu masaya gitti. Yerine oturmadan evvel bana bir kez daha baktı.</p>

    <p>Gülümsemediğini görmek beni endişelendirdi. O zamana kadar bana hep aşırı üzgün duran yapmacık tebessümler eder, gözleriyse neşe içinde parlardı.</p>

    <p>Sonra beni daha da endişelendiren bir şey fark ettim. Yanında dikdörtgen şeklinde bir enstrüman kutusu taşıyordu. “Ambrose da lavta mı çalıyor?” diye havaya sordum.</p>

    <p>Wilem omuz silkti. Simmon’un huzursuz bir hali vardı. “Bildiğini sanıyordum,” dedi zayıf bir sesle.</p>

    <p>“Onu burada daha önce gördün mü?” diye sordum. Sim kafa salladı. “Peki lavta çalarken?”</p>

    <p>“Aslında şiir okuyordu. Arada bir de lavtasını tıngırdatıyordu.” Simmon kaçmaya hazır bir tavşan gibiydi.</p>

    <p>“Mızıka kazandı mı?” diye asık bir suratla sordum. Ambrose o gruba dahilse hemen çekip gidecektim.</p>

    <p>“Hayır,” diye viyakladı Simmon. “Denedi ama...” Sözlerini yarım bırakıp korku dolu gözlerle etrafına bakındı.</p>

    <p>Wilem kolumu tutup sakinleştirici bir hareket yaptı. Derin bir nefes aldım, gözlerimi açtım ve rahatlamaya çalıştım.</p>

    <p>Sonra bunlardan hiçbirinin önemi olmadığını fark ettim. Ambrose gösterimi engelleyemezdi. Sessiz sedasız oturup beni dinlemeye mecburdu, hem de ben “Sör Savien Traliard’ın Ezgisi” şarkısını çalarken. Kesin kararımı vermiştim.</p>

    <p class="paragraf">Eğlence, kalabalığın arasından seçilen yetenekli bir müzisyenle başladı. Bir lavtaya sahip olan adam, onu Edema Ruhlar kadar iyi çalabildiğini gösterdi. Daha önce hiç duymadığım ikinci şarkısı ilkinden bile güzeldi.</p>

    <p>Yaklaşık on dakikalık bir aradan sonra yine son derece yetenekli bir müzisyen şarkı söylemesi için sahneye çağrıldı. Bu seferkinin kamıştan yapılma bir mızıkası vardı ve onu ömrüm boyunca dinlediğim herkesten daha iyi çaldı. Ardından minör bir perdede duygulu bir methiye söyledi. Enstrüman kullanmamasına rağmen sesi az önce çaldığı mızıkasınınki gibi yükselip alçalıyor, akıp gidiyordu.</p>

    <p>Eolian’daki müzisyenlerin anlatıldığı kadar yetenekli olmaları beni memnun etmesine rağmen heyecanım da o ölçüde arttı. Başarının yoldaşı başarıdır. “Sör Savien Traliard’ın Ezgisi” şarkısını çalmaya sırf inat olsun diye karar vermeseydim bile sahnelenen gösteriler beni ikna etmeye yeterdi.</p>

    <p>Yine beş on dakikalık bir ara verildi. Dinleyiciler şarkı aralarında etrafta gezinip birbirleriyle konuşma fırsatı bulsunlar diye Stanchion’un bunu kasıtlı olarak yaptığını anladım. Adam işini biliyordu. Bir zamanlar kumpanyacı olup olmadığını merak ettim.</p>

    <p>Sonra gecenin ilk imtihanı verildi. Stanchion otuz yaşlarındaki sakallı bir adamı sahneye çıkarıp dinleyicilere tanıttı. Adam flüt çaldı. İyi de çaldı. Bildiğim iki ve bilmediğim bir kısa şarkı sahneledi. Gösterisi toplam yirmi dakika sürdü ve duyabildiğim kadarıyla tek bir ufak hata yaptı.</p>

    <p>Alkışların ardından flütçü sahnede kalırken Stanchion kalabalığın arasında gezinerek dinleyicilerin fikirlerini aldı. Garsonluk yapan genç bir oğlan flütçüye bir bardak su verdi.</p>

    <p>Sonunda Stanchion sahneye döndü. Salona sessizlik çökerken Stanchion adama yaklaşıp büyük bir ciddiyetle onun elini sıktı. Müzisyenin yüzü asıldı, fakat zoraki bir tebessüm etmeyi becerdi ve başıyla kalabalığı selamladı. Stanchion adamı sahneden indirdi ve ona büyük bir maşrapa dolusu içki verdi.</p>

    <p>Sonra kabiliyetini sınamak için sahneye altın sarısı saçlı, iyi giyimli genç bir kadın çıktı. Stanchion onu tanıttıktan sonra kadın o kadar berrak ve net bir sesle arya söyledi ki, şarkısına kapılarak endişelerimi bir süreliğine unuttum. Birkaç muhteşem dakika boyunca kendimi kaybettim ve elimden sadece onu dinlemek geldi.</p>

    <p>Çok çabuk biten şarkı, göğsümde sızlayan bir yürek ve gözlerimde hafif bir yanına bıraktı. Simmon burnunu çekip utangaç bir edayla yüzünü sıvazladı.</p>

    <p>Kadın daha sonra bir yarım arp kullanarak ikinci şarkısına geçti. Onu dikkatle izlememin sadece müzik yeteneğinden kaynaklanmadığını itiraf etmeliyim. Saçı hasada hazır bir başak tarlasına benziyordu. On metre öteden bile parlak mavi gözlerini seçebiliyordum. Düzgün kollara, tellerde hızlı hızlı gezinen küçük ve narin ellere sahipti. Ve arpı bacaklarının arasında tutuşuyla bana şeyi hatırlattı... şeyi... eh işte, on beş yaşındaki oğlanlar sık sık neyi düşünüyorlarsa onu.</p>

    <p>Sesi önceden olduğu kadar güzeldi ve insanın kalbini sızlatıyordu. Maalesef enstrüman konusunda aynı başarıyı gösteremedi. Şarkının ortalarındayken yanlış notaları çaldı, biraz bocaladı, sonra şarkı bitmeden durumu biraz toparladı.</p>

    <p>Stanchion salonda gezinirken bu sefer daha uzun bir duraksama yaşandı. Adam Eolian’ın üç katını da dolaşarak genç yaşlı demeden müzisyen olsun olmasın herkesle konuştu.</p>

    <p>O sırada bakmakta olduğum Ambrose genç kadınla göz göze geldi ve benim iğrenç, kadınlarınsa cezbedici buldukları o tebessümlerinden birini sergiledi. Sonra başını çevirip etrafına bakındı. Bakışları masamızı bulduğunda bu sefer biz göz göze geldik. Tebessümü silindi ve uzunca bir süre ifadesiz yüzlerle birbirimize baktık. Ne alaycı ifadelerle gülümsedik, ne de ağızlarımızı oynatarak hakaretler ettik. Yine de sönmeye yüz tutmuş kinimiz o birkaç dakika içinde eskisi gibi alevlendi. Önce hangimizin başını çevirdiğini hatırlamıyorum.</p>

    <p>Neredeyse on beş dakika boyunca fikir aldıktan sonra Stanchion yine sahneye çıktı. Sarı saçlı kadına yaklaştı ve önceki müzisyende olduğu gibi elini tuttu. Kadının yüzü asıldı. Stanchion onu sahneden indirdi ve ona teselli içkisi adını verdiğim içkiden ikram etti.</p>

    <p>Onun başarısızlığından kısa süre sonra sahneye bir kemancı çıktı. Kendinden önceki iki müzisyen gibi o da harikaydı. Onun ardından Stanchion yaşlıca bir adama sınanacakmış gibi sahneye kadar eşlik etti. Fakat bu müzisyeni karşılamak için yükselen alkışlar onun az önce sahne alan müzisyenlerden daha popüler olduğunu işaret ediyordu.</p>

    <p>Simmon’u dürttüm. “Kim bu?” diye sordum, gri sakallı adam lirini akort ederken.</p>

    <p>“Threpe,” diye fısıldadı Simmon. “Aslında <em>Kont</em> Threpe. Burada yıllardır çalar. Sanata çok düşkündür. Mızıka kazanma çabalarından uzun zaman önce vazgeçti. Artık öylesine şarkı söylüyor. Herkes ona bayılır.”</p>

    <p>Threpe çalmaya başladı. Niye hiç mızıka kazanamadığını hemen anladım. Liri’nin tellerini tıngırdatırken çatlak ve inişli çıkışlı bir sesle şarkı söylüyordu. Ritmi düzensiz bir çeşitlilik gösterdiğinden yanlış nota çalıp çalmadığı bile belli olmuyordu. Yerel bir soylunun bazı huylarını dobra dobra ifşa eden şarkıyı bizzat yazdığı belliydi. Fakat sanatsal açıdan tüm eksikliklerine rağmen kalabalığın geri kalanıyla beraber kahkahalara boğulmaktan kendimi alamadım.</p>

    <p>Şarkısı bittikten sonra herkes onu delice alkışladı. Hatta bazıları elleriyle ve ayaklarıyla tempo bile tuttular. Stanchion hemen sahneye çıkıp Kont’un elini sıktı, fakat Threpe hiç de hüsrana uğramış gözükmedi. Stanchion tüm samimiyetiyle onun sırtını sıvazlayarak Kont’u sahneden indirdi.</p>

    <p>Artık vakit gelmişti. Ayağa kalkıp lavtamı elime aldım.</p>

    <p>Wilem kolumu sıktı. Simmon dostane endişesini saklamaya çalışarak bana sırıttı. İkisine de sessizce kafa salladım, ardından barın sahneye doğru kıvrık ucunun yakınında duran Stanchion’un boş sandalyesine yaklaştım.</p>

    <p>Cebimdeki kalın ve ağır gümüş talenti yokladım. İçimdeki mantıksız bir parça onu bırakmamak, daha sonrası için saklamak istiyordu. Fakat birkaç gün sonra tek bir talentin bana en ufak bir fayda getirmeyeceğinin farkındaydım. Bir kabiliyet mızıkasına sahip olabilirsem, yerel hanlarda çalarak harçlığımı çıkarabilirdim. Hatta yeterince şanslıysam bir haminin dikkatini çekerek Devi’ye olan borcumu kapatacak ve harç ücretimi ödeyecek kadar çok para kazanabilirdim. Bu oynamam gereken bir kumardı.</p>

    <p>Stanchion sallana sallana yerine döndü.</p>

    <p>“Sizin için mahzuru yoksa şimdi ben sahne almak istiyorum, bayım.” Hissettiğim kadar gergin görünmediğimi umuyordum. Lavta kutum terli avuçlarımdan her an kayıp düşecekmiş gibiydi.</p>

    <p>Stanchion gülümseyerek bana kafa salladı. “Kalabalığın halinden anlıyorsun, evlat. Şimdi kederli bir şarkının tam sırası. Hâlâ Savien’i söylemek istiyor musun?”</p>

    <p>Kafa salladım.</p>

    <p>Sandalyesine oturup bir içki aldı. “İyi öyleyse, yerlerine geçmeleri için birkaç dakika bekleyelim.”</p>

    <p>Yine kafa sallayarak bara dayandım ve zamanımı üzerinde en ufak bir kontrolüm olmayan şeyler hakkında kaygılanarak geçirdim. Lavtamın burgularından biri gevşekti ve onu değiştirecek parayı bulamamıştım. Henüz sahneye mızıka sahibi bir kadın çıkmış değildi. Belki de rastlantı sonucu Eolian’daki tüm mızıkalı müzisyenlerin erkek olduğu ya da kadınlardan hiçbirinin şarkıda Aloine’e ait dizeleri bilmediği bir geceye denk gelmiştim.</p>

    <p>Bana birkaç saniye gibi gelen bir sürenin sonunda Stanchion ayağa kalktı ve bana bakarak bir kaşını sorarcasına kaldırdı. Kafa sallayıp lavta kutumu aldım. Kutu ansızın gözüme çok eski püskü göründü. Birlikte sahneye çıktık.</p>

    <p>Ayağım sahneye değer değmez salona bir sessizlik çöktü. Aynı anda kalabalığın ilgisi sayesinde bütün endişelerim üstümden akıp gitti. Eskiden beri hep böyle olagelmiştim. Sahneye çıkmayı beklerken içim içimi yer, her yanımı afakanlar basardı. Ama sahnedeyken rüzgârsız bir gece kadar sakin olurdum.</p>

    <p>Stanchion herkesten beni bir mızıka adayı olarak görmelerini rica etti. Sözlerinin huzur verici, geleneksel bir havası vardı. Beni işaret ettiğinde dinleyicilerden tanıdık alkışlar yerine, sadece beklenti dolu bir suskunluk geldi. Bir anda kalabalığın beni nasıl gördüğünü fark ettim. Ötekiler kadar iyi giyimli değildim; hatta hırpaniden sadece bir basamak yukarıdaydım. Neredeyse çocuk denebilecek kadar gençtim. Kalabalığın merakını üzerimde hissedebiliyordum.</p>

    <p>Eski püskü ve ikinci el lavta kutumu açıp içinden eski püskü ve ikinci el lavtamı çıkartırken ağırdan alarak bu merakın artmasına izin verdim. Çirkin enstrümanımın görüntüsü karşısında dikkat kesildiklerini sezdim. Birkaç basit akor çaldım, ardından burguları azıcık çevirdim. Deneyerek, dinleyerek bir iki akor daha çaldım ve kendi kendime kafa salladım.</p>

    <p>Oturduğum yerden bakıldığı zaman sahneye vuran ışıklar salonun geri kalanını loş gösteriyordu. Etrafıma bakındığımda sanki bin çift göz üzerimdeymiş gibi hissettim. Simmon ile Wilem. Barın yanındaki Stanchion. Kapının oradaki Deoch... Ambrose’un için için yanan kömür parçaları gibi gözlerle beni süzdüğünü fark edince içimin büzüştüğünü hissettim.</p>

    <p>Başımı çevirdiğimde başkalarını da gördüm: kırmızılar giyen sakallı bir adam, Kont Threpe, el ele tutuşan yaşlı bir çift, kara gözlü bir dilber...</p>

    <p>Dinleyicilerim.</p>

    <p>Onlara gülümsedim. Tebessümüm bizi birbirimize yaklaştırdı. Ve şarkıma başladım.</p>

    <blockquote class="siir">
      <p><em>“Durun! Oturun! Oturdu Illien de asırlar önce.</em></p>

      <p><em>Ne kadar dinlerseniz dinleyin duyamayacaksınız böyle</em></p>

      <p><em>Güzel bir şarkıyı, bir ömür bekleseniz bile.</em></p>

      <p><em>Bir ustanın şaheseridir bu, Savien’in şarkısı</em></p>

      <p><em>Bir de Aloine’in, gönül verdiği karısı.”</em></p>
    </blockquote>

    <p>Duraksayıp kalabalığa bir fısıltı dalgasının yayılmasını bekledim. Şarkıyı bilenler kendi kendilerine fısıldaşırlarken, bilmeyenler komşularına neler olduğunu soruyorlardı.</p>

    <p>Ellerimi tellere götürerek dikkatleri yeniden üzerimde topladım. Salon duruldu ve çalmaya başladım.</p>

    <p>Müzik bana kolayca geldi. Lavtam ikinci sesim gibiydi. Ani parmak hareketleriyle lavtamdan üçüncü bir ses de çıkardım. Amyrlerin en büyüğü Savien Traliard’ın mağrur ve güçlü ses tonuyla şarkıyı söyledim. Müziğim karşısında dinleyiciler rüzgârın vurduğu çimenler misali sallandılar. Sör Savien olarak şarkımı söylerken kalabalığın beni sevmeye ve benden korkmaya başladığını hissettim.</p>

    <p>Bu şarkıyı tek başıma çalıp söylemeye öyle alışmıştım ki üçüncü nakaratı tekrarlamayı neredeyse unutuyordum. Yine de son anda aklıma geldi. Nakarata başlarken kalabalığa bakarak ilk tekrarın sonunda benimkine cevap verecek bir sesin yükselmesini umdum.</p>

    <p>Aloine’in ilk kıtasından önceki nakaratın sonuna ulaştım. Kıtanın ilk notasını sert bir hareketle çaldım. Ses kaybolmaya yüz tutarken bile dinleyicilerden bir kıpırtı gelmedi. Sakin sakin bekledim. Her geçen saniye içimde giderek büyüyen bir rahatlama ile giderek büyüyen bir hüsran birbiriyle yarışıyordu.</p>

    <p>Sonra tene sürtünen bir tüy kadar hafif bir ses sahneye kadar ulaştı.</p>

    <blockquote class="siir">
      <p><em>“Savien, nasıl bilebildin</em></p>

      <p><em>Beni bulma vaktinin geldiğini?</em></p>

      <p><em>Savien, hatırlıyor musun</em></p>

      <p><em>Mutlu mesut geçirdiğimiz günleri?</em></p>

      <p><em>O zamanlar nasıl taşıyordun</em></p>

      <p><em>Kalbimi saran bu kederi?”</em></p>
    </blockquote>

    <p>Bir kadın sesi Aloine’i söylerken ben de Savien’i söyledim. Kadın sesi nakaratlarda dönüyor, dolaşıyor, benimkiyle iç içe geçiyordu. Bir parçam o kişiyi bulmak, beraber şarkı söylediğim kadının yüzünü görmek için kalabalığı taramak istedi. Denedim de, ama benimkine ay ışığı gibi cevap veren o sesle uyumlu bir yüz ararken parmaklarım kayıverdi. Dikkat dağınıklığıyla yanlış bir notaya dokundum ve müzik bir anlığına bozuldu.</p>

    <p>Neyse ki yaptığım küçük bir hataydı. Dişlerimi sıkarak çalmaya odaklandım. Merakımı bir kenara atıp başımı eğdim ve tellerden kaymalarını engellemek için parmaklarımı dikkatle izledim.</p>

    <p>Birlikte öyle bir şarkı söyledik ki! Kadının sesi eriyik gümüş, benimkiyse cevaben yükselen bir yankıyı andırıyordu. Savien asırlık bir meşenin dalları gibi sert, güçlü notaları seslendirirken, Aloine o meşenin mağrur dalları etrafında daireler çizen bir bülbüldü adeta.</p>

    <p>Artık kalabalıktan, vücudumu kaplayan terden hayal meyal haberdardım. Müziğe öylesine dalmıştım ki onun nerede bitip kanımın nerede başladığını sorsalar bilemezdim.</p>

    <p>Ama bitti. Şarkı, bitiminden iki kıta önce aniden son buldu. Savien’in kıtasının ilk notasını çaldığım anda beni oltanın sudan çekip aldığı bir balık gibi müziğin içinden çekip alan kulak tırmalayıcı bir ses yükseldi.</p>

    <p>Tellerden biri kopmuştu. Lavta sapının başlarında bir yerden kopan tel, gerilimin etkisiyle savrulup elimin tersine çarpmış ve ince, parlak bir çizgi halinde kan akıtmıştı.</p>

    <p>Kan çizgisine şaşkın gözlerle baktım. Telin kopmaması gerekirdi. Tellerimden hiçbiri kopacak kadar kötü durumda değildi. Ama kopmuştu ve müziğin son notaları sessizliğe karışırken kalabalığın kıpırdandığını hissettim. Dinleyiciler notalarla ördüğüm düşten çıkmaya başlıyorlardı.</p>

    <p>O sessizlikte düşün dağıldığını, kalabalığın bitmemiş bir rüyadan uyandığını, tüm çabalarımın boşa çıktığını sezdim. Ve tüm bunlar olurken şarkı içimi yakıyor da yakıyordu. Ah o şarkı!</p>

    <p>Ne yaptığımı bile bilmeden parmaklarımı tellere geri koydum ve kendi derinliklerime daldım. Yıllar önce ellerimin taş kadar sert nasırlara sahip olduğu ve müziğimin bana nefes almak kadar doğal geldiği zamana döndüm. Rüzgârın Yaprakları Savuruşu’nu altı telle çaldığım zamana.</p>

    <p>Ve kaldığım yerden şarkıma devam ettim. Önce yavaşça, sonra ellerim geçmişi hatırlarken giderek artan bir hızla. Şarkının kopmuş uçlarını alıp dikkatle örerek az önceki haline getirdim.</p>

    <p>Şarkım mükemmel değildi. “Sör Savien” kadar karmaşık hiçbir şarkı yedi yerine altı tel kullanılarak kusursuzca çalınmazdı. Ama yine de bir bütündü. Ben çalarken dinleyiciler iç geçirdiler ve tekrardan yaptığım büyünün etkisine kapıldılar.</p>

    <p>Ben onların varlığından hayal meyal haberdardım. Lavtanın iki farklı sesini kendiminkiyle uyum içinde çıkarmaya uğraşırken ellerim teller üzerinde dans etti, koştu, uçtu. Ardından gözlerim üzerlerinde olmasına rağmen dinleyicileri tamamen unuttum. Artık aklımda şarkıyı bitirmekten başka bir şey yoktu.</p>

    <p>Nakarat gelince Aloine yeniden şarkıya girdi. Söyleyen kadın benim için bir insan, hatta bir ses bile değildi; yalnızca ve yalnızca içimde yanan şarkının bir parçasıydı.</p>

    <p>Ve şarkı son buldu. Başımı kaldırıp salona bakmak, nefes almak için su yüzeyine çıkmak gibiydi. Kendime döndüğümde elimi kanarken buldum, vücudumun ter içinde kaldığını gördüm. Sonra şarkının bitişini göğsüme yediğim bir yumruk gibi üzerimde hissettim. Onu nerede ve ne zaman dinlersem dinleyeyim hep böyle olurdum.</p>

    <p>Yüzümü avuçlarıma gömüp ağlamaya başladım. Kopuk bir lavta teli ve başarısızlık ihtimali yüzünden değil. Akan kan ve yaralı elim yüzünden değil. Hatta yıllar önce ormanda altı telle lavta çalmayı öğrenmiş o çocuk için de değil. Sör Savien ve Aloine için; kaybedilen, bulunan, sonra tekrar kaybedilen bir aşk için; zalim kader ve insanların düşüncesizliği için ağladım. Ve böylece bir müddet kederden başka bir şey bilmedim.</p>
  </div>
</body>
</html>
