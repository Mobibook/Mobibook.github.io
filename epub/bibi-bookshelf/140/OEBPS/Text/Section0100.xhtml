<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Doksanıncı Bölüm</h1>

    <h2 class="baslik_2 sigil_not_in_toc">Yarım Bırakılmış Evler</h2>

    <p>Her gece Auri’yle beraber yeraltını keşfe çıkıyordum. Orada pek çok ilginç şeyle karşılaştım. Bunlardan bazılarına daha sonra değinebilirim, fakat şimdilik Auri’nin bana Şeyaltı’nın dört bir köşesini gezdirdiğini söylesem yeter.</p>

    <p>Uğradıklarımız arasında Aşağısı, Hoplar, Koruluk, Derinler, Cırcıriye, Mumayı gibi yerler de vardı. Auri’nin bu yerlere verdiği adlar ilk başta abuk sabuk gelse bile oraları gördükten sonra adların cuk oturduğunu anladım. Koruluk’un ormana benzer bir tarafı yoktu; orası tavanların tahtadan yapılma kalın kolonlarla desteklendiği, bir dizi eski koridor ve odadan ibaretti. Cırcıriye’nin bir duvarından aşağı ince bir çizgi halinde su akıyordu. Rutubet cırcırböceklerini oraya topluyor, bunlar da uzun ve basık odayı şarkılarıyla dolduruyorlardı. Hoplar ise zemininde üç adet derin çatlağın uzandığı dar bir koridordu. Ne zaman ki Auri’nin karşıya geçmek için bunların üzerinden seri hareketlerle üç kez hopladığını gördüm, işte o zaman isme bir anlam verebildim.</p>

    <p>Auri ancak birkaç gün sonra beni Dalmacı’ya, yani birbirleriyle kesişen tünellerin oluşturduğu bir labirente götürdü. Yerin en az otuz metre altında olmalarına rağmen tüneller toz ve eski deri kokan sürekli bir rüzgârla doluydu.</p>

    <p>Rüzgâr bana ihtiyacım olan ipucunu sağladı ve aradığım şeye iyice yaklaştığımı anladım. Yine de buranın adına anlam verememek beni rahatsız ediyordu. Bir şeyi gözden kaçırıyor olmalıydım. “Buraya niçin Dalmacı diyorsun?” diye Auri’ye sordum.</p>

    <p>“Çünkü adı o,” diye rahat bir tavırla cevap verdi Auri. Rüzgâr incecik saçlarını tülden yapılma bir bayrak gibi peşi sıra uçuşturuyordu. “Şeylere isimleriyle hitap edersin. İsimler bunun için vardır.”</p>

    <p>Gülümsemeden duramadım. “Niye bu isme sahip? Zaten buradaki her yere ancak yerin altına ‘dalınarak’ varılmıyor mu?”</p>

    <p>Dönüp bana baktığında başını biraz yana yatırmıştı. Yüzüne düşen saçları elleriyle geriye attı. “Adını yanlış söylüyorsun,” dedi.</p>

    <p>Şaşırdım. “Darıcı?” deyip hayali bir mısır koçanını yermiş gibi yaptım.</p>

    <p>Auri neşe içinde güldü. “Yok daha neler.” Sırıttı. “Tekrar dene.”</p>

    <p>Kulağa anlamlı gelen başka bir sözcük bulmaya çalıştım. “Dayakçı?” Bu sefer de havayı tokatladım.</p>

    <p>Auri durup düşündü. “Hayır. Burası huzurlu bir yer.” Minik elini uzattı ve pelerinimin ucunu tutup gerdi. Rüzgârın yavaşça doldurduğu pelerinim bir geminin yelkeni gibi dalgalanmaya başladı.</p>

    <p>Auri başını kaldırıp bana baktığında bir sihirbazlık numarası yapmışçasına sırıtıyordu.</p>

    <p><em>Dalgacı.</em> Tabii ya. Ben de ona sırıtarak karşılık verdim.</p>

    <p>Bu ufak gizem de çözüldükten sonra Auri’yle beraber Dalgacıyı uzun uzadıya araştırdık. Birkaç saat sonra bulunduğum yeri çözmeye, hangi istikamete doğru gitmem gerektiğini anlamaya başladım. Asıl mesele oraya giden bir tünel bulabilmekti.</p>

    <p>Fakat mekân deli ediciydi. Tüneller dönüp dolaşarak olmadık yerlere çıkıyordu. Tek bir yönde devam eden bir tünel bulabildiğim o nadir zamanlarda da mutlaka bir engelle karşılaşıyordum. Geçitlerden bazıları dimdik yukarıya ve aşağıya yöneldiğinden onları izlemem mümkün olmuyordu. Bir geçit taşlara gömülü kalın demir çubuklarla kapatılmıştı. Bir diğeri gittikçe daralarak sonunda yalnızca bir karışlık genişliğe ulaştı. Bir üçüncüsündeyse göçük yaşanmış, koca bir tahta ve toprak yığını tüneli tamamen tıkamıştı.</p>

    <p>Günler süren arayışın ardından her tarafını küf kaplamış kadim bir kapıya rastladık. Açmaya kalktığımda nemli tahta un ufak oldu.</p>

    <p>Auri yüzünü ekşiterek başını iki yana salladı. “Girersem dizlerim soyulur.”</p>

    <p>Sempati lambamı harap olmuş kapının ötesine tuttuğumda ne demek istediğini anladım. Arkadaki odanın tavanı eğimli olup ileride bir metreye kadar alçalıyordu.</p>

    <p>“Beni bekler misin?” diye sordum ona, pelerinimi çıkartıp gömleğimin kollarını kıvırırken. “Sensiz yukarıya erişebilir miyim bilmiyorum.”</p>

    <p>Endişeli görünen Auri kafa salladı. “Biliyorsun girmek çıkmaktan daha kolaydır. Dar yerler var. Sıkışıp kalabilirsin.”</p>

    <p>Bunu düşünmemeye çalıştım. “Şöyle bir bakıp geleceğim. Yarım saat içinde dönmüş olurum.”</p>

    <p>Auri başını yana eğdi. “Ya dönmezsen?”</p>

    <p>Gülümsedim. “Gelip beni kurtarırsın.”</p>

    <p>Hevesli bir çocuğunki kadar ciddi bir yüz ifadesiyle kafa salladı.</p>

    <p>Ağzıma soktuğum sempati lambamın kızıl ışığı önümdeki zifiri karanlığı aydınlatıyordu. Dört ayak üstüne çöktüm ve dizlerimi pürüzlü taş zemine sürterek emeklemeye başladım.</p>

    <p>Birkaç dönüşten sonra tavan daha da alçalarak emeklemeye bile izin vermez oldu. Uzunca bir süre düşündükten sonra yüzükoyun uzandım ve lambamı önümde iterek yoluma devam ettim. Vücudumu her oynatışımda sırtımı kaplayan dikişler biraz daha geriliyordu.</p>

    <p>Yeraltında hiç bulunmamışsanız neler hissettiğimi anlayamazsınız. Yerin altındayken karanlık mutlak, neredeyse elle tutulacak denli yoğundur. Ani bir sel baskını gibi hücuma hazır bir halde ışığın hemen dışında pusuya yatar. Hava durgun ve bayattır. Bizzat çıkardıklarınızın dışında hiçbir ses yoktur. Soluklarınız kendi kulaklarınıza çok yüksek gelir. Kalbiniz güm güm atar. Tüm bunlar olurken tepenizde binlerce ton toprak olduğu gerçeği bir an bile aklınızdan çıkmaz.</p>

    <p>Yine de santim santim bile olsa sürünerek ilerlemeye devam ettim. Ellerim toz toprak içinde kalmıştı. Alnımda biriken terler gözlerime akıyordu. Geçit daha da daraldı ve aptalca davranarak kollarımdan birinin yanıma sıkışmasına izin verdim. Paniğe kapıldım; her yanımı buz gibi ter bastı. Kurtulmaya çalışarak debelendim...</p>

    <p>Korku dolu birkaç dakikanın ardından kolumu kurtarmayı becerdim. Karanlıkta tir tir titreyerek orada kısa bir süre daha yattım, sonra da yola devam ettim.</p>

    <p>Ve aradığımı nihayet buldum.</p>

    <p class="paragraf">Şeyaltı’ndan ayrıldıktan sonra bir pencereden dikkatle geçtim ve kilitli bir kapıyı açarak Yatakhane’nin kadınlar bölümüne ulaştım. Kimseyi kazara uyandırmamak için Fela’nın kapısını hafifçe çaldım. Erkeklerin kadınlar bölümüne bir refakatçi olmaksızın girmelerine izin yoktu, özellikle de gece geç saatlerde.</p>

    <p>Kapıyı ancak üçüncü çalışımda, içeriden gelen hafif bir kıpırdanma işittim. Kısa bir süre sonra uzun saçları karmakarışık bir durumdaki Fela kapıyı açtı. Şaşkın bir yüz ifadesiyle koridora bakarken gözlerini henüz tam açamamıştı. Beni orada dikilirken görünce karşısında birini bulmayı beklememişçesine gözlerini hızla kırpıştırdı.</p>

    <p>Vücuduna kısmen sardığı örtünün altında çıplak olduğu yanılgıya mahal vermeyecek denli belliydi. Güzeller güzeli, dolgun göğüslü Fela’yı karşımda öyle yarı çıplak görmenin hayatımdaki en erotik anlardan biri olduğunu itiraf etmeliyim.</p>

    <p>“Kvothe?” dedi soğukkanlılığını şaşırtıcı ölçüde korumayı başararak. Vücudunu daha fazla örtmeye çalıştığında boynunu kapatmayı başarmasına rağmen uzun, biçimli bacaklarından birini skandal yaratacak denli açıkta bırakarak kısmi bir başarı sağladı. “Saat kaç? Buraya nasıl girebildin?”</p>

    <p>“Bir şeye ihtiyacım olursan senden isteyebileceğimi söylemiştin,” dedim çabucak. “Sözlerinde ciddi miydin?”</p>

    <p>“Şey, evet. Elbette,” dedi. “Tanrım, berbat bir haldesin. Sana ne oldu böyle?”</p>

    <p>İşte o zaman kendime bakıp durumumun farkına vardım. Yerlerde sürünmekten önüm leş gibi olmuştu. Pantolonumun bir dizi yırtılmıştı ve altından kan akıyor gibi gözüküyordu. O ana kadar öylesine heyecanlıydım ki gelmeden önce giysilerimi değiştirmeyi akıl edememiştim.</p>

    <p>Fela geriye doğru yarım adım atıp kapıyı daha çok açtı ve böylelikle beni odasına davet etmiş oldu. Savrulan kapının yarattığı hafif esinti örtüyü vücuduna iyice bastırarak çıplak vücut hatlarını bir anlığına da olsa gözler önüne serdi. “İçeri gelmek ister misin?”</p>

    <p>“Kalamam,” dedim hiç düşünmeden, ağzım bir karış açık bakmamak için kendimi zorlayarak. “Yarın akşam Arşiv’de bir arkadaşımla buluşman lazım. Beşinci çanda, dört levhalı kapının önünde. Olur mu?”</p>

    <p>“O saatte dersim var,” dedi. “Ama önemliyse ekebilirim.”</p>

    <p>“Teşekkürler,” dedim usulca, kapıdan geri çekilirken.</p>

    <p>Yarı çıplak haldeki Fela’nın odasına girmem için yaptığı daveti reddettiğimi ancak Anker’ın Yeri’ne giden yolu yarıladıktan sonra fark etmem, Üniversite’nin altında ne bulduğuma dair herhalde size bir fikir veriyordur.</p>

    <p class="paragraf">Fela ertesi gün İleri Düzey Geometri dersini ekip Arşiv’e gitti. Birkaç merdivenden indi, bir koridor ve kitaplık labirentinden geçti ve binanın taş duvarlarının kitaplarla kaplı olmayan yegâne kısmına vardı. Dört levhalı kapı bir dağ kadar sessiz ve hareketsiz duruyordu. <em>Valaritas.</em></p>

    <p>Fela kaygılı gözlerle etrafına bakındı ve ağırlığını bir ayağından ötekine verip durdu.</p>

    <p>Uzunca bir sürenin sonunda karanlıktan çıkan başlıklı bir suret, onun elindeki lambanın kızılımsı ışığına adım attı.</p>

    <p>Fela tedirginlikle gülümsedi. “Merhaba,” dedi usulca. “Bir arkadaşım sizi beklememi...” Sözlerini yarıda kesip biraz kafasını eğdi ve başlığın gölgesinin altındaki yüzü seçmeye çalıştı.</p>

    <p>Ne gördüğü herhalde sizi şaşırtmayacaktır.</p>

    <p>“Kvothe?” dedi hayretle, ani bir panikle çevresini kolaçan ederek. “Tanrım, burada ne yapıyorsun?”</p>

    <p>“Haneye tecavüz ediyorum,” dedim arsızca.</p>

    <p>Fela beni tutup bir dizi koridordan geçirdi ve Arşiv’in dört bir yanında bulunan okuma deliklerinden birine soktu. Beni içeri ittikten sonra kapıyı arkamızdan sıkıca kapatıp sırtını ona dayadı. “Buraya nasıl girebildin? Lorren öfkeden kuduracak! İkimizi de okuldan attırmak mı istiyorsun?”</p>

    <p>“Sana bir şey olmaz,” dedim rahatça. “Sen en fazla yardım ve yataklıkla suçlanırsın. Sırf buna dayanarak seni okuldan atamazlar. Kadınları kırbaçlamadıkları için herhalde bir para cezasıyla paçayı kurtarırsın.” Omuzlarımı biraz esneterek sırtımdaki dikişleri hissettim. “Ki bana sorarsan bu hiç de adil bir şey değil.”</p>

    <p>“Buraya nasıl girdin?” diye tekrarladı. “Ön masanın yanından gizlice mi geçtin?”</p>

    <p>“Bilmesen daha iyi,” diye kestirip attım.</p>

    <p>İçeri elbette ki Dalgacı’dan girmiştim. Havadaki eski deri ve toz kokusunu alınca hedefime yaklaştığımı anlamıştım. Tünel labirentinin bir yerinde dosdoğru İstifler’in en alt katına açılan bir kapı yer alıyordu. Oraya en başta bir kapı konulmasının sebebi, kâtiplerin havalandırma sistemine kolayca erişebilmelerini sağlamaktı. Kapı tabii ki kilitliydi, fakat kilitli kapılar benim için fazla bir engel teşkil etmiyordu. Ne yazık ki.</p>

    <p>Yine de bunların hiçbirini Fela’ya anlatmadım. Bu gizli güzergâhın sadece sır olarak saklandığı müddetçe gizli kalacağını biliyordum. Onu bir kâtiple, hatta bana can borcu olan bir kâtiple bile paylaşmak hiç de iyi bir fikir değildi.</p>

    <p>“Dinle,” dedim çabucak. “Her şey yolunda. Saatlerdir burada olmama rağmen kimse yanıma bile yaklaşamadı. Herkes kendi ışığını taşıdığı için başkalarından saklanmak çok kolay.”</p>

    <p>“Beni şaşırttın, hepsi bu,” dedi Fela siyah saçlarını omzunun arkasına savurarak. “Ama haklısın, koridor herhalde daha güvenlidir.” Kapıyı açtı ve dışarıya bir göz atarak etrafta birilerinin olup olmadığına baktı. “Kâtipler kimsenin uyuyakalmadığından ya da sevişmediğinden emin olmak için okuma deliklerini düzenli aralıklarla kontrol ederler.”</p>

    <p>“Ne, sevişmek mi?”</p>

    <p>“Arşiv hakkında bilmediğin çok şey var.” Gülümseyerek kapıyı ardına kadar açtı.</p>

    <p>“İşte bu yüzden yardımına ihtiyacım var,” dedim birlikte İstifler’e geri dönerken. “Aradığımı bir türlü bulamıyorum.”</p>

    <p>“Ne arıyorsun ki?” diye sordu Fela.</p>

    <p>“Bin farklı şey,” dedim dürüstçe. “Ama işe Amyrlerin tarihinden başlayabiliriz. Veya Chandrialılar hakkında yazılmış güvenilir raporlarla. İkisi de olur. Kendi başıma hiçbir şey bulamıyorum.”</p>

    <p>Sesimdeki hüsranı gizlemekle uğraşmadım. Bunca zaman sonra Arşiv’e girip de aradığım cevaplara kavuşamamak beni deli ediyordu. “Buranın daha tertipli olduğunu sanıyordum,” diye söylendim.</p>

    <p>Fela genizden gelen bir sesle kıkırdadı. “Peki o nasıl olacak? Yani her şeyi nasıl tertipleyeceksin?”</p>

    <p>“Aslında son birkaç saattir bunu düşünüyordum,” dedim. “En iyi yöntem kitapları konularına göre ayırmak olur. Bilirsin işte: tarih kitapları, hatıratlar, dilbilgisi kitapları...”</p>

    <p>Fela yürümeyi bırakıp derin bir iç geçirdi. “Sanırım bu dediğini bir an önce aradan çıkarsak iyi olacak.” Raflardan rastgele bir kitap aldı. “Bu kitabın konusu nedir?”</p>

    <p>Kapağını açıp sayfalarına bir göz gezdirdim. Eski ve kargacık burgacık bir el yazısıyla kaleme alınmış satırları okumak zordu. “Bir hatırat galiba.”</p>

    <p>“Ne tür bir hatırata? Bunu diğerleriyle nasıl kıyaslarsın?”</p>

    <p>Sayfaları çevirmeyi sürdürürken dikkatle çizilmiş bir harita tespit ettim. “Aslında daha çok bir gezi güncesine benziyor.”</p>

    <p>“İyi,” dedi. “Bunu diğer hatırat ve gezi güncelerine göre nasıl yerleştirirsin?”</p>

    <p>“Hepsini coğrafi olarak düzenlerim,” dedim oynadığımız oyundan hoşlanarak. “Atur, Modeg ve... Vint mi?” Kaşlarımı çatarak kitabın cildine baktım. “Bu ne kadar eski? Atur İmparatorluğu üç yüz yıldan daha uzun bir zaman önce Vint’i topraklarına kattı.”</p>

    <p>“Dört yüz yıl,” diye düzeltti Fela. “Peki artık var olmayan bir yerden bahseden bir gezi güncesini nereye koyarsın?”</p>

    <p>“Aslına bakarsan bu daha çok bir tarih kitabı,” dedim öncekinden daha yavaşça.</p>

    <p>“Ya doğru değilse?” diye bastırdı Fela. “Kişisel tecrübelerden çok söylentilere dayanıyorsa? Ya tamamen hayal ürünüyse? Birkaç asır önce uydurma gezi günceleri Modeg’de çok yaygındı.”</p>

    <p>Kitabı kapatıp rafa geri koydum. “Sorunu anlamaya başlıyorum,” dedim düşünceli bir sesle.</p>

    <p>“Hayır, başlamıyorsun,” dedi Fela açık açık. “Henüz sadece ufacık bir kısmını görebildin.” Etrafımızdaki kitap istiflerini işaret etti. “Diyelim ki seni yarın Baş Arşivci yaptılar. Tüm bunları tertiplemen ne kadar zaman alır?”</p>

    <p>Karanlığa doğru uzanıp giden sayısız kitap rafına göz gezdirdim. “Bir ömür sürer.”</p>

    <p>“Kanıtlar tek bir ömürden fazla süreceğini gösteriyor,” dedi Fela alaycı bir üslupla. “Burada bir milyonun dörtte üçü kadar kitap var, üstelik buna Caluptena’daki kil tabletler veya tomarlar dahil değil.”</p>

    <p>Elini boş verircesine salladı. “Peki diyelim ki yıllarca uğraşıp didindin ve mükemmel bir sistem yarattın. Hatta o tarih-hatırat-gezi kitabına uygun bir yer bile buldun. Sen ve kâtiplerin onlarca yıl didinerek on binlerce kitabı yavaş yavaş tanımladınız, grupladınız ve yeniden tertiplediniz.” Gözümün içine baktı. “Ve günün birinde öldün. Sonra ne olacak?”</p>

    <p>Ne kastettiğini anlıyordum. “İdeal bir dünyada bir sonraki Baş Arşivci kaldığım yerden devam eder,” dedim.</p>

    <p>“Yaşasın ideal dünya,” diye dalga geçti Fela. Sonra da dönüp beni tekrar rafların arasında yürütmeye başladı.</p>

    <p>“Herhalde yeni Baş Arşivci kendine göre bir sistem kullanacaktır?”</p>

    <p>“<em>Herhaldesi</em> yok,” diye belirtti Fela. “Bazen üst üste birkaç Baş Arşivci aynı sistem üzerinde çalışır. Fakat önünde sonunda biri çıkıp daha iyi bir yöntem geliştirdiğini düşünür ve her şeye sıfırdan başlanır.”</p>

    <p>“Bugüne kadar kaç farklı sistem kullanıldı?” Uzaklardaki rafların arasında ilerleyen belli belirsiz bir kızıl ışık fark ettim ve onu parmağımla gösterdim.</p>

    <p>Fela bizi ışıktan ve onu taşıyan kişiden uzaklaştıracak bir yöne saptı. “Nasıl saydığına bağlı,” dedi usulca. “Son üç yüz yılda en az dokuz tane vardı. En kötüsü de elli yıl önce, her biri sadece beşer yıl görev yapan dört yeni Baş Arşivci dönemlerinde yaşandı. Kâtipler kendi aralarında üç gruba ayrıldılar. Her grup farklı bir tertipleme sistemi kullanıyor ve kendi sisteminin en iyisi olduğunu iddia ediyordu.”</p>

    <p>“Kulağa bir iç savaş gibi geliyor,” dedim.</p>

    <p>“Din savaşı demek daha doğru olur,” dedi Fela. “Her bir tarafın Arşiv’in ölümsüz ruhunu koruduğundan emin olduğu gizli, son derece ihtiyatlı bir savaş. Kâtipler başka sistemlerle dizilmiş kitapları çalarlar, birbirlerinden kitap saklarlar ya da karşı tarafın sıralamasını kasıtlı olarak bozarlardı.”</p>

    <p>“Bu ne kadar sürdü?”</p>

    <p>“Neredeyse on beş sene,” dedi Fela. “Tolem Hoca’nın kâtipleri nihayet Larkinlerin kayıt defterlerini çalıp yakmasalardı hâlâ sürüyor olabilirdi. Bu olaydan sonra Larkinler savaşa devam edemediler.”</p>

    <p>“Bu hikâyeden çıkartılacak ders, kitaplar söz konusu olduğunda insanların tutkulu davranabilecekleri mi?” diye ona nazikçe takıldım. “Okuma delikleri bu yüzden mi kontrol ediliyor?”</p>

    <p>Fela bana dil çıkardı. “Çıkartılacak ders buranın karmakarışık bir yer olduğu. Tolem’in kâtipleri Larkin defterlerini yakınca neredeyse iki yüz bin kitabı resmen ‘kaybettik.’ O kitapların nerede bulunduğu sadece o defterlerde yazıyordu. Beş yıl sonra Tolem Hoca öldü. Bil bakalım sonra ne oldu?”</p>

    <p>“Yeni Baş Arşivci işe sıfırdan başlamaya karar verdi.”</p>

    <p>“Yarım bırakılmış evler gibi bir şey bu,” dedi Fela bıkkınlıkla. “Eski sistemlerde kitapları bulmak daha kolaydı. Bu yüzden yeni sistemleri onlara dayanarak kuruyorlar. Yeni evleri inşa etmekte olan her kimse, daha önce yapılmış evlerden kereste çalıyor. Eski sistemler bölük pörçük de olsa hâlâ kullanılmakta. Bugün bile kâtiplerin yıllar önce birbirlerinden sakladıkları kitaplarla karşılaşıyoruz.”</p>

    <p>“Bunun senin için hassas bir mevzu olduğunu görebiliyorum,” dedim gülümseyerek.</p>

    <p>Bir merdivene vardığımız sırada Fela dönüp bana baktı. “Arşiv’de iki günden fazla çalışan her kâtip için hassas bir mevzudur,” dedi. “Kitaplar’dakiler istediklerinin getirilmesinin bir saat sürdüğünden yakınırlar. Yaptığımız işin ‘Amyrlerin Tarihi’ rafına gidip bir kitap almak kadar kolay olduğunu anlamazlar.”</p>

    <p>Bu sözlerin ardından dönüp merdiveni çıkmaya başladı. Durumu yeni bir bakış açısıyla değerlendirerek peşinden gittim.</p>
  </div>
</body>
</html>
