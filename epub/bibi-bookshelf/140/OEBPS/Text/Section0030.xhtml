<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirminci Bölüm</h1>

    <h2 class="baslik_2 sigil_not_in_toc">Kanlı Ellerden Sıkılı Yumruklara</h2>

    <p>Öğle civarında araba yeni bir yola saptı. Bu seferki bir nehir kadar genişti ve taşlarla döşeliydi. İlk başta sadece bir avuç yolcu ile bir iki tane at arabası göze çarpıyordu, fakat yalnız geçirdiğim onca zamanın ardından bu bile bana kalabalık geliyordu.</p>

    <p>Şehrin içlerine doğru ilerledikçe alçak binalar yerlerini yüksek dükkânlara ve hanlara bıraktı. Ağaçların ve bahçelerin yerini ara sokaklar ve seyyar satıcılar aldı. Koca bir nehri andıran yol yüzlerce el arabası ve yayayla, irili ufaklı düzinelerce at arabasıyla, kimi zaman da tek tük atlılarla dolup taştı.</p>

    <p>Yere vuran toynakların ve bağıran insanların sesleri duyuluyor; bira, ter, çöp ve katran kokuları havayı dolduruyordu. Bunun hangi şehir olduğunu merak ettim, tabii bir de burada daha önce bulunup...</p>

    <p>Dişlerimi sıkarak kendimi başka şeyler düşünmeye zorladım.</p>

    <p>“Neredeyse vardık,” diye o gürültünün içinde bağırdı Seth. Yol en sonunda bir çarşıya çıktı. Arabalar uzaklardan gelen gök gürültüsü gibi seslerle sokak taşlarının üzerinde ilerliyordu. Etrafta insanlar pazarlık yapıyor, münakaşa ediyorlardı. Bir yerlerde çocuğun biri tiz ve yüksek hıçkırıklarla ağlıyordu. Bir süre rastgele dolaştıktan sonra bir kitapçı dükkânının önünde boş bir yer bulduk.</p>

    <p>Seth arabayı durdurdu. O ve oğlu zorlu yolculuğun ardından gerinirlerken ben aşağı atladım. Sonra bir tür sözsüz mutabakatla arabanın kasasındaki çuvalları indirip yol kenarına yığmalarına yardım ettim.</p>

    <p>Yarım saat sonra çuval yığınlarının arasında dinleniyorduk. Seth bir eliyle gözlerini gölgeleyerek bana baktı. “Bugün şehirde n’apacaksın, çocuk?”</p>

    <p>“Lavta tellerine ihtiyacım var,” dedim. İşte o zaman babamın lavtasının nerede olduğunu bilmediğimi fark ettim. Çılgınca etrafıma bakındım. Lavta arabada ya da yerde değildi. Ayrıca ne duvara, ne de çuvallara dayalı duruyordu. İçim içimi yerken onu içi boş bir çuvalın altında gördüm. Yanına kadar gittim ve kutuyu titreyen ellerle yerden aldım.</p>

    <p>Yaşlı çiftçi bana sırıtarak baktı ve az önce boşalttığımız boğumlu kabaklardan bir çiftini bana uzattı. “Eld’in bu tarafında yetişen en güzel aşkabaklarından bir çiftini eve götürsen kim bilir anan nasıl sevinir.”</p>

    <p>“Hayır, yapamam,” dedim, çamuru kazan kanlı parmakların ve yanık saç kokusunun anısını kafamdan atarak. “Y-Yani ben...” diye geveleyerek lavtamı göğsüme bastırdım ve birkaç adım geriledim.</p>

    <p>Seth ilk kez karşılaşmışız gibi bana daha yakından baktı. Ansızın nasıl göründüğümü hayal ederek utandım: hırpani ve bir deri bir kemik. Lavtaya sıkıca sarılarak bir adım daha geriledim. Çiftçi ellerini indirdi ve gülümsemesi soldu. “Ah, çocuğum,” dedi usulca.</p>

    <p>Kabakları yere bıraktı, ardından bana bakıp nazik bir ciddiyetle konuştu. “Ben ve Jake güneş batana kadar buradayız. O zamana kadar aradığını bulabilirsen bizimle beraber çiftliğimize gelebilirsin. Hanım ve ben şu aralar bir çift daha elin yardımına hayır demeyiz. Sana kapımız sonuna kadar açık. Öyle değil mi, Jake?”</p>

    <p>Jake de dürüst yüzünde bir acıma ifadesiyle bana bakıyordu. “Tabii, Baba. Zaten biz çıkmadan hemen önce annem de aynı şeyi dedi.”</p>

    <p>Yaşlı çiftçi beni o ciddi bakışlarla süzmeye devam etti. “Buna Denizyanı Meydanı denir,” diyerek yeri işaret etti. “Hava kararana kadar, hatta belki biraz daha buradayız. Bizimle gelmek istersen buraya geri dön.” Gözlerinde kaygılı bir ifade belirdi. “Beni duydun mu? Bizimle gelebilirsin.”</p>

    <p>Niye yaptığımı bilmeden adım adım gerilemeyi sürdürdüm. Tek bildiğim onlarla gidersem açıklama yapmak, hatırlamak zorunda kalacağımdı. Hiçbir şey o kapıyı açmaktan daha kötü olamazdı...</p>

    <p>“Hayır. Hayır, teşekkürler,” diye geveledim. “Zaten çok yardım ettiniz. Ben iyiyim.” Geri geri giderken deri önlüklü bir adama çarptım. Ürkerek arkama döndüm ve oradan koşarak kaçtım.</p>

    <p>Birinin bana seslendiğini duydum, ama kalabalığın gürültüsü o sesi çabucak bastırdı. Kalbim göğsümde hızla atarken koştum da koştum.</p>

    <p class="paragraf">Tarbean bir uçtan ötekine bir günde yürüyemeyeceğiniz kadar büyüktür. Dolambaçlı caddelerinde ve çıkmaz sokaklarında kaybolmamayı başarsanız bile.</p>

    <p>Aslında orası için büyük demek yetersiz kalıyordu. Kocaman, muazzamdı. İnsan denizleri, bina ormanları, nehir kadar geniş yolları vardı. Sidik, ter, kömür dumanı ve katran kokuyordu. Aklım başımda olsaydı oraya asla gitmezdim.</p>

    <p>Kısa zaman içinde kayboldum. Ya çok erken ya da çok geç döndüm, sonra iki yüksek binanın arasındaki dar bir kanyonu andıran bir ara sokaktan geçerek hatamı telafi edeyim dedim. Sokak, daha uygun bir yatak bulmak için oradan ayrılmış bir nehrin, eski ve boş yatağı gibi dolambaçlıydı. Duvar önleri, binaların arasındaki çatlaklar ve kapı eşikleri çöple doluydu. Birkaç dönüş yaptıktan sonra burnuma ölü bir şeyin kokusu çalındı.</p>

    <p>Bir köşeyi daha döndüm ve gözlerimin önünde acı şimşekleri çakınca yanımdaki duvara doğru sendeledim. Kaba ellerin beni kollarımdan tuttuğunu hissettim.</p>

    <p>Gözlerimi açtığımda benden büyük bir oğlanla karşılaştım. Benimkinin iki katı kadar bir cüsseye, siyah saçlara ve vahşi gözlere sahipti. Yüzünü kaplayan kir tabakası ona sakallı görünümü veriyor, genç simasına garip bir zalimlik katıyordu.</p>

    <p>Başka iki oğlan beni çekerek duvardan uzaklaştırdı. Biri kolumu bükünce acıyla bağırdım. Büyük oğlan çıkardığım ses karşısında sırıtarak elini saçlarında gezdirdi. “Burada ne arıyorsun, Nalt? Kayıp mı oldun?” Sırıtışı genişledi.</p>

    <p>Uzaklaşmaya çalıştım, ama oğlanlardan biri bileğimi bükünce durmak zorunda kaldım. “Hayır.”</p>

    <p>“Kaybolmuşa benziyor, Pike,” dedi sağımdaki oğlan. Solumdakiyse dirseğiyle başıma vurdu ve sokak etrafımda birkaç kez döndü.</p>

    <p>Pike bir kahkaha attı.</p>

    <p>“Marangozhaneleri arıyordum,” diye biraz sersemlemiş halde mırıldandım.</p>

    <p>Pike’ın yüzünde canice bir ifade belirdi. Beni omuzlarımdan sıkıca tuttu. “Sana soru sordum mu?” diye bağırdı. “Konuşmana izin verdim mi?” Suratıma kafa attı ve sert bir çatırtıyla beraber bir acı patlaması yaşadım.</p>

    <p>“Hey, Pike.” Ses çok uzaklardan gelir gibiydi. Bir ayak lavta kutumu dürterek yere devirdi. “Hey, Pike, şuna bak.”</p>

    <p>Pike yere çarpan lavta kutusunun çıkardığı boğuk sese doğru döndü. “Ne çaldın böyle, Nalt?”</p>

    <p>“Onu çalmadım.”</p>

    <p>Kollarımı tutan oğlanlardan biri güldü. “Tabii, hasta ninene ilaç alabilesin diye onu sana amcan verdi.” Ben gözyaşlarımdan kurtulmak için gözlerimi kırpıştırırken yine bir kahkaha attı.</p>

    <p>Kutunun mandalları açılırken üç klik sesi duydum. Sonra lavta, kutusundan çıkartılırken belirgin ve ahenkli bir tıngırtı yükseldi.</p>

    <p>“Bunu kaybettiğin için ninen çok üzülecek, Nalt,” dedi Pike usulca.</p>

    <p>“Tehlu’nun topuğu aşkına!” diye bağırdı sağımdaki oğlan. “Pike, böyle bir şeyin ne kadar ettiğinin farkında mısın? Altın değerinde, Pike!”</p>

    <p>“Tehlu’nun adını öyle anma,” dedi solumdaki.</p>

    <p>“Ne?”</p>

    <p>“‘Başın sıkışmadıkça Tehlu’yu ağzına alma, çünkü Tehlu bakar her düşüncene, davranışına,’” diye ezberinden söyledi oğlan.</p>

    <p>“Bu şey yirmi talent etmiyorsa Tehlu o parlak çüküyle üstüme işesin. Diken’e en az altı talente satabiliriz. O kadar parayla ne yapılır biliyor musun?”</p>

    <p>“Böyle konuşmayı bırakmazsan hiçbir şey yapamayacaksın. Tehlu bizi koruyup kollar, ama kindardır da.” İkinci oğlanın sesi hürmetkâr ve korku doluydu.</p>

    <p>“Gene kilisede yattın, değil mi? Pire kapar gibi din kapmışsın.”</p>

    <p>“Bak kafanı kırarım, ona göre.”</p>

    <p>“Anan tek penilik bir fahişe.”</p>

    <p>“Anama laf etme, Lin.”</p>

    <p>“Hem de <em>demir</em> penilik.”</p>

    <p>O zamana kadar gözlerimdeki yaşlardan kurtulmuştum ve yere çömelmiş Pike’ı görebiliyordum. Lavtamdan büyülenmiş gibiydi. Benim güzel lavtamdan. Onu tutup kirli elleriyle tekrar tekrar çevirirken gözlerinde hülyalı bir ifade vardı. O korku ve ıstırap pusunun içinde benliğimi yavaş yavaş bir dehşet kaplamaya başladı.</p>

    <p>Arkamdaki iki ses giderek yükselirken içimde kor gibi bir öfke hissettim. Gerildim. Onlarla dövüşemezdim, ama lavtamı alıp yakınlardaki bir kalabalığa karışabilirsem onlardan kaçabileceğimi ve tekrar güvende olabileceğimi biliyordum.</p>

    <p>“...yine de anan bildiğini okudu. Ama artık adam başı yarım peni alıyor. Zaten sen de bu yüzden kendini dine bu kadar kolay kaptırıyorsun,” diye utkuyla konuşmasını bitirdi ilk oğlan.</p>

    <p>Sağ kolum artık pek de sıkı tutulmuyordu. Fırlamaya hazır bir halde gerildim.</p>

    <p>“Ama uyarın için sağ ol. Tehlu’nun böyle zırvalara bayıldığını duydum ve...”</p>

    <p>Oğlanlardan biri diğerine saldırınca kollarım serbest kalıverdi. Pike ile aramdaki mesafeyi üç adımda kapadım ve lavtayı sapından tutup çektim.</p>

    <p>Fakat Pike düşündüğümden ya daha hızlı ya da daha kuvvetliydi. Lavtayı ondan kurtaramadım. Enstrümanın sapına asılmamla birlikte Pike’ı da ayağa kaldırmış oldum.</p>

    <p>Hüsranım ve öfkem içimden taştı. Lavtayı bırakıp kendimi Pike’ın üstüne attım. Suratını ve boynunu delicesine tırmaladım, ama Pike ona ciddi bir zarar veremeyeceğim kadar çok sokak kavgası görüp geçirmişti. Tırnaklarımdan biri kulağından çenesine kadar yüzünü kesti. Sonra beni tutup duvara kadar itti.</p>

    <p>Kafam tuğlalara çarptı. Kırık dökük duvara bastırılıyor olmasaydım yere düşerdim. Soluk almaya çalışınca o ana dek durmaksızın haykırdığımı fark ettim.</p>

    <p>Pike bayat ter ve eski yağ kokuyordu. Elleriyle kollarıma bastırarak beni duvara daha da sert mıhladı. Lavtamı düşürmüş olması gerektiğinin hayal meyal farkındaydım.</p>

    <p>Yine derin bir nefes alıp körlemesine debelendim ve o esnada başımı tekrar duvara vurdum. Bir ara yüzümün önünde omzunu bulunca onu tüm gücümle ısırdım. Teninin dişlerimin arasında yarıldığını hissettim ve ağzıma kan tadı geldi.</p>

    <p>Pike haykırarak kendini geri attı. Nefes alırken göğsümdeki yakıcı acı karşısında yüzümü ekşittim.</p>

    <p>Ben daha hareket edemeden, hatta düşünemeden, Pike beni bir kez daha tuttu ve art arda iki kez duvara vurdu. İleri geri savrulan başını duvara çarptı. Sonra beni gırtlağımdan yakaladı, arkasına çevirdi ve yere çaldı.</p>

    <p>İşte sesi o zaman duydum ve adeta her şey bir anda durdu.</p>

    <p>Kumpanyam katledildikten sonra rüyamda ebeveynimi kanlı canlı ve şarkı söylerken gördüğüm oldu. Rüyamda ölümleri bir hata, bir yanlış anlaşılma, yeni bir oyunun provasıydı. Ve böylece kısa bir süreliğine de olsa içimi kemiren azaptan kurtuluyordum. Onlara sarılıyor ve aptalca endişeme hep beraber gülüp geçiyorduk. Onlarla beraber şarkılar söylüyordum ve bir anlığına her şey yoluna giriyordu. Her şey.</p>

    <p>Ama sonra ormandaki pınarın başında yapayalnız uyanıyordum. Burada ne işim vardı? Ailem neredeydi?</p>

    <p>Ardından bir yaranın tekrar açılması gibi tüm olup bitenleri hatırlıyordum. Ailem ölmüştü ve ben bir başımaydım. Ve kısa bir süreliğine üzerimden kalkan o koca ağırlık beni yine, üstelik de ona hazır olmadığım için daha da beter eziyordu. Yere sırtüstü uzanıyor, yüreğim sızlayarak ve hızla soluyarak gözlerimi karanlığa dikiyor, bir daha hiçbir şeyin yolunda gitmeyeceğini içimde bir yerde biliyordum.</p>

    <p>Pike beni yere attığında vücudum babamın lavtasının altımda ezildiğini neredeyse fark etmeyecek kadar uyuşmuş durumdaydı. Çıkan ses ölen bir rüyaya ait gibiydi ve göğsümde o aynı hastalıklı, nefes kesici acıyı tekrar canlandırdı.</p>

    <p>Etrafıma bakınınca Pike’in soluk soluğa durduğunu ve omzunu tuttuğunu gördüm. Oğlanlardan biri diğerinin karnına çökmüştü. Artık boğuşmuyorlardı; ikisi de afallamış gözlerle benden tarafa bakıyordu.</p>

    <p>Tahta kıymıklarının battığı yerlerden kanayan ellerime sersem gözlerle baktım.</p>

    <p>“Bu minik piç kurusu beni ısırdı,” dedi Pike usulca, olup bitenlere inanamıyormuşçasına.</p>

    <p>“Kalk üstümden,” dedi yerde yatan oğlan.</p>

    <p>“Sana öyle şeyler dememeni söylemiştim. Bak neler oldu.”</p>

    <p>Pike’ın ifadesi değişti ve yüzü kıpkırmızı kesildi. “Beni ısırdı!” diye bağırdı ve başıma vahşice bir tekme savurdu.</p>

    <p>Lavtaya zarar vermeksizin tekmeden sakınmaya çalıştım. Tekme böbreğime geldi ve beni kırık lavtanın üzerine sererek onun daha da parçalanmasına yol açtı.</p>

    <p>“Tehlu’yla dalga geçersen neler olur görüyor musun?”</p>

    <p>“Bırak artık Tehlu’yu. Üstümden kalk da git o şeyi al. Hâlâ Diken’e satabiliriz.”</p>

    <p>“Ne yaptığına bak!” diye tepemde ulumayı sürdürdü Pike. Gövdeme isabet eden bir tekme beni yerde birkaç kez yuvarladı. Görüş alanımın kenarları kararmaya başlamıştı. Dikkatimin dağılmasından neredeyse memnun olacaktım. Fakat daha derindeki acı hâlâ yerini koruyordu. Kanlı ellerimi sıkarak yumruk yaptım.</p>

    <p>“Şu yuvarlak şeyler iyi durumda gibi. Gümüşe benziyorlar. Bahse varım onları iyi bir paraya satabiliriz.”</p>

    <p>Pike ayağını yine geri çekti. Kendimi korumak için ellerimi kaldırmaya çalıştım, ama kollarım sadece seğirmekle yetindi ve Pike beni karnımdan tekmeledi.</p>

    <p>“Şuradakini almayı unutma...”</p>

    <p>“Pike. Pike!”</p>

    <p>Pike beni yine tekmeledi. Güçsüzce sokak taşlarına kustum.</p>

    <p>“Hey siz, durun! Şehir Muhafızları!” diye bağırdı yeni bir ses. Anlık bir hareketsizlikten sonra koşan ayakların sesi yükseldi. Hemen ardından yere sertçe vuran bir çift çizme yanımdan geçip gitti.</p>

    <p>Gözlerim kararmadan önce son hissettiğim şey göğsümdeki ağrı oldu.</p>

    <p class="paragraf">Birinin ceplerimi tersyüz etmesiyle karanlıktan çıktım. Beyhude yere gözlerimi açmaya çalıştım.</p>

    <p>Kendi kendine homurdanan bir ses duydum. “Hayatını kurtarmamın karşılığı bu mu olacaktı? Bir bakır ve bir çift şilin mi? Bir akşamlık içki parası mı? Seni gidi beş para etmez hergele.” Adam ciğerlerinden gelen bir sesle öksürdü ve burnum bayat içki kokusuyla doldu. “Nasıl da bağırıyordun. Bir kız gibi çığlık atmasaydın buraya nah gelirdim.”</p>

    <p>Bir şeyler söylemeye çalıştım, ama ağzımdan sadece bir inilti çıktı.</p>

    <p>“Eh, hâlâ hayattasın. Bu da bir şeydir.” Hırıldayarak doğruldu, sonra da ayak sesleri giderek uzaklaştı.</p>

    <p>Bir süre sonra gözlerimi açabildim. Görüşüm bulanıktı ve burnum, başımın geri kalanından daha büyük gibi geliyordu. Hafifçe yokladım. Kırılmıştı. Ben’in öğrettiklerini hatırlayarak ellerimi ona iki yandan bastırdım ve hızla yerine oturttum. Acıyla bağırmamak için dişlerimi sıkarken gözlerim yaşlarla doldu.</p>

    <p>Gözlerimi hızla kırpıştırdıktan sonra sokağı az önceki acı dolu bulanıklıkla görmediğimi fark ederek rahatladım. Küçük bohçamın içindekiler yerlere saçılmıştı: yarım top iplik, körelmiş bir çakı, <em>Söylem ve Mantık</em> ve de çiftçinin bana öğle yemeği için verdiği ekmek parçasından geriye kalanlar. Ekmeği alalı yıllar geçmiş gibiydi.</p>

    <p>Çiftçi. Aklıma Seth ile Jake geldi. Yumuşacık ekmek ve tereyağı. Şarkılar söyleyerek arabada gitmek. Güvenli bir yer, yeni bir ev...</p>

    <p>Bu beklenmedik anıyı büyük bir panik izledi. Sokağa bakınırken bu ani hareket yüzünden başıma ağrılar girdi. Çöpleri ellerimle eşeleyerek korkunç derecede tanıdık gelen bazı tahta parçaları buldum. Etrafımdaki dünya belli belirsiz kararırken onlara ses çıkarmadan baktım. Yukarıda ince bir şerit halinde uzanan gökyüzüne bir göz attığımda, alacakaranlığa doğru morardığını gördüm.</p>

    <p>Acaba saat kaçtı? Ben’in kitabına diğerlerinden daha çok özen göstererek eşyalarımı alelacele topladım ve Denizyanı Meydanı’nın bulunduğunu umduğum yöne doğru topallayarak yürüdüm.</p>

    <p class="paragraf">Meydanı bulduğumda alacakaranlığın son ışıkları da gökten silinmişti. Birkaç at arabası, tek tük müşterilerin arasında ağır ağır ilerliyordu. Meydanın bir tarafından diğerine delicesine topallayarak beni şehre getirmiş yaşlı çiftçiyi aradım. O çirkin, yamru yumru kabakları gözüme kestirmeye çalıştım.</p>

    <p>Seth’in önüne park ettiği kitapçı dükkânını nihayet bulduğumda soluk soluğaydım. Seth ve arabası ortalarda yoktu. Arabanın geride bıraktığı boşluğa çöküp o ana kadar aldırış etmemeye uğraştığım düzinelerce yaradan gelen ağrı ve sızıyı hissettim.</p>

    <p>Onları teker teker yokladım. Kaburgalarımdan birkaçı ağrıyordu, fakat kırıldılar mı ya da sadece kıkırdak doku mu zarar gördü bilemedim. Kafamı hızla çevirdiğimde başım dönüyor, midem bulanıyordu; herhalde beyin sarsıntısı geçirmiştim. Kırık burnuma ek olarak sayabileceğimden daha fazla morluğa ve bereye sahiptim. Ayrıca karnım acıkmıştı.</p>

    <p>Bunlardan sadece sonuncusu için bir şeyler yapabilirdim. Ekmeğimden geriye kalanı çıkarıp yedim. Yetmediyse de hiç yoktan iyiydi. Bir at yalağından su içerken tatsız ve ekşi olduğunu umursamayacak kadar susamış haldeydim.</p>

    <p>Oradan çekip gitmeyi düşündüm, lakin durumum sebebiyle şehir dışına kadar yürümek saatlerimi alırdı. Hem ayrıca orada beni kilometrelerce uzanan tarlalardan başka bir şey beklemiyordu. Orada rüzgârdan korunabileceğim ağaçlar, ateş yakmakla kullanabileceğim odunlar, tuzak kurup yakalayabileceğim tavşanlar, kazıp çıkartabileceğim bitki kökleri, yatak yapabileceğim süpürgeotları yoktu.</p>

    <p>O kadar açtım ki karnım taş gibi sertleşmişti. Burada en azından burnuma pişmiş tavuk kokuları geliyordu. Normalde gidip kokunun kaynağını arardım, ama hem başım dönüyor, hem de kaburgalarım sızlıyordu. Belki yarın biri bana yiyecek bir şeyler verirdi. O an için çok yorgundum. Uyumaktan başka hiçbir şey yapmak istemiyordum.</p>

    <p>Sokak taşları güneşten aldıkları ısıyı hızla kaybediyor ve rüzgâr hızını arttırıyordu. Rüzgârdan korunmak için kitapçının kapı eşiğine girdim. Tam içim geçecekken dükkânın kapısı açıldı ve sahibi bana bir tekme savurarak defolup gitmemi yoksa muhafızları çağıracağını söyledi. Elimden geldiği kadar büyük bir hızla topallayarak oradan uzaklaştım.</p>

    <p>Bunun ardından bir ara sokakta bazı boş kasalar buldum. Yaralı ve bitkin bir halde arkalarında kıvrılıp yattım. Gözlerimi kapadım ve karnım tokken, etrafım beni seven insanlarla doluyken sıcacık bir yatakta yatmanın nasıl bir şey olduğunu hatırlamamaya çalıştım.</p>

    <p>Tarbean’da yaşadığım yaklaşık üç yılın ilk gecesi işte böyle geçti.</p>
  </div>
</body>
</html>
