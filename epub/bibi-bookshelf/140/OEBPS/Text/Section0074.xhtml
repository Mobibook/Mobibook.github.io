<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmış Dördüncü Bölüm</h1>

    <h2 class="baslik_2 sigil_not_in_toc">Ateşteki Dokuzu</h2>

    <p>Ertesi gün şans eseri Imre’ye gitmem icap etti. Oraya kadar gitmişken Meşe Kürek’e uğramadan geçmeyeyim dedim.</p>

    <p>Hanın sahibi “Denna” ya da “Dianne” diye birini tanımıyordu, fakat koyu renkli saçlara sahip “Dinnah” adlı genç ve güzel bir kız orada oda tutmuştu. Kız o sırada handa değildi ama istersem bir not bırakabilirdim.</p>

    <p>Artık Denna’nın nerede olduğunu bildiğim için istediğim zaman onu kolayca bulabileceğime güvenerek teklifini reddettim.</p>

    <p>Buna karşın sonraki iki günde de Denna’yı Meşe Kürek’te bulamadım. Üçüncü gün hanın sahibi Denna’nın gecenin bir vakti borcunu ödemeden çekip gittiğini bildirdi. Rastgele birkaç tavernaya uğrayıp çabalarım sonuçsuz kalınca, endişelenmem mi yoksa kızmam mı gerektiğini bilemeden Üniversite’ye geri yürüdüm.</p>

    <p>Aradan üç gün ve Imre’ye yapılan beş yolculuk geçti. Ne Deoch’un ne de Trepe’nin ondan haberi vardı. Deoch bana böyle ortadan kayboluvermenin onun doğasında olduğunu ve onu aramanın bir kediyi yakalamaya çalışmaya benzediğini söyledi. Bunun iyi bir tavsiye olduğunun farkındaydım. Yine de aldırış etmedim.</p>

    <p class="paragraf">Ben, Kilvin’in bürosunda sakin görünmeye çalışarak otururken iri, kıllı hoca da sempati lambamı devasa ellerinde çeviriyordu. Bir zahiriyeci olarak ilk defa tek başıma bir proje gerçekleştirmiştim. Levhaları dökmüş, lensleri yerlerine yerleştirmiş, arsenik zehirlenmesine maruz kalmadan yayıcıyı hazırlamıştım. Dahası tüm bu parçaları çalışır durumdaki bir sempati el lambasına dönüştüren Alar ve karmaşık sigaldri de benim eserimdi.</p>

    <p>Kilvin tamamlanan ürünü beğenirse satışa sunacak ve kazanılan paranın bir kısmını komisyonum olarak bana verecekti. Ayrıca yeni yetme de olsa bir zahiriyeci haline gelecektim. Bana tanınacak geniş özgürlükler çerçevesinde kendi projelerim üzerinde çalışabilecektim. Balıkhane’de bir üst seviyeye, Re’larlığa ve en önemlisi de parasal yönden bağımsızlığa bir adım daha yaklaşacaktım.</p>

    <p>Kilvin nihayet başını kaldırdı. “İyi iş çıkarmışsın, E’lir Kvothe,” dedi. “Ama tipik bir tasarım kullanmamışsın.”</p>

    <p>Kafa salladım. “Birkaç değişiklik yaptım, efendim. Lambayı çalıştırırsanız göreceksiniz ki...”</p>

    <p>Kilvin neşeli bir kahkaha veya asabi bir homurtu olabilecek bir ses çıkardı. Lambayı masaya bıraktı ve odada gezinerek biri hariç tüm fenerleri söndürdü. “Yıllar içinde kaç sempati lambası ellerimde patladı biliyor musun, E’lir Kvothe?”</p>

    <p>Yutkunarak başımı sağa sola salladım. “Kaç tane?”</p>

    <p>“Hiç,” cevabını verdi. “Çünkü hep dikkatli davranırım. Ellerimde neyi tuttuğumdan hep emin olurum. Sabretmeyi öğrenmelisin, E’lir Kvothe. Akıldaki bir an, ateşteki dokuzuna bedeldir.”</p>

    <p>Boynumu bükerek suçlu bir tavır takınmaya çalıştım.</p>

    <p>Kilvin elini uzatıp geride kalan son lambayı da söndürdü ve odayı neredeyse zifiri karanlığa gömdü. Kısa süre sonra belirgin bir kızıl ışık el lambasından çıkarak duvara vurdu. Oldukça sönük olan ışık tek bir mumdan bile daha az aydınlıktı.</p>

    <p>“Çalıştırma düğmesini aşamalı yaptım,” dedim çabucak. “Aslında düğmeden ziyade bir reosta,” diye de ekledim.</p>

    <p>Kilvin kafa salladı. “Akıllıca. Çoğu kimse bu kadar ufak bir sempati lambasında böyle bir şeyle uğraşmaz.” Işık arttı, azaldı, sonra yine arttı. “Kullanılan sigaldri oldukça güzel,” dedi Kilvin yavaşça, lambayı masaya bırakırken. “Ama lensin odağı kusurlu. Yayılımı yetersiz.”</p>

    <p>Dediği doğruydu. Lambam normalde olması gerektiği gibi tüm odayı aydınlatacağına sadece dar bir kesik halinde ışık saçıyordu. O sırada iş masasının bir köşesi ile duvara dayalı duran büyük bir karatahta aydınlanıyordu; odanın geri kalanıysa karanlıktı.</p>

    <p>“Kasıtlı olarak öyle yaptım,” dedim. “Bunun gibi fenerler bazı alanlarda yaygın olarak kullanılır. Bunlara tam isabet fenerleri de denir.”</p>

    <p>Kilvin masanın karşısındaki karanlık bir şekilden ibaretti. “Öyle şeyleri bilirim, E’lir Kvothe,” derken sesinde az da olsa bir serzeniş mevcuttu. “Tekinsiz işlerde kullanılırlar. Gizemcilerin bulaşmamaları gereken türden işlerde.”</p>

    <p>“Bunları denizcilerin kullandıklarını sanıyordum,” dedim.</p>

    <p>“Hırsızlar da kullanırlar,” dedi Kilvin ciddiyetle. “Ayrıca casuslar ve gece karanlığında yaptıkları işlerin öğrenilmesini istemeyenler.”</p>

    <p>İçimdeki hafif tedirginlik çoğalıverdi. Bu görüşmenin bir formaliteden ibaret olduğunu sanmıştım. Kilvin’in atölyesinde benden çok daha uzun zamandır çalışan çoğu öğrenciden daha iyi ve yetenekli bir zahiriyeci olduğumun bilincindeydim. Fakat şimdi bir sempati lambası yapmak için neredeyse otuz saat uğraşarak, dahası malzemeleri alırken kendi cebimden bütün bir talent harcayarak hata yaptığımdan endişelenmeye başlıyordum.</p>

    <p>Kilvin anlaşılmaz bir sesle bıyık altından bir şeyler homurdandı. Odadaki yarım düzine yağ feneri bir anda yanarak içerisini doğal bir ışıkla doldurdu. Hoca’nın hiç düşünmeden yaptığı bu altılı bağ karşısında hayrete kapıldım. Enerjiyi nereden aldığını tahmin bile edemiyordum.</p>

    <p>“Herkes ilk projesinde bir sempati lambası yapıyor,” dedim sessizliği doldurmak için. “Üstelik hep aynı şekilde. Ben bir farklılık yaratmak, yeni bir şey yapıp yapamayacağımı anlamak istedim.”</p>

    <p>“Herhalde ne kadar zeki olduğunu göstermeye çalıştın,” diye fikir yürüttü Kilvin. “Çıraklığını sadece normalin yarı süresinde tamamlamakla yetinmeyip yeni bir fener tasarlayarak gözümü boyamak istedin. Gel seninle açık konuşalım, E’lir Kvothe. Bu lambayı yapmaktaki amacın bana sıradan bir çıraktan üstün olduğunu göstermekti, öyle değil mi?” Kilvin bunları söylerken dosdoğru gözümün içine bakıyordu. Gözlerinde o alışıldık dalgınlığından eser yoktu.</p>

    <p>Ağzımın kuruduğunu hissettim. Gür sakalının ve ağır aksanlı Aturcasının altında Kilvin’in elmas gibi bir zihni vardı. Ona yalan söyleyip paçayı kurtarabileceğimi de nereden çıkarmıştım?</p>

    <p>“Elbette ki sizi etkilemek istedim, Kilvin Hoca,” dedim aşağı bakarak. “Sanırım bunu söylememe bile gerek yok.”</p>

    <p>“Yaltaklanmayı bırak,” dedi. “Sahte tevazudan hiç hazzetmem.”</p>

    <p>Başımı kaldırıp dik oturdum. “Madem öyle, Kilvin Hoca, <em>tabii ki</em> diğerlerinden daha üstünüm. Daha hızlı öğreniyorum. Daha çok çalışıyorum. Ellerim daha süratli. Aklım daha meraklı. Sanırım bunları da söylememe gerek yok.”</p>

    <p>Kilvin kafa salladı. “Böylesi daha iyi. Haklısın da. Tüm bunların farkındayım.” Lambayı açıp kapayarak odanın farklı köşelerine doğru tuttu. “Ve açıkçası becerinden oldukça etkilendim. Lambanı özenle hazırlamışsın. Kurnazca bir sigaldri kullanmışsın. Oymalar isabetli. Kısacası akıllıca bir iş çıkarmışsın.”</p>

    <p>İltifatları karşısında zevkten yüzüm kızardı.</p>

    <p>“Fakat zahiriyecilik beceriden fazlasını gerektirir,” dedi Kilvin, lambayı bırakıp kocaman ellerini onun iki yanına dayayarak. “Bu lambayı satamam. Önünde sonunda yanlış kişilerin eline geçer. Bir hırsız böyle bir aygıtla yakalanırsa tüm gizemciler hakkında kötü düşünülür. Çıraklığını tamamladın ve beceri açısından kendini ispatladın.” Biraz gevşedim. “Lakin muhakeme yeteneğin hâlâ tartışmalı. Lambayı metallerini kullanmak için eriteceğimizi tahmin ediyorum.”</p>

    <p>“Lambamı eritecek misiniz?” O şey üzerinde bir dönü boyunca çalışmış ve neredeyse tüm paramı malzemelere harcamıştım. Kilvin onu satınca iyi bir pay elde edeceğimi umuyordum, fakat artık...</p>

    <p>Kilvin’in dediği dedikti. “Üniversite’nin itibarını korumak hepimizin görevi, E’lir Kvothe. Böyle bir nesne yanlış ellere düştüğü takdirde o itibara leke sürülür.”</p>

    <p>Ben fikrini değiştirmek için bir yol düşünürken Kilvin beni kapıya doğru kışkışladı. “Git Manet’e iyi haberi ver.”</p>

    <p>Cesaretim kırıldı ve oradan ayrıldım. Atölyeye girdiğimde beni harıl harıl tahta kesen, taş oyan, metal çekiçleyen yüzlerce elin sesi karşıladı. Hava gravür asitlerinin, sıcak demirin ve terli vücutların kokusuyla doluydu. Manet’i bir köşede fırına tuğla sürerken gördüm. Fırının kapağını kapatıp geri çekilene ve gömleğinin koluyla alnındaki teri silene dek bekledim.</p>

    <p>“Nasıl gitti?” diye sordu. “Geçtin mi, yoksa bir dönem daha elinden tutmam mı gerekecek?”</p>

    <p>“Geçtim,” dedim ilgisizce. “Değişiklikler konusunda haklıydın. Etkilenmedi.”</p>

    <p>“Söylemiştim,” dedi beni hor görmeksizin. “On öğrenciden bile daha uzun bir zamandır burada bulunduğumu unutma. Hocaların temelde muhafazakâr olduklarını söylediğimde boş konuşmuyorum.” Manet tuğla fırınından yükselen ısı dalgalarına bakarken bir elini karmakarışık gri sakalında gezdirdi. “Artık serbest bırakıldığına göre ne yapacağına dair bir fikrin var mı?”</p>

    <p>“Bir parti mavi ışık yayıcı üretmeyi düşünüyordum,” dedim.</p>

    <p>“O işte iyi para var,” dedi Manet ağır ağır. “Ama riskli.”</p>

    <p>“Dikkatli çalıştığımı biliyorsun,” diye onu temin ettim.</p>

    <p>“Yine de riskli,” dedi Manet. “On sene kadar önce birini eğitmiştim. Adı neydi?..” Başının yanına hafifçe vurup omuz silkti. “Ufak bir hata yaptı.” Manet bu noktada parmaklarını sertçe şıklattı. “Ama yetti de arttı bile. Vücudu fena yandı ve birkaç parmağını kaybetti. Ondan sonra da zahiriyecilikte tutunamadı.”</p>

    <p>Odanın karşısındaki Cammar’ın boş göz yuvasına ve kel, yaralı kafasına baktım. “Anlaşıldı.” Perdahlı metal konteynırı süzerek ellerimi açıp kapadım. Kilvin’in gösterisinden sonraki birkaç gün boyunca insanlar konteynırın yakınındayken epeyce tedirgin davranmışlardı. Fakat konteynır kısa zaman içinde diğer nesneler gibi sıradan bir donanım olup çıkmıştı. Zaten dikkatli davranmadığınız takdirde Balıkhane’de on bin farklı şekilde ölebilirdiniz. Kemik katranı sadece en yeni ve heyecan verici yöntemdi, hepsi o.</p>

    <p>Konuyu değiştirmeye karar verdim. “Sana bir şey sorabilir miyim?”</p>

    <p>“İstersen iki şey bile sorabilirsin,” dedi bakışlarını fırından ayırmaksızın.</p>

    <p>Gözlerimi yuvarladım. “Üniversite’yi iyi bilir misin?”</p>

    <p>Kafa salladı. “En iyi bilenlerden biriyimdir. Ayrıca bütün küçük ve kirli sırlarından da haberdarım.”</p>

    <p>Sesimi biraz alçalttım. “İsteseydin kimseye fark ettirmeden Arşiv’e girebilir miydin?”</p>

    <p>Manet’in gözleri kısıldı. “İsteseydim evet,” dedi, “ama istemiyorum.”</p>

    <p>Bir şey söylemek için ağzımı açtım, ama bıkkın bir ifadeyle benden önce davrandı. “Bak, evlat, bunu daha önce de konuştuk. Sabırlı ol. Lorren’e biraz zaman tanı. Daha aradan sadece bir dönem falan geçti ve...”</p>

    <p>“Tam yarım sene geçti!”</p>

    <p>Manet başını iki yana salladı. “Genç olduğun için bu sana uzun bir zaman gibi geliyor. Ama inan bana, Lorren’in öfkesi henüz geçmedi. Bir dönem daha çalışıp çabalayarak Kilvin’in gözüne gir, sonra da ondan sana arka çıkmasını iste. Güven bana, işe yarayacak.”</p>

    <p>En perişan tavrımı takındım. “Onun yerine sen bana şu gizli yolu...”</p>

    <p>Başını kararlılıkla iki yana salladı. “Hayır, hayır, hayır. Sana göstermeyeceğim. Sana söylemeyeceğim. Senin için bir harita çizmeyeceğim.” Yüz ifadesini biraz yumuşatarak elini omzuma koydu. İsteğimi bu kadar kesin bir dille reddettikten sonra gönlümü almaya çalıştığı belliydi. “Tehlu aşkına, ne bu acelen? Daha çok gençsin. Dünya kadar zamanın var.” Bir parmağını bana doğrulttu. “Ama okuldan atıldığın takdirde bir daha geri dönemezsin. Arşiv’de yakalanırsan da olacağı bu.”</p>

    <p>Omuzlarımın üzüntüyle sarkmasına izin verdim. “Sanırım haklısın.”</p>

    <p>“Doğru, haklıyım,” dedi Manet, dönüp yeniden fırına bakarak. “Artık git başımdan. Senin yüzünden ülser olacağım.”</p>

    <p>Manet’in nasihati ve konuşmamız sırasında ağzından kaçırdığı şey üzerinde kafa yorarak oradan ayrıldım. Aslına bakılırsa makul bir tavsiyede bulunmuştu. Bir iki dönem uslu durursam Arşiv yasağım kalkardı. Böylelikle amacıma basit ve güvenli bir yoldan ulaşmış olurdum.</p>

    <p>Maalesef sabretmek gibi bir imkânım yoktu. Kısa bir süre zarfında epey para kazanamazsam bunun sonuncu dönemim olduğunun fazlasıyla farkındaydım. Hayır. Sabır benim için bir seçenek değildi.</p>

    <p>Atölye’den çıkmadan önce Kilvin’in bürosuna bir göz attım ve onu iş masasının arkasında oturmuş, lambamı açıp kaparken gördüm. Yüzünde yine dalgın bir ifade mevcuttu ve beynindeki kocaman çarkların aynı anda yarım düzine şey düşündüğüne dair en ufak bir şüphem yoktu.</p>

    <p>Dikkatini çekmek için kapının pervazını tıklattım. “Kilvin Hoca?”</p>

    <p>Bana bakmadı. “Evet?”</p>

    <p>“Fenerimi <em>ben</em> satın alabilir miyim?” diye sordum. “Onu geceleri ders çalışırken kullanabilirim. Böylece mumlara para ödememe gerek kalmaz.” Bir an için ellerimi çaresizce ovuşturmayı bile aklımdan geçirdim, ama bunun fazla dramatik kaçacağına karar vererek vazgeçtim.</p>

    <p>Kilvin uzunca bir süre düşündü. Lambayı hafif bir tık sesiyle yeniden açtı. “Kendi ellerinle yaptığını satın alamazsın,” dedi. “Zaman ve malzemeler zaten sana aitti.” Lambayı bana uzattı.</p>

    <p>Onu almak için odaya girdim, ama Kilvin elini geri çekip gözümün içine baktı. “Bir şeyi iyi anla,” dedi tüm ciddiyetiyle. “Bunu ne satabilir ne de ödünç verebilirsin. Güvendiğin birine bile veremezsin. Bu şey kaybolursa önünde sonunda yanlış ellere geçer ve karanlıkta yanlış şeyler yapmak için kullanılır.”</p>

    <p>“Size söz veriyorum, Kilvin Hoca. Onu benden başka kimse kullanmayacak.”</p>

    <p>Atölyeden çıkarken yüzümü ifadesiz tutmaya gayret ettiysem de içimden koca koca sırıtıyordum. Manet bana tam olarak bilmem gerekeni söylemişti. Arşiv’e girmenin başka bir yolu daha vardı. Gizli bir yol. Madem ki vardı, onu bulacaktım.</p>
  </div>
</body>
</html>
