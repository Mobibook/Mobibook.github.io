<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kırkıncı Bölüm</h1>

    <h2 class="baslik_2 sigil_not_in_toc">Boynuza Gelmek</h2>

    <p>Hemme’nin dersi bittikten sonra neler yaptığım Üniversite’de kulaktan kulağa yayıldı. Tepkilere bakarak Hemme Hoca’nın pek sevilmediği gibi bir izlenime kapıldım. Koğuş’un önündeki bir taş bankta otururken önümden geçen öğrenciler bana bakıp gülümsüyor, hatta bazıları el sallıyor ve baş parmaklarını kaldırarak beni tebrik ediyorlardı.</p>

    <p>Kazandığım şöhret hoşuma gitse de içimi yavaş yavaş bir kaygı kaplıyordu. Dokuz hocadan birini karşıma almıştım. Başımın ne kadar büyük bir dertte olduğunu öğrenmem gerekiyordu.</p>

    <p class="paragraf">Yemekhane’de o öğün buğday ekmeği, tereyağı, yahni ve bezelye çıktı. Karmakarışık saçlarıyla kocaman bir beyaz kurdu andıran Manet de oradaydı. Simmon ile Sovoy önlerindeki yemekle boş boş oynuyorlar, yahnideki etin nereden geldiğine dair karamsar tahminlerde bulunuyorlardı. Tarbean sokaklarından ayrılalı daha bir dönü bile olmamış bana göreyse yemek harikuladeydi.</p>

    <p>Yine de arkadaşlarımdan duyduklarım sebebiyle iştahım hızla kapanıyordu.</p>

    <p>“Beni yanlış anlama,” dedi Sovoy. “Mangal gibi bir yüreğe sahipmişsin. Ona itirazım yok. Ama...” Kaşığıyla bir işaret yaptı. “Yaptığın şey yüzünden seni cezalandıracaklar.”</p>

    <p>“Tabii şanslıysa,” dedi Simmon. “Ortada kasıtlı bir zarar var, öyle değil mi?”</p>

    <p>“Abartmayın,” dedim, hissettiğimden daha büyük bir cesaretle. “Ayağını azıcık yaktım, hepsi o.”</p>

    <p>“Zararlı her tür sempati, kasıtlı suç kapsamına girer.” Manet elindeki bir lokma ekmeği bana doğrulturken gür, boz kaşları burnunun üstünde ciddi bir ifadeyle kıvrıldı. “Kavgalarını iyi seçmelisin. Hocaların yanında boynun bükük olsun. Onlarla ters düşersen hayatını cehenneme çevirebilirler.”</p>

    <p>“Ama o başlattı,” diye ağzım bezelyeyle dolu halde söylendim.</p>

    <p>Genç bir oğlan soluk soluğa koşarak masamızın yanına geldi. “Kvothe sen misin?” diye gözlerini bana dikip sordu.</p>

    <p>Kafa sallarken kalbim duracak gibiydi.</p>

    <p>“Seni Hocalar Salonu’nda görmek istiyorlar.”</p>

    <p>“Nerede orası?” diye sordum. “Buraya geleli daha iki gün oldu da.”</p>

    <p>“Biriniz onu götürebilir mi?” dedi oğlan, masadakilere bakarak. “Onu bulduğumu gidip Jamison’a haber vermem gerekiyor.”</p>

    <p>“Ben götürürüm,” dedi Simmon, tepsisini iterek. “Zaten aç değildim.”</p>

    <p>Jamison’un habercisi Yemekhane’den koşarak uzaklaştı ve Simmon ayağa kalkmaya davrandı.</p>

    <p>“Dur,” dedim, kaşığımla tepsimi işaret ederek. “Daha yemeğim bitmedi.”</p>

    <p>Simmon’un kaygılı bir hali vardı. “Hâlâ yemek yediğine inanamıyorum,” dedi. “Ben bile yiyemezken senin nasıl boğazından geçiyor?”</p>

    <p>“Karnım aç,” cevabını verdim. “Hocalar Salonu’nda beni neyin beklediğini bilmiyorum, ama oraya tok karnına gitmeyi yeğlerim.”</p>

    <p>“Boynuza geldin,” dedi Manet. “Seni gecenin bu saatinde çağırmalarının tek sebebi bu olabilir.”</p>

    <p>Ne demek istediğini anlamasam da cehaletimi oradakilere göstermek istemiyordum. “İşim bitene kadar bekleyebilirler.” Yahnimden bir kaşık daha aldım.</p>

    <p>Simmon tekrar yerine oturup yemeğiyle oynadı. Doğrusunu söylemek gerekirse iştahım kapanmıştı, ama Tarbean’da aç geçirdiğim onca zamandan sonra yemeğimi bitirmeden kalkasım yoktu.</p>

    <p>Nihayet Simmon’la beraber ayağa kalktığım zaman Yemekhaneyi dolduran gürültü kesildi ve tüm gözler bize çevrildi. Nereye gittiğimi biliyorlardı.</p>

    <p>Dışarı çıktığımızda Simmon ellerini ceplerine soktu ve İdare tarafına yollandı. “Şaka bir yana, başın epey dertte.”</p>

    <p>“Hemme’nin utanıp çenesini kapalı tutacağını umuyordum,” diye itirafta bulundum. “Öğrencileri okuldan attıkları olur mu?” Soruyu espri yapar gibi sormaya çalışmıştım.</p>

    <p>“Bu dönem kimse atılmadı,” dedi Sim o mavi gözlü, utangaç tebessümüyle. “Ama dersler başlayalı daha iki gün oldu. Rekor kırabilirsin.”</p>

    <p>“Hiç de komik değil,” dedim, fakat kendimi sırıtmaktan da alıkoyamadım. Ne olursa olsun Simmon beni hep güldürebilirdi.</p>

    <p>Sim’in kılavuzluğunda İdareye istediğimden çok daha kısa bir sürede vardık. Simmon kararsız bir vedayla elini kaldırırken ben de kapıyı açıp içeri girdim.</p>

    <p>Beni Jamison karşıladı. Doğrudan hocaların kontrolünde olmayan her yerden o sorumluydu: mutfaklar, çamaşırhane, ahır, depolar. Ürkek ve kuş gibi biriydi; bir serçenin vücuduna ve bir şahinin gözlerine sahip bir adamdı.</p>

    <p>Jamison beni hilal şeklindeki tanıdık bir masanın bulunduğu büyük, penceresiz bir odaya götürdü. Şansölye mülakat sırasında olduğu gibi masanın ortasında oturuyordu. Aradaki en büyük fark bu masanın yükseltilmiş olmaması ve sandalyelerindeki hocaların göz seviyeme yakın oturmalarıydı.</p>

    <p>Karşımdaki yüzler dostane değildi. Jamison hilal masanın ön tarafına kadar bana eşlik etti. Masayı bu açıdan görmek, “boynuza gelmek” deyimini anlamamı sağladı. Jamison daha küçük bir masaya geçip kalemini mürekkebe batırdı.</p>

    <p>Şansölye parmaklarını bitiştirip doğrudan söze girdi. “Caitelyn’in dördünde Hemme’nin isteği üzerine hocalar bir araya toplamışlardır.” Jamison’un kâğıdı çiziktiren kalemi düzenli olarak masanın üst kısmındaki hokkaya batıp çıkıyordu. Şansölye resmi bir dille konuşmayı sürdürdü. “Tüm hocalar mevcut mu?”</p>

    <p>“Baş Hekim burada,” dedi Arwyl.</p>

    <p>“Baş Arşivci burada,” dedi Lorren, öncekiler kadar ifadesiz bir suratla.</p>

    <p>“Baş Aritmetikçi burada,” dedi Brandeur, dalgın bir halde parmaklarını çıtırdatarak.</p>

    <p>“Baş Zahiriyeci burada,” diye başını kaldırmadan homurdandı Kilvin.</p>

    <p>“Baş Simyacı burada,” dedi Mandrag.</p>

    <p>“Baş Hatip burada,” diyen Hemme’nin yüzü sert ve kırmızıydı.</p>

    <p>“Baş Sempatici burada,” dedi Elxa Dal.</p>

    <p>“Baş İsimci burada.” Elodin bana açık açık gülümsedi. Hem de sadece dudak uçları kıvrılarak yapılan üstünkörü bir tebessümle değil, içten ve dişleri meydana çıkaran bir sırıtışla. Oradakilerden en az birinin bana karşı olmadığını bilmek, içimi bir nebze rahatlattı.</p>

    <p>“Baş Filolog burada,” dedi Şansölye. “Sekiz...” Kaşlarını çattı. “Pardon, düzeltiyorum. Dokuz hocanın tamamı burada. Şikâyetinizi dile getirin, Hemme Hoca.”</p>

    <p>Hemme hiç tereddüt etmedi. “Bugün Gizemiye’ye dahil olmayan birinci dönem öğrencisi Kvothe, art niyet güderek üzerimde sempati bağı kurmuştur.”</p>

    <p>“Hemme Hoca tarafından Kvothe aleyhine iki suçlamada bulunuldu,” dedi Şansölye ciddiyetle, gözlerini benden ayırmaksızın. “İlk suçlama izinsiz sempati kullanımı. Bunun için nasıl bir ceza uygundur, Baş Arşivci?”</p>

    <p>“İzinsiz sempati kullanarak zarara yol açan öğrencinin elleri bağlanır ve ikiden az, ondan fazla olmamak üzere tek başlı kırbaçla sırtından kırbaçlanır,” diye açıkladı Lorren, yemek tarifi okurcasına.</p>

    <p>“İstenen kırbaç sayısı kaç?” Şansölye dönüp Hemme’ye baktı.</p>

    <p>Hemme durup düşündü. “Beş.”</p>

    <p>Yüzümdeki kanın çekildiğini hissettim ve sakin kalmak için kendimi burnumdan yavaş, derin soluklar almaya zorladım.</p>

    <p>“Buna itirazı olan?” Şansölye masadakilere baktıysa da tüm ağızlar sessiz, tüm gözler sertti. “İkinci suçlama: kasıtlı zarar verme. Baş Arşivci?”</p>

    <p>“Dört ila on beş arası kırbaç ve Üniversite’den atılmak,” dedi Lorren sakin bir sesle.</p>

    <p>“Kaç kırbaç isteniyor?”</p>

    <p>Hemme dosdoğru bana baktı. “Sekiz.”</p>

    <p>On üç kırbaç ve okuldan atılma. Vücudumu buz gibi bir ter kapladı ve midemin bulandığını hissettim. Korkuya yabancı değildim. Tarbean’da korku yanımdan bir an için bile olsun ayrılmazdı. Korku beni hayatta tutardı. Ama hiç bu kadar büyük bir çaresizliğe düşmemiştim. Yalnızca vücudumun zarar görmesine değil, aynı zamanda tüm hayatımın mahvolmasına yönelik bir korkuydu bu. Başım dönmeye başladı.</p>

    <p>“Sana yöneltilen suçlamaları anlıyor musun?” diye sert bir sesle sordu Şansölye.</p>

    <p>Derin bir nefes aldım. “Pek değil, efendim.” Sesimin böyle titrek ve zayıf çıkmasından nefret ediyordum.</p>

    <p>Şansölye elini kaldırınca Jamison kalemini kâğıdın üzerinden çekti. “Gizemiye mensubu olmayan bir öğrencinin bir hocadan izin almaksızın sempati kullanması Üniversite’nin kurallarına aykırıdır.”</p>

    <p>Kaşları çatıldı. “Ve sempati kullanarak birine, özellikle de bir hocaya zarar vermek <em>kesinlikle</em> ama kesinlikle yasaktır. Birkaç yüzyıl öncesine kadar gizemciler böyle şeyler yüzünden yakılıyorlardı. Burada bu tür davranışlara asla müsamaha göstermeyiz.”</p>

    <p>Ne zaman ki Şansölye’nin sesine karışan o hışmı duydum, işte o zaman gerçekten de ne kadar öfkeli olduğunu anladım. Yaşlı adam derin bir nefes aldı. “Peki şimdi anlıyor musun?”</p>

    <p>Hafifçe kafa salladım.</p>

    <p>Şansölye bir başka el hareketi yaptı ve Jamison kalemini yeniden kâğıda koydu. “Sen, Kvothe, sana yöneltilen suçlamaları anlıyor musun?”</p>

    <p>“Evet, efendim,” dedim, elimden geldiği kadar sakin bir sesle. Her şey çok parlak gözüküyor ve bacaklarım hafiften titriyordu. Onları hareketsiz kılmaya çalışmama rağmen daha da fazla titremelerine yol açtım.</p>

    <p>“Kendini savunacak mısın?” diye kısaca sordu Şansölye.</p>

    <p>Oradan gitmek istiyordum. Hocaların gözlerini üzerimde hissediyordum. Ellerim terli ve soğuktu. Şansölye tekrar konuşmasaydı herhalde başımı iki yana sallayıp odadan süklüm püklüm çıkardım.</p>

    <p>“Eee?” diye sertçe tekrarladı Şansölye. “Savunmayacak mısın?”</p>

    <p>Bu sözcükler bam telime dokundu. Yaptığımız münazaralar sırasında Ben onları bana karşı yüzlerce kez kullanmıştı. Sözleri kafamda canlanarak beni azarladı. <em>Ne? Kendini savunmayacak mısın? Benim öğrencim kendini her türlü saldırıya karşı müdafaa etmeyi bilmelidir. Hayatını nasıl yaşarsan yaşa, aklın seni bir kılıçtan çok daha iyi korur. Onu daima keskin tut!</em></p>

    <p>Tekrar derin bir nefes aldım ve gözlerimi kapayıp odaklandım. Uzunca bir sürenin ardından Taşın Kalbi’nin o soğuk hissizliğinin etrafımı sarmaladığını hissettim. Titremem geçti.</p>

    <p>Gözlerimi açtım ve ağzımdan şu sözcüklerin döküldüğünü duydum: “Sempati kullanmak için iznim vardı, efendim.”</p>

    <p>Şansölye bana uzun ve sert bir bakış attı. “Ne?”</p>

    <p>Taşın Kalbi’ni huzur verici bir battaniye gibi etrafımda tuttum. “Hemme Hoca hem sözle hem de ima yoluyla bana izin vermişti.”</p>

    <p>Hocalar şaşkın bir halde sandalyelerinde kıpırdandılar.</p>

    <p>Şansölye hiç de halinden hoşnut gözükmüyordu. “Açıkla.”</p>

    <p>“İlk dersin sonunda Hemme Hoca’ya gittim ve ona derste anlattığı konuya zaten hâkim olduğumu söyledim. Kendisi ertesi gün konuşacağımızı ifade edip oradan ayrıldı.</p>

    <p>“Ertesi günkü derse geldiğinde sempatinin temel ilkelerini benim anlatacağımı duyurdu. Mevcut malzemelerin tespitinin ardından eski ustamın bana öğrettiği ilk uygulamayı sınıfla paylaştım.” Bu tabii ki doğru değildi. Önceden de belirttiğim gibi ilk dersimde bir avuç demir metelik kullanılmıştı. Söylediğim yalandı, ama makul bir yalan.</p>

    <p>Hocaların yüz ifadelerine bakılırsa derste olup bitenlerden haberleri yoktu. Bana yöneltilen öfkeye Hemme’nin gerçekleri çarpıtmasının yol açtığına sevinerek Taşın Kalbi’nin içinde bir yerlerde gevşedim.</p>

    <p>“Sınıfın önünde bir uygulama mı yaptın?” diye sözlerime devam edemeden sordu Şansölye. Önce Hemme’ye, sonra bana bir göz attı.</p>

    <p>Masum rolü oynadım. “Evet, basit bir uygulama. Bu, sıradışı bir durum mu?”</p>

    <p>“Biraz tuhaf,” dedi Şansölye, Hemme’ye bakarak. Tekrar öfkelendiğini sezebiliyordum, ama öfkesi bu sefer bana yönelik gözükmüyordu.</p>

    <p>“Konu hakkındaki bilgilerimi ortaya koyarak daha üst bir sınıfa geçebileceğimi umuyordum,” dedim saf saf. Yine makul bir yalan.</p>

    <p>Elxa Dal söz aldı. “Uygulaman neleri içeriyordu?”</p>

    <p>“Balmumundan yapılma bir bebek, Hemme Hoca’nın saçından bir tel ve bir mum. Aslında farklı bir örnek seçerdim, ama malzemeler kısıtlıydı. Bu durumun sınavın bir parçası olduğunu, elimdekilerle yetinmem gerektiğini sandım.” Omuz silktim. “Mevcut malzemelerle her üç yasayı da gösteren başka bir uygulama düşünemedim.”</p>

    <p>Şansölye dönüp Hemme’ye baktı. “Oğlanın söyledikleri doğru mu?”</p>

    <p>Hemme inkâr edecekmiş gibi ağzını açtı, sonra herhalde bir sınıf dolusu öğrencinin olaya tanıklık ettiğini hatırladı. Hiçbir şey demedi.</p>

    <p>“Kahretsin, Hemme,” diye çıkıştı Elxa Dal. “Oğlanın senin bir suretini yapmasına izin verdin, sonra da onu kasıtlı zarar verme suçlamasıyla önümüze mi çıkardın?” Konuşurken ağzından tükürükler saçıyordu. “Başına gelenden çok daha kötüsünü hak ediyorsun.”</p>

    <p>“E’lir Kvothe sadece bir mum kullanarak ona zarar veremezdi,” diye mırıldandı Kilvin. Kafasından bir şey geçirircesine gözlerini parmaklarına dikti. “Saç ve balmumuyla olacak iş değil. Belki kan ve kil olsaydı...”</p>

    <p>“Sessizlik.” Şansölye’nin sesi bağırır gibi çıkmamasına rağmen aynı otoriteye sahipti. Elxa Dal’a ve Kilvin’e bir göz attı. “Kvothe, Kilvin Hoca’nın sorusunu yanıtla.”</p>

    <p>“Korunum yasasını göstermek için mum ile bir maltız arasında ikinci bir bağ kurdum.”</p>

    <p>Kilvin bakışlarını parmaklarından ayırmadı. “Balmumu ve saç ha?” diye açıklamamdan tatmin olmamışçasına homurdandı.</p>

    <p>Yarı şaşkın, yarı mahcup bir bakış atarak dedim ki, “Ben de anlamadım, efendim. En fazla yüzde onluk bir oran yakalamam gerekiyordu. Uygulamam Hemme Hoca’nın bırakın ayağını yakmayı, canını bile acıtmamalıydı.”</p>

    <p>Hemme’ye doğru döndüm. “Size zarar vermek istemedim, efendim,” dedim en perişan sesimle. “Niyetim irkilmenizi sağlamaktı, hepsi bu. Ateş yakılalı daha beş dakika bile geçmemişti ve yeni yakılmış bir ateşin yüzde onunun size zarar verebileceğini düşünemedim.” Ellerimi hızlı hızlı ovuşturarak her açıdan endişe içindeki bir öğrenciyi canlandırdım. İyi bir gösteri sergiliyordum. Babam görse benimle gurur duyardı.</p>

    <p>“Ama verdi,” dedi Hemme buruk bir sesle. “Hem nerede o kahrolası bebek? Onu derhal bana vermeni talep ediyorum!”</p>

    <p>“Maalesef veremem, efendim. Bebeği yok ettim. Ortalıkta bırakılamayacak kadar tehlikeliydi.”</p>

    <p>Hemme bana sinsi bir bakış attı. “Eh, fark etmez zaten,” diye homurdandı.</p>

    <p>Şansölye dizginleri tekrar eline aldı. “Bu açıklamalar durumu oldukça değiştiriyor. Hemme, Kvothe’ye yönelik suçlamalarını sürdürüyor musun?”</p>

    <p>Hemme bana dik dik baksa da bir şey demedi.</p>

    <p>“Her iki suçlamanın da kaldırılmasını teklif ediyorum,” dedi Arwyl. Yaşlı hekimin karşısında şaşırdım. “Hemme ondan sınıfa ders anlatmasını istediyse izin vermiş demektir. Ayrıca bir saç telini kendi isteğiyle teslim edip onun bir kuklanın kafasına tutturulmasını seyrettiyse ortada kasıtlı bir zarar olamaz.”</p>

    <p>“Yaptıkları üzerinde daha fazla kontrol sağlayacağını sanıyordum,” diyen Hemme bana kin dolu gözlerle bakıyordu.</p>

    <p>“Yine de bu kasıtlı bir suç değil,” dedi Arwyl inatla. Gözlüğünün ardından Hemme’ye bakarken yüzünün babacan hatları sert bir ifadeyle kasılmıştı.</p>

    <p>“Bu olay sempatinin pervasızca kullanılması kapsamına girer,” diye sakin bir sesle araya girdi Lorren.</p>

    <p>“Bu önceki iki suçlamayı kaldırıp yerlerine sempatinin pervasızca kullanımının getirildiği anlamına mı geliyor?” diye sordu Şansölye, toplantıyı tekrar resmi bir havaya sokmaya çalışarak.</p>

    <p>“Evet,” dedi Arwyl, gözlüğünün arkasından Hemme’ye dik dik bakmayı sürdürerek.</p>

    <p>“Kabul edenler?” diye sordu Şansölye.</p>

    <p>Hemme hariç herkesin ağzından evet çıktı.</p>

    <p>“Karşı çıkanlar?”</p>

    <p>Hemme sessiz kaldı.</p>

    <p>“Baş Arşivci, sempatinin pervasızca kullanılmasının cezası nedir?”</p>

    <p>“Sempatinin pervasızca kullanılması sonucu biri zarar görürse, suçu işleyen öğrenci en fazla yedi kere tek başlı bir kırbaçla sırtından kırbaçlanır.” Lorren Hoca’nın hangi kitaptan alıntı yaptığını merak ettim.</p>

    <p>“Kaç kırbaç isteniyor?”</p>

    <p>Diğer hocaların yüzüne bakan Hemme, onları karşısına aldığının farkındaydı. “Bacağım neredeyse dizime kadar yandı,” dedi sıkılı dişlerinin arasından. “Üç kırbaç.”</p>

    <p>Şansölye genzini temizledi. “Bu cezaya karşı olan var mı?”</p>

    <p>“Var,” diye Elxa Dal ile Kilvin aynı anda konuştular.</p>

    <p>“Cezanın tecil edilmesini isteyenler el kaldırsınlar.”</p>

    <p>Elxa Dal, Kilvin ve Arwyl hemen el kaldırdılar. Onları Şansölye izledi. Mandrag’a ek olarak Lorren, Brandeur ve Hemme ellerini aşağıda tuttular. Elodin bana neşeyle sırıttıysa da elini kaldırmadı. Arşiv’e yaptığım son yolculuk sırasında Lorren’in üzerinde bıraktığım kötü izlenim yüzünden kendi kendime kızdım. Öyle bir şey yaşanmasaydı bu olay daha lehime sonuçlanabilirdi.</p>

    <p>“Cezanın tecil edilmesi için dört buçuk oy kullanıldı,” dedi Şansölye kısa bir duraksamanın ardından. “Ceza kesinleşmiştir: yarın, Caitelyn’in beşinde, öğle vakti vurulacak üç kırbaç.”</p>

    <p>O sırada Taşın Kalbi’nin derinliklerinde olduğum için tek hissettiğim herkesin önünde kırbaçlanmanın nasıl bir şey olacağına yönelik analitik bir meraktı. Tüm hocalar kalkıp gitmeye davrandılar, fakat toplantı sona ermeden konuştum. “Şansölye?”</p>

    <p>Adam derin bir nefes alıp verdi. “Evet?”</p>

    <p>“Mülakatım sırasında sempatinin temel ilkelerinde ustalaştığımı ispatlamam halinde Gizemiye’ye alınacağımı söylemiştiniz,” diye sözlerini neredeyse kelimesi kelimesine tekrar ettim. “Bu olay gerekli kanıtı teşkil eder mi?”</p>

    <p>Hem Hemme hem de Şansölye konuşmak için aynı anda ağızlarını açtılar. Hemme’nin sesi daha yüksekti. “Bana bak, seni gidi şımarık velet!”</p>

    <p>“Hemme!” diye çıkıştı Şansölye. Sonra bana doğru döndü. “Korkarım ki ustalığın ispatı için basit bir sempati bağı yeterli değildir.”</p>

    <p>“Bir çifte bağ,” diye boğuk bir sesle düzeltti Kilvin.</p>

    <p>Elodin söz alarak masadaki herkesi şaşırttı. “Şu an Gizemiye’de eğitim görenler arasında bir çifte bağ kurmakta zorlanan öğrenciler tanıyorum, hele ki ‘birinin bacağını dizine kadar yakabilsinler.’” Hafifçe konuştuğunda dahi Elodin’in sesinin insanın içine nasıl işlediğini unutmuştum. Bana yine mutlu bir ifadeyle gülümsedi.</p>

    <p>Hocalar bu sözler üzerinde düşünürlerken kısa bir sessizlik yaşandı.</p>

    <p>“Doğru,” diye itiraf etti Elxa Dal, bana dikkatle bakarak.</p>

    <p>Şansölye bir dakika boyunca gözlerini masaya dikti. Ardından omuz silkti, başını kaldırdı ve şaşırtıcı ölçüde neşeyle tebessüm etti. “İlk dönem öğrencisi Kvothe’nin gerçekleştirdiği pervasızca sempati kullanımını sempatinin temel ilkelerinde ustalaştığının ispatı olarak görenler ellerini kaldırsınlar.”</p>

    <p>Kilvin ile Elxa Dal aynı anda el kaldırdılar. Hemen sonra onlara Arwyl de eklendi. Elodin el salladı. Bir duraksamanın ardından Şansölye de el kaldırıp dedi ki, “Kvothe’nin Gizemiye’ye girişi beş buçuk oyla kabul edildi. Toplantı sona ermiştir. Tehlu biz budalaları ve çocukları korusun.” Son cümleyi çok alçak bir sesle söylerken elinin tersiyle alnını sıvazladı.</p>

    <p>Hemme peşine Brandeur’u da takarak fırtına gibi çekip gitti. Kapıdan çıkarlarken Brandeur’un ona bir soru sorduğunu duydum. “Üzerinde muska yok muydu?”</p>

    <p>“Hayır, yoktu,” diye çıkıştı Hemme. “Sanki suçlu benmişim gibi konuşma. Bu yaptığın bir ara sokakta sırtından bıçaklanan birini zırh giymemekle suçlamaya benziyor.”</p>

    <p>“Ama önlem almadan olmaz,” dedi Brandeur, onu yatıştırmak istercesine. “Sen de benim kadar iyi biliyorsun ki...” Kapanan bir kapıyla beraber sözleri duyulmaz oldu.</p>

    <p>Kilvin ayağa kalkıp omuz silkti ve gerindi. Durduğum tarafa bakarak gür sakalım iki eliyle birden kaşıdı. Yüzünde düşünceli bir ifade vardı. Gelip önümde durdu. “Sigaldri’den anlar mısın, E’lir Kvothe?”</p>

    <p>Ona boş bir ifadeyle baktım. “Sembolleri mi kastediyorsunuz, efendim? Korkarım hayır.”</p>

    <p>Kilvin dalgın bir hareketle ellerini sakalında gezdirdi. “Kaydolduğun Temel Zahiriye dersiyle vakit kaybetme. Onun yerine yarın atölyeme gel. Öğleyin.”</p>

    <p>“Korkarım o vakit başka bir randevum var, Kilvin Hoca.”</p>

    <p>“Hımm. Evet.” Kaşlarını çattı. “Öyleyse ilk çanda.”</p>

    <p>“Maalesef kırbaçlamanın ardından oğlanın bana uğraması gerekecek, Kilvin,” dedi gözleri neşeyle parlayan Arwyl. “İş bittikten sonra biri seni Revir’e getirsin, evlat. Yaralarınla ilgileniriz.”</p>

    <p>“Teşekkürler, efendim.”</p>

    <p>Arwyl kafa salladı ve odadan ayrıldı.</p>

    <p>Kilvin onun uzaklaşmasını seyretti, sonra da bana döndü. “Atölyem. Öbür gün. Öğleyin.” Sesinin tonundan bunun bir rica olmadığı açıkça anlaşılıyordu.</p>

    <p>“Şeref duyarım, Kilvin Hoca.”</p>

    <p>Karşılık olarak bir şeyler homurdandı ve Elxa Dal’la beraber çıkıp gitti.</p>

    <p>Böylece halen yerinde oturan Şansölye ile baş başa kaldım. Ayak sesleri koridorda uzaklaşırken birbirimize baktık. Kendimi Taşın Kalbi’nden çıkardığım anda olup bitenler yüzünden içimde bir heyecan ve korku karmaşası hissettim.</p>

    <p>“Bu kadar kısa bir zamanda bu kadar çok sorun çıkardığım için üzgünüm, efendim,” dedim tereddütle.</p>

    <p>“Ah?” dedi Şansölye. Benimle yalnız kaldıktan sonra yüz ifadesi oldukça yumuşamıştı. “Ne kadar beklemeye niyetliydin?”</p>

    <p>“En azından bir dönü kadar.” Felaketin kıyısından dönmüştüm ve içim içime sığmıyordu. Yüzümde engellenemez bir sırıtışın belirdiğini hissettim.</p>

    <p>“En azından bir dönüymüş,” diye söylendi. Yüzünü ellerinin arasına alıp sıvazladı, sonra tekrar bana baktı. Suratında muzip bir tebessüm görünce şaşırdım. Sert bir ifade taşımadığı zamanlarda o kadar da ihtiyar durmadığını fark ettim. Herhalde kırklı yaşlarının sonlarındaydı. “Yarın kırbaçlanacak birine hiç benzemiyorsun,” diye gözlemde bulundu.</p>

    <p>O düşünceyi bir kenara ittim. “Yaralarımın iyileşeceğinden şüphem yok, efendim.” Yüzünde garip bir ifade belirdi. İfadesini tanımam biraz zaman aldı; kumpanyadayken bu tür ifadelere alışmıştım. Şansölye konuşmak için ağzını açtı, ama sözcükler ağzından çıkmadan atıldım. “Göründüğüm kadar genç değilim, efendim. Biliyorum. Keşke başkaları da bunun farkına varsa.”</p>

    <p>“Tahminimce yakında varacaklar.” Bana uzun uzun baktıktan sonra masadan destek alarak doğruldu ve elini uzattı. “Gizemiye’ye hoş geldin.”</p>

    <p>Elini büyük bir ciddiyetle sıktım ve birbirimizden ayrıldık. Dışarı çıktığımda gökte dolunay görmek beni şaşırttı. Tatlı bahar havasını doyasıya içime çektim ve sırıtışımın yeniden belirdiğini hissettim.</p>

    <p>Tam o sırada biri omzuma dokundu. Yerden en az elli santim sıçradım ve Tarbean’dayken yegâne savunma yöntemim olan bir uluma, ısırma ve tırmalama yumağı şeklinde Simmon’un tepesine binmekten kendimi son anda alıkoyabildim.</p>

    <p>Yüzümdeki ifadeden ürken Simmon bir adım geri çekildi.</p>

    <p>Hızla atan kalbimi yavaşlatmaya çalıştım. “Simmon, üzgünüm. Ben yalnızca... bana yaklaşırken biraz ses çıkarmaya çalış. Çok kolay irkilirim.”</p>

    <p>“Ben de,” diye titrek bir sesle mırıldandı, elinin tersiyle alnını silerek. “Ama seni suçlayamam. Boynuza gelmek kolay değildir. Nasıl geçti?”</p>

    <p>“Kırbaçlanacağım ve Gizemiye’ye alınacağım.”</p>

    <p>Espri yapıp yapmadığımı anlamak için beni meraklı gözlerle süzdü. “Üzgünüm? Tebrik ederim?” Utangaçlıkla gülümsedi. “Sargı bezi mi istersin, bira mı?”</p>

    <p>Gülümsedim. “İkisini de.”</p>

    <p class="paragraf">Koğuş’un dördüncü katına vardığım sırada okuldan atılmamamın ve Gizemiye’ye alınmamın haberi çoktan yayılmıştı. Yatakhane arkadaşlarımdan gelen tek tük alkışlarla karşılandım. Hemme sevilen biri değildi. Komşularımdan bazıları beni huşu içinde tebrik ederken Basil hususi olarak yanıma gelip elimi sıktı.</p>

    <p>Tam yatağıma çıkıp oturmuş ve Basil’e tek başlı kırbaçla altı başlı arasındaki farkı anlatıyordum ki, üçüncü kat kâhyası yanıma geldi. Gizemiye öğrencilerinin batı kanadında kaldıklarını söyleyip eşyalarımı toplamam talimatını verdi.</p>

    <p>Sahip olduğum her şey seyahat heybeme kolayca sığdığından bunu yapmakta zorlanmadım. Kâhya beni oradan götürürken birinci dönem arkadaşlarım bana koro halinde veda ettiler.</p>

    <p>Batı kanadındaki ranzalar geride bıraktıklarıma benziyordu. İçerisi yine yan yana sıralanmış dar yataklarla doluydu, ama bu seferkiler iki katlı değildi. Sandığa ilaveten her yatağın yanında küçük bir gardırop ve bir masa vardı. Ahım şahım değilse de bir gelişme sayılırdı.</p>

    <p>En büyük fark yatakhane komşularımın bana karşı tutumlarıydı. Kaş çatışlara ve dik bakışlara rağmen genelde yok sayıldım. Soğuk bir karşılamaydı, özellikle de az öncekine kıyasla.</p>

    <p>Bunun sebebini anlamak kolaydı. Çoğu öğrenci Gizemiye’ye alınmadan evvel Üniversite’de en az birkaç dönem okurdu. Buradaki herkes basamakları zor yoldan çıkmıştı. Benim aksime.</p>

    <p>Yatakların sadece dörtte üçü kadarı doluydu. Arka köşelerden birinde diğerlerinden uzak bir yatak seçtim. Yedek gömleğimi ve pelerinimi gardırobuma astım ve seyahat heybemi yatağımın başucundaki sandığa koydum.</p>

    <p>Uzanıp gözlerimi tavana diktim. Karyolam diğer öğrencilerin mumlarından ve sempati lambalarından gelen ışığın dışındaydı. Nihayet Gizemiye’deydim; bazı açılardan tam da olmak istediğim yerde.</p>
  </div>
</body>
</html>
