<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Otuz Üçüncü Bölüm</h1>

    <h2 class="baslik_2 sigil_not_in_toc">Yıldızlar Denizi</h2>

    <p>Celep Meydanı’na omzuma asılı bir seyahat heybesiyle geri döndüm. Heybemde yedek giysilerim, bir somun ekmek, biraz kurutulmuş et, içi dolu bir su tulumu, iğne iplik, çakıl taşıyla çelik parçası, kalem ve mürekkep bulunuyordu; kısacası akıllı bir insanın yolculuk sırasında ihtiyaç duyabileceği her şey.</p>

    <p>Fakat bana en çok gurur veren eşyam, yoldaki bir eskiciden üç mangıra satın aldığım koyu mavi bir pelerindi. Pelerin sıcak, temiz ve yanılmıyorsam sadece bir kullanıcı kadar yeniden uzaktı.</p>

    <p>Şunu üstüne basa basa söylüyorum: Yolculuk sırasında iyi bir pelerin, diğer tüm eşyalarınızın toplamından daha değerlidir. Uyuyacak bir yeriniz yoksa hem yatağınız hem de battaniyeniz olabilir. Sırtınızı yağmurdan, gözlerinizi güneşten korur. Kafanız çalışıyorsa altına bin bir türlü, o kadar çalışmıyorsa daha az sayıda silah gizleyebilirsiniz.</p>

    <p>Ama tüm bunların ötesinde pelerin alırken dikkat edilmesi gereken iki husus vardır. Birincisi, çok az şey rüzgârda hafif hafif dalgalanan yeni bir pelerin kadar göze çarpıcıdır. İkincisiyse en iyi pelerinler çok sayıda küçük cep barındırır. Zaten ben de oldum olası böyle pelerinlere yönelik saçma ve önüne geçilmez bir ilgi duymuşumdur.</p>

    <p>Dediğim gibi iyi bir alışveriş yapmıştım ve pelerinimin böyle pek çok cebi bulunuyordu. Bu ceplere biraz iplik, balmumu, bir miktar kurutulmuş elma, bir kav kutusu, küçük bir deri kesenin içinde duran bir misket, biraz tuz, kanca şeklinde bir iğne ve son olarak da biraz dikiş ipliği tıkıştırmıştım.</p>

    <p>Alışveriş yaparken o güne kadar zorluklar içinde biriktirdiğim Birleşik Eyaletler paramı harcamaya özen göstermiş, Cealdim sikkelerimi ise yolculuğa saklamıştım. Peniler Tarbean’da kolaylıkla harcanabilmesine karşın, Cealdim parası dünyanın dört bir köşesinde geçerdi.</p>

    <p>Meydana vardığımda kervan son bir hazırlık telaşı içerisindeydi. Roent yerinde duramayan vahşi bir hayvan gibi arabaların etrafında dolanıyor, her şeyi tekrar tekrar gözden geçiriyordu, işçileri sert bakışlarla süzen Reta ise istediği gibi yapılmayan en ufak bir şey karşısında bile laf etmekten çekinmiyordu. Şehirden ayrılıp Üniversite’ye yollanana kadar kimse bana dönüp bakmadı bile.</p>

    <p class="paragraf">Kilometreler akıp gittikçe üstümden ağır bir yük kalkar gibi oldu. Pabuçlarımın altındaki toprağın, etrafımdaki havanın, tarlalardaki bahar başaklarını dalgalandıran rüzgârın tadını çıkarıyordum. Kendimi durduk yerde sırıtırken buldum, tabii mutlu olmamı sebepten saymazsak. Biz Ruhlar bir yerde uzun zaman çakılıp kalacak insanlar değildik. Derin bir nefes alırken gülmemek için kendimi zor tuttum.</p>

    <p>Başkalarının yakınlığına alışkın olmadığımdan seyahat esnasında diğerlerinden uzak durdum. Roent ile adamları yalnız kalmama ses çıkarmadılar. Derrick bana tek tük espri yapmasına rağmen beni içine kapanık bulduğu belliydi.</p>

    <p>Geriye sadece diğer yolcu, yani Denna kalıyordu. Yolculuğun ilk gününün büyük bölümünde hiç konuşmadık. Günün sonlarına doğru arabalardan birinde oturmuş, dalgın bir halde bir söğüt dalının kabuğunu soyuyordum. Parmaklarım o işle meşgulken Denna’nın yüzüne yandan bakıyor, çene hatlarını ve boynuyla omzu arasındaki kavisi beğeniyle süzüyordum. Nereye gittiği ve niçin yalnız seyahat ettiği kafama takılmıştı. Ben böyle düşüncelere dalmışken Denna başını benden tarafa çevirdi ve beni kendisine bakarken gördü.</p>

    <p>“Kafandan neler geçiyor?” diye sorup asi bir saç buklesini yana itti.</p>

    <p>“Sadece burada ne aradığını merak ediyordum,” dedim, kısmen dürüst davranarak.</p>

    <p>Gülümseyerek gözlerini gözlerime dikti. “Yalancı.”</p>

    <p>Yüzümün kızarmasını önlemek için eski bir sahne numarasından faydalandım. Yapabildiğim kadar kayıtsız bir tavırla omuz silktim ve kabuğunu soymakta olduğum söğüt dalına baktım. Birkaç dakika sonra onun Reta ile ettiği sohbete geri döndüğünü duydum. Bu her nedense beni hayal kırıklığına uğrattı.</p>

    <p>Kamp kurulduktan ve yemek ateşin üstüne konduktan sonra arabaların etrafında oyalanarak Roent’in kargosunu bağlamakta kullandığı düğümleri inceledim. Arkamda ayak sesleri duydum ve dönüp baktığımda Denna’nın bana doğru geldiğini gördüm. Kalp atışlarım hızlanırken kendimi yatıştırmak için derin bir nefes aldım.</p>

    <p>Benden dört metre kadar ötede durdu. “Bulabildin mi?” diye sordu.</p>

    <p>“Affedersin?”</p>

    <p>“Niçin burada olduğumu.” Nazikçe gülümsedi. “Aslında aynı şey yıllardır benim de kafamı kurcalıyor. Aklına bir fikir gelmiş olabileceğini düşündüm...” diyerek bana muzip, ümitli gözlerle baktı.</p>

    <p>Kendimi neşe duyamayacağım kadar kararsız bir durumda bularak başımı iki yana salladım. “Sadece bir yere gittiğini tahmin ettim.”</p>

    <p>Denna ciddiyetle kafa salladı. “Aynı şeyi ben de tahmin etmiştim.” Sözlerine ara verip ufkun etrafımızda çizdiği daireye baktı. Rüzgâr saçlarını havalandırınca onları eliyle bastırdı. “Nereye gittiğime dair bir fikrin var mı?”</p>

    <p>Yüzümde bir tebessümün filizlendiğini hissettim. Bu bile bana tuhaf geliyordu. Anlaşılan gülümsemeyi de unutmuştum. “Peki sen bilmiyor musun?”</p>

    <p>“Kuşkularım var. Şimdilik Anilin’i düşünüyorum.” Ağırlığını önce topuklarına, sonra da ayakuçlarına vererek hafifçe sallandı. “Ama yanıldığım olmadı değil.”</p>

    <p>Aramıza bir sessizlik çöktü. Denna ellerine bakarak parmağındaki bir yüzükle oynadı, onu sağa sola çevirdi. Gözüme gümüşi bir parıltı ve bir taşın soluk mavi rengi çarptı. Denna ansızın ellerini serbest bırakıp bana baktı. “Peki ya sen nereye gidiyorsun?”</p>

    <p>“Üniversite’ye.”</p>

    <p>Kaşlarından birini kaldırınca olduğundan on yaş daha büyük gözüktü. “Kendinden ne kadar da eminsin.” Gülümsediği anda tekrar gençleşiverdi. “Nereye gittiğini bilmek nasıl bir duygu?”</p>

    <p>Verecek bir cevap bulamadım. Zaten Reta’nın bizi yemeğe çağıran sesi sayesinde bulmama gerek kalmadı. Denna’yla kamp ateşine yollandık.</p>

    <p class="paragraf">Ertesi günün başları kısa, utangaç bir kur yapma çabası içinde geçti. Hevesli olmama rağmen hevesli <em>gözükmek</em> istemediğimden, Denna’yla beraber vakit geçirmek için bir bahane bulana dek onun etrafında epeyce oyalandım.</p>

    <p>Öte yandan Denna en ufak bir sıkıntı dahi yaşamıyor gibiydi. Günün geri kalanını iki eski dost gibi geçirdik. Karşılıklı espriler yapıp hikâyeler anlattık. Ben farklı bulut tiplerini gösterdim ve hangi bulutun hangi hava durumunu haber verdiğini anlattım. Denna ise bulutları türlü türlü şekillere benzetti: bir gül, bir arp, bir şelale.</p>

    <p>Gün işte böyle geçip gitti. Sonrasında kimin hangi sırayla nöbet tutacağının tespiti için kura çekilirken, Denna ile ben ilk iki nöbete denk geldik ve ağız birliği etmişçesine nöbetin dört saatini birlikte geçirdik. Ateşin yakınına oturup diğerlerini uyandırmamak için alçak sesle konuştuk ve birbirimiz dışında fazla bir şeye bakmaksızın zaman öldürdük.</p>

    <p>Üçüncü gün de aşağı yukarı aynıydı. Vaktimizi uzun sohbetler etmekten ziyade manzarayı seyretmekle, aklımıza ne gelirse onu söylemekle değerlendirdik. O gece Reta’nın atlar için kuru ot ve daha başka birkaç öteberi satın aldığı yol kenarındaki bir handa konakladık.</p>

    <p>Reta bize akşam yemeği ve yatacak yer meselesini hancıyla ayarladığını söyleyip kocasıyla birlikte erkenden odasına çekildi. Jambon ve patates çorbasına ilaveten taze ekmek ve tereyağından oluşan yemek oldukça güzeldi. Yatmamız içinse ahırda bir yer ayrılmıştı, ama bu bile Tarbean’da alışık olduğumdan katbekat daha iyiydi.</p>

    <p>Ortak oda duman, ter ve bira kokuyordu. Denna kısa bir yürüyüş yapmamızı teklif ettiğinde sevindim. Dışarıya ılık, sessiz ve rüzgârsız bir bahar gecesi hâkimdi. Hanın arkasındaki korulukta ağır ağır yürüyerek sohbet ettik. Bir müddet sonra ortasında bir göletin bulunduğu geniş bir açıklığa vardık.</p>

    <p>Su kenarında bir çift yoltaşı duruyor, siyah gökyüzü ve onun kadar siyah sudan oluşan arka fonda gümüşi bir renkle parıldıyordu. Biri gökyüzünü işaret eden bir parmak gibi dimdikti. Diğeriyse taştan yapılma kısa bir iskeleyi andırırcasına suya yan yatmıştı.</p>

    <p>Çarşaf gibi su yüzeyini bozan en ufak bir esinti bile olmadığı için hız devrik taşın üstüne çıkarken yıldızlar çift görünüyordu; hem yukarıda hem aşağıda. Bir yıldızlar denizinin ortasındaydık adeta.</p>

    <p>Gece geç vakitlere kadar saatlerce konuştuk. İkimiz de geçmişimizden bahsetmedik. Denna’nın girmek istemediği konular olduğunu sezdim. Bana kişisel sorular yöneltmekten kaçındığına bakılırsa o da öyle düşünüyordu. Gökleri işaret ederek ona yıldızların ve takımyıldızların adlarını saydım. O da bana daha önce hiç duymadığım öyküler anlattı.</p>

    <p>Gözlerimi Denna’dan ayıramıyordum. Kollarını dizlerine dolamış bir vaziyette yanı başımda otururken, cildi tepemizdeki aydan daha parlak, gözleri gökten daha geniş, sudan daha derin, geceden daha koyuydu.</p>

    <p>Bir ara çok uzun bir süredir tek kelime bile etmeden ona baktığımı fark ettim. Kendimi düşüncelerime ve onun görüntüsüne kaptırmıştım. Fakat Denna’nın yüzünde buna içerler ya da bundan eğlenir gibi bir ifade yoktu. Sanki o da benim yüz hatlarımı inceliyor, bir şey için bekliyordu.</p>

    <p>Elini tutmak istiyordum. Parmak uçlarımla yanağına dokunmak istiyordum. Ona üç yıldır gördüğüm tek güzel şey olduğunu, elinin tersiyle ağzını kapatarak esnemesinin nefesimi kestiğini, telaffuz ettiği sözcüklerin bazen o hoş sesinde anlamlarını yitirdiğini, yanımda olduğu müddetçe başıma hiçbir kötü şeyin gelmeyeceği gibi bir hisse kapıldığımı söylemek istiyordum.</p>

    <p>O soluksuz anımda ona soru sormama ramak kaldı. Sorunun kaynayarak göğsümden yukarı çıktığını hissettim. Derin bir nefes aldığımı, ama sonra tereddüde kapıldığımı hatırlıyorum. Ne diyecektim ki? Benimle gel? Yanımda kal? Üniversite’ye birlikte gidelim? Hayır. Hakikat buzdan bir yumruk gibi boğazıma oturdu. Ondan ne isteyebilirdim? Ona ne sunabilirdim? Hiçbir şey. Ağzımdan ne çıkarsa çıksın kulağa budalaca gelecek, çocukça bir fanteziden öteye geçemeyecekti.</p>

    <p>Ağzımı kapatıp gözlerimi suya diktim. Birkaç santim yanımdaki Denna da aynı şeyi yaptı. Bedeninden yükselen ısıyı hissedebiliyordum. Yoldaki toz, bal ve bir yaz sağanağından hemen önceki hava gibi kokuyordu.</p>

    <p>İkimiz de konuşmadık. Gözlerimi kapadım. Yakınımdaki varlığı o güne dek bildiğim en tatlı, en keskin şeydi.</p>
  </div>
</body>
</html>
