<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Dördüncü Bölüm</h1>

    <h2 class="baslik_2 sigil_not_in_toc">Rüzgârın Adı</h2>

    <p>Kış, gezgin bir kumpanya için işlerin az olduğu bir zamandır. Fakat Abenthy bu zamanı iyi değerlendirerek bana nihayet gerçek anlamda sempati öğretmeye başladı. Yine de özellikle çocukların konu alındığı durumlarda olduğu gibi hakikat, beklenti kadar heyecan verici çıkmadı.</p>

    <p>Sempatinin beni hayal kırıklığına uğrattığını söylemem yanlış olur. Ama cidden hayal kırıklığına uğramıştım. Büyünün böyle bir şey olmasını beklemiyordum.</p>

    <p>Faydalı olduğuna hiç şüphe yoktu. Ben sempati kullanarak gösterilerimiz için farklı farklı ışıklar yaratıyordu. Sempatiyle, çakmak taşı kullanmadan ateş yakabiliyor, ağır bir nesneyi bir sürü ip ya da kaldıraç kullanmaksızın kaldırabiliyordu.</p>

    <p>Fakat onu ilk gördüğümde Ben her nasılsa rüzgârı çağırmıştı. O yaptığı alelade bir sempati değil, tıpkı masal kitaplarındaki gibi bir büyüydü. Asıl öğrenmek istediğim sır da oydu.</p>

    <p class="paragraf">Bahar, buzları çözeli epey olmuştu ve kumpanya Birleşik Eyaletler’in batısındaki ormanlardan ve tarlalardan geçiyordu. Ben her zamanki gibi Abenthy’nin arabasında oturuyordum. Yaz yüzünü daha yeni yeni gösteriyordu ve her yer yemyeşildi.</p>

    <p>Son bir saat sessizlik içinde geçmişti. Dizginleri tek eliyle tutan Ben sürücü koltuğunda uyuklarken araba bir taşa çarptı ve ikimizi de daldığımız miskinlikten çıkardı.</p>

    <p>Ben koltuğunda daha dik oturdu ve Sana-Bir-Bilmecem-Var diye düşünür olduğum bir ses tonuyla konuştu. “Bir güğüm dolusu suyu nasıl kaynatırsın?”</p>

    <p>Etrafıma bakınınca yol kenarında irice bir kaya gördüm ve onu işaret ettim. “Şu kaya güneş altında beklediği için sıcak olsa gerek. Onu güğümdeki suya bağlarım ve taştaki ısıyı kullanarak suyu kaynatırım.”</p>

    <p>“Taşı suya bağlamak pek de verimli olmaz,” diye beni payladı Ben. “Sadece on beşte biri kadarını suyu ısıtmakta kullanabilirsin.”</p>

    <p>“Yine de işe yarar.”</p>

    <p>“Haklısın, ama bu baştan savma bir çözüm. Daha iyisini yapabilirsin, E’lir.”</p>

    <p>Bunun ardından Alfa ile Beta’ya bağırmaya koyularak keyfinin yerinde olduğunu gösterdi. Eşekler her zamanki gibi sözlerini soğukkanlılıkla karşıladılar, üstelik de başta kusursuz bir ahlaka sahip Beta olmak üzere, hiçbir eşeğin isteyerek yapamayacağından emin olduğum şeylerle suçlanmalarına rağmen.</p>

    <p>Ben bağırıp çağırmaya ara vererek bana bir soru sordu. “Şu kuşu nasıl düşürürsün?” Eliyle yol kenarındaki bir başak tarlasının üzerinde uçmakta olan bir şahini işaret etti.</p>

    <p>“Herhalde öyle bir şey yapmam. Bana bir zararı dokunmadı.”</p>

    <p>“Teorik açıdan.”</p>

    <p>“Teorik açıdan öyle bir şey yapmayacağımı söylüyorum.”</p>

    <p>Ben kıkırdadı. “Anlat bana, E’lir. Öyle bir şeyi nasıl <em>yapmayacağını</em> bana tam olarak anlat. Ayrıntılı bir şekilde.”</p>

    <p>“Teren’den onu vurmasını isterim.”</p>

    <p>Ben düşünceli bir ifadeyle kafa salladı. “Güzel, güzel. Ama bu mesele seninle kuş arasında. O şahin,” deyip elini öfkeyle savurdu, “annen hakkında ileri geri konuşuyor.”</p>

    <p>“Ah. Öyleyse annemin onurunu bizzat korumam gerekir.”</p>

    <p>“İlla ki.”</p>

    <p>“Elimin altında bir tüy var mı?”</p>

    <p>“Hayır.”</p>

    <p>“Hay Tehlu belasını...” Kınayıcı bakışları karşısında cümlemin geri kalanını yuttum. “İşimi hiç kolaylaştırmayacaksın, değil mi?”</p>

    <p>“Bu sinir bozucu huyumu, kafası gereğinden fazla çalışan bir öğrencimden kaptım.” Gülümsedi. “Bir tüye sahip olsan ne yapardın?”</p>

    <p>“Tüyü kuşa bağlar, sonra da kül suyuna batırırdım.”</p>

    <p>Ben daha yeni yeni çıkan kaşlarını çattı. “Ne tür bir bağla bağlardın?”</p>

    <p>“Kimyasal bağla. Muhtemelen ikinci katalitikle.”</p>

    <p>Düşünceli bir duraksama yaşandı. “İkinci katalitik...” Ben çenesini sıvazladı. “Tüyü o kadar düzgün kılan yağı çözmek için mi?”</p>

    <p>Kafa salladım.</p>

    <p>Başını kaldırıp kuşa baktı. “Bunu hiç düşünmemiştim,” dedi sakin bir beğeniyle. Sözünü iltifat kabul ettim.</p>

    <p>“Yine de,” dedi tekrar bana doğru dönüp, “elinde hiç tüy yok. Kuşu nasıl düşürürsün?”</p>

    <p>Birkaç dakika boyunca kafa yormama rağmen aklıma hiçbir şey gelmedi. Bari bunu daha farklı bir derse çevireyim dedim.</p>

    <p>“Rüzgârı çağırıp,” deyiverdim, “kuşu gökyüzünden söker alırım.”</p>

    <p>Ben bana amacımı tam olarak bildiğini gösteren kurnaz bir bakış attı. “Peki bunu nasıl yaparsın, E’lir?”</p>

    <p>Kış ayları boyunca sakladığı sırrı benimle nihayet paylaşmaya hazır olabileceğini sezdim. Tam o anda aklıma bir fikir geldi.</p>

    <p>Derin bir nefes aldım ve ciğerlerimdeki havayla dışarıdakini birbirine bağlayacak sözcükleri sarf ettim. Alar’ı zihnime kazıdım, başparmağımla işaret parmağımı ağzıma götürdüm ve dudaklarımı büzüp onların arasından üfledim.</p>

    <p>Arkamdan esen hafif bir rüzgâr saçlarımı dalgalandırdı ve arabanın üstünü örten muşambayı gerdi. Bu öylesine bir tesadüften fazlası olmayabilirdi, ama yine de yüzümde sevinç dolu bir tebessümün belirdiğini hissettim. Kısa bir süre boyunca bana hayretten donuklaşmış bir ifadeyle bakan Ben’e deli gibi sırıtmaktan başka bir şey yapmadım.</p>

    <p>Sonra suyun derinliklerine dalmışım gibi göğsümün sıkıştığını fark ettim.</p>

    <p>Nefes almaya çalıştıysam da başaramadım. Kafam karışmış bir halde denemeyi sürdürdüm. Sanki sırtüstü yere düşmüştüm ve ciğerlerimdeki bütün hava boşalmıştı.</p>

    <p>Ne yapmış olduğumu bir anda kavradım. Vücudumdan soğuk ter boşaldı ve göğsümü, boynumu, açık ağzımı işaret ederek Ben’in gömleğini tuttum.</p>

    <p>Bana bakarken Ben’in hayret dolu yüzü kül gibi oldu.</p>

    <p>Her şeyin ne kadar durgun olduğunu fark ettim. Etrafta yaprak kımıldamıyordu. Arabanın sesi bile çok uzaklardan gelircesine boğuktu.</p>

    <p>Zihnimi dolduran dehşet tüm düşüncelerimi bastırdı. Elimi boğazıma atarak gömleğimi yırttım. Kalp atışlarım kulaklarımda zonkluyordu. Nefes almaya çalışırken göğsüme bir ağrı saplanıyordu.</p>

    <p>Ben daha önce hiç görmediğim kadar hızlı hareket ederek beni lime lime olmuş gömleğimden tuttu ve arabanın sürücü koltuğundan aşağı attı. O da indi ve beni kaldırıp yol kenarındaki çimlerin üzerine öyle bir vurdu ki ciğerlerimde hava olsaydı tamamen boşalırdı.</p>

    <p>Umutsuzca çırpınırken yüzümden yaşlar aktı. Öleceğimi biliyor, gözlerimin sıcak ve kıpkırmızı olduklarını hissediyordum. Uyuşmuş ve buz gibi soğuk ellerle toprağı çılgınca kazıdım.</p>

    <p>Birinin bağırdığının farkındaydım, ama ses çok uzaklardan gelir gibiydi. Ben başımda diz çökmüşse de arkasındaki gökyüzü hızla kararıyordu. Ben’in duyamadığım bir şeye kulak verir gibi dalgın bir hali vardı.</p>

    <p>Sonra bana baktı. Tek hatırladığım çok uzaklardaymış gibi duran, korkunç bir güçle dolu, ifadesiz ve soğuk gözleriydi.</p>

    <p>Bana bakmayı sürdürdü. Ağzı oynadı. Rüzgârı çağırdı.</p>

    <p>Fırtınadaki bir yaprak gibi titredim. Gök gürültüsü karanlığım oldu.</p>

    <p class="paragraf">Sonra Abenthy’nin beni ayağa kaldırdığını hatırlıyorum. Diğer arabaların durduğunun ve meraklı yüzlerin bize baktıklarının hayal meyal farkındaydım. Annem arabamızdan çıkıp geldi. Ben kıkırdayarak ve temin edici sözler sarf ederek onu yolun yarısında karşıladı. O sırada derin derin solumakla uğraştığım için sözcükleri anlayamadım.</p>

    <p>Diğer arabalar ağır ağır yola çıkarlarken Ben’in peşinden onunkine gittim. Ben muşambayı yerinde tutan ipleri kontrol edermiş gibi yaparak oyalandı. Kendimi biraz toparladım ve ona elimden geldiği kadar yardım ettim. O sırada kumpanyanın son arabası da yanımızdan geçip gitti.</p>

    <p>Başımı kaldırdığımda Ben öfke dolu gözlerle bana bakıyordu. “Ne yaptığını sanıyordun?” diye tısladı. “Ha? Ne? Ne yaptığını sanıyordun?” Onu daha önce hiç böyle, yani vücudu hiddetten kasılmış halde görmemiştim. Sinirden titriyordu. Bana vurmak için elini kaldırdı... sonra da durdu. Hemen ardından eli aşağı indi.</p>

    <p>Sistematik bir çalışmayla geriye kalan son birkaç ipi de kontrol edip arabaya çıktı. Başka ne yapacağımı bilemediğimden onu takip ettim.</p>

    <p>Ben dizginleri şaklatınca Alfa ile Beta arabayı harekete geçirdiler. Artık sıranın sonundaydık. Ben dümdüz ileri bakıyordu. Gömleğimin önündeki yırtığa dokundum. Havada gergin bir sessizlik vardı.</p>

    <p>Geriye baktığımda yaptığımın ne kadar aptalca olduğunu anladım. Nefesimi dışarıdaki havaya bağladığımda soluk almam imkânsız hale gelmişti. Ciğerlerim o kadar havayı hareket ettirecek kadar güçlü değildi; bunu başarabilmem için göğsümün körük gibi olması gerekirdi. Yaptığım şey bir nehri içip bitirmeye ya da bir dağı kaldırmaya çalışmak gibi bir şeydi.</p>

    <p>O huzursuz sessizliğin içinde iki saat yol aldık. Güneş ağaçların tepesine dokunduğu sırada Ben nihayet derin bir soluk aldı ve onu patlarcasına geri verdi. Dizginleri elime tutuşturdu.</p>

    <p>Ona dönüp baktığımda ne kadar yaşlı olduğunu ilk defa fark ettim. Yaşının altmışa yaklaştığını evvelden beri biliyordum, ama onu daha önce hiç bu halde görmemiştim.</p>

    <p>“Orada annene yalan söyledim, Kvothe. Olup bitenlerin son kısmını gördü ve senin için endişelendi.” Konuşurken bakışları önümüzdeki arabadan ayrılmıyordu. “Ona gösteri amacıyla bir şey üzerinde çalıştığımızı söyledim. Annen çok iyi bir kadın. Yalandan fazlasını hak ediyor.”</p>

    <p>Istırap dolu, bitmek tükenmek bilmez bir suskunlukla uzun süre yol aldık. Buna rağmen sıranın ilerisiden, “Gritaş!” seslerinin yükseldiğini duyduğumda güneşin batmasına hâlâ bir iki saat vardı. Çimlik arazide giden arabanın sarsıntıları Ben’i daldığı karamsar düşüncelerden çıkardı.</p>

    <p>Etrafına bakınca güneşin hâlâ gökyüzünde olduğunu gördü. “Niye bu kadar erken duruyoruz? Yola ağaç mı devrilmiş?”</p>

    <p>“Gritaş.” İlerideki arabaların tepelerinden görülebilen taş kütlesini işaret ettim.</p>

    <p>“Ne?”</p>

    <p>“Bazen yolda onlardan bir tanesiyle karşılaştığımız olur.” Yol kenarındaki küçük ağaçların ardında yükselen gritaşı bir kez daha gösterdim. Çoğu gritaş gibi o da yaklaşık dört metre yüksekliğinde kaba bir dikdörtgen şeklinde yontulmuştu. Etrafında toplanmakta olan arabalar, onun kaskatı varlığı karşısında silik kalıyordu. “Onlara dikilitaş da denir, ama dik durmayıp yan yatmışlarla da karşılaştığımız oldu. Birine rastlayınca çok acelemiz yoksa o günlük mola veririz.” Gevezelik ettiğimin farkına vararak durdum.</p>

    <p>“Ben onları daha farklı bir isimle tanıyordum. Yoltaşları,” dedi Ben usulca. Yaşlı ve bitkin bir hali vardı. Kısa süre sonra sordu: “Bir gritaş bulunca neden durursunuz?”</p>

    <p>“Hep dururuz işte. Yolculuğumuza ara vermemiz için bir bahanedir.” Azıcık düşündüm. “Sanırım şans getirdiklerine inanılıyor.” Sohbeti sürdürmek, Ben’in ilgisini çekmek için söyleyecek daha fazla şeyim olsun isterdim, ama başka bir şey düşünemedim.</p>

    <p>“Olabilir tabii.” Ben eşekleri taşın öteki tarafındaki bir yere, diğer arabaların çoğundan uzağa yönlendirdi. “Akşam yemeği civarında yanıma gel. Konuşmamız gerek.” Bana bakmadan döndü ve Alfa’yı arabadan çözmeye başladı.</p>

    <p>Ben’i daha önce hiç bu halde görmemiştim. Aramızın bozulduğundan endişelenerek ebeveynlerimin arabasına koştum.</p>

    <p>Annemi yeni yakılmış bir ateşin önünde otururken buldum. Ateşi harlamak amacıyla içine çalı çırpı atıyordu. Arkasında oturan babamsa onun boynuna ve omuzlarına masaj yapmaktaydı. Koşan ayaklarımın sesini duyunca başlarını kaldırdılar.</p>

    <p>“Bu akşam yemeğimi Ben’le beraber yiyebilir miyim?”</p>

    <p>Annem önce babama, sonra da bana baktı. “Onu rahatsız etmen doğru olmaz, canım.”</p>

    <p>“O davet etti. Hemen gidersem kamp kurmasına yardım edebilirim.”</p>

    <p>Annem omuzlarını oynattı ve babam masaja devam etti. Annem bana gülümsedi. “Pekâlâ, ama geç saatlere kadar yanında kalma. Bana bir öpücük ver bakayım.” Kollarını uzattı, ben de ona sarıldım ve yanağından öptüm.</p>

    <p>Babam da beni öptü. “Gömleğini versene. Annen yemek hazırlarken bana yapacak bir iş çıkar.” Gömleğimi sıyırdı ve üzerindeki yırtıkları yokladı. “Bunun işi bitmiş.”</p>

    <p>Açıklama yapmak için bir şeyler gevelemeye başladım, ama babam beni susturdu. “Biliyorum, biliyorum, isteyerek olmadı. Bundan sonra daha dikkatli davranmaya çalış, yoksa gelecek sefere kendi gömleğini kendin dikersin. Sandığında yeni bir tane var. Oraya kadar gitmişken bir zahmet benim için de iğne iplik alıver.”</p>

    <p>Hemen arabanın arkasına koşup kendime yeni bir gömlek aldım. İğne iplik ararken annemin şarkı söylediğini işittim:</p>

    <blockquote class="siir">
      <p><em>“Akşamleyin güneş hızla batarken,</em></p>

      <p><em>Seni yukarılardan seyredeceğim</em></p>

      <p><em>Vakit geçip de sen geri dönmezken</em></p>

      <p><em>Aşkımı kalbime gömeceğim.”</em></p>
    </blockquote>

    <p>Babam ona karşılık verdi:</p>

    <blockquote class="siir">
      <p><em>“Akşamleyin ışıklar azalır</em></p>

      <p><em>Ayaklarım nihayet eve yollanır</em></p>

      <p><em>Rüzgâr söğütlerin arasında dolanır</em></p>

      <p><em>Ocağımızın ateşini söndürme ne olur.”</em></p>
    </blockquote>

    <p>Ben arabadan çıkarken babam annemi dramatik bir pozda kucaklamıştı ve onu öpüyordu. İğne ipliği yırtık gömleğimin yanına bırakıp bekledim. İyi bir öpücüktü. Babamı dikkatle izledim, çünkü gelecekte benim de bir bayanı öpmem gerekebileceğini biliyor, öyle bir durumda doğru düzgün bir iş çıkarmak istiyordum.</p>

    <p>O sırada babam beni fark etti ve annemi ayağa kaldırdı. “Gösteri için yarım peni borçlusunuz, bayım,” dedi gülerek. “Niye hâlâ buradasın, çocuk? Aynı yarım peni üzerine bahse girerim ki kafana bir soru takılmıştır.”</p>

    <p>“Gritaşlarda niye duruyoruz?”</p>

    <p>“Gelenek, oğlum,” dedi babam, gösterişle kollarını açarak. “Ve de batıl inanç. Zaten ikisi birbirinin aynısı değil midir? Hem şansımızın açılması için duruyoruz, hem de beklenmedik bir tatil herkesin hoşuna gittiği için.” Biraz duraksadı. “Onlar hakkında bildiğim bir şiir vardı. Nasıldı bakayım?..</p>

    <blockquote class="siir">
      <p><em>Uykumuzda bile çeketaş gibidir</em></p>

      <p><em>Gritaş yol kenarında dikilir</em></p>

      <p><em>Seni Fey’in derinliklerine alıp götürür</em></p>

      <p><em>Dere tepe demeden geçirir</em></p>

      <p><em>Gritaş bir şey bir şeydir.”</em></p>
    </blockquote>

    <p>Alt dudağına asılırken babamın gözleri birkaç saniyeliğine dalıp gitti. Sonunda başını iki yana salladı. “Son dizeyi bir türlü çıkartamadım. Zaten şiiri oldum olası sevmem. Müziğe dökülmeyen sözcükler nasıl hatırlanabilir ki?” Sözcükleri kendi kendine sessizce mırıldanırken alnı kırıştı.</p>

    <p>“Çeketaş nedir?” diye sordum.</p>

    <p>“Mıknatısın eski bir adıdır,” diye açıkladı annem. “Diğer tüm demirleri kendine çeken bir metal parçasıdır. Bir sene önce bir sergide görmüştüm.” Hâlâ kendi kendine bir şeyler söyleyen babama baktı. “Mıknatısı Peleresin’de görmüştük, öyle değil mi?”</p>

    <p>“Hımm? Ne?” Bu soru onu düşüncelerinden çekip aldı. “Evet. Peleresin’de.” Tekrar dudağına asılarak kaşlarını çattı. “Her şeyi unutsan bile şunu sakın unutma, oğlum: Şair, şarkı söyleyemeyen bir müzisyendir. Sözcükler dinleyicinin yüreğine dokunmadan önce aklına uğramalıdır ve bazı kimselerin aklı çok küçük birer hedeftir. Fakat dinleyici ne kadar küçük ya da inatçı bir akla sahip olursa olsun, müzik ne yapar eder onun yüreğine dokunur.”</p>

    <p>Annem kibar hanımefendilere yakışmayan bir ses çıkardı. “Seni gidi gösteriş budalası. Yaşlanıyorsun, hepsi bu.” Dramatik bir sesle iç geçirdi. “Ah, hayat ne tuhaftır; bir adamın yitirdiği ikinci şey hafızasıdır.”</p>

    <p>Babam gücenmiş bir poz takındıysa da annem ona aldırış etmeyerek bana dedi ki, “Kumpanyacıların gritaşlarda konaklamalarına sebep olan tek gelenek tembelliktir. O şiir şöyle bir şeydi galiba:</p>

    <blockquote class="siir">
      <p><em>Mevsim ne olursa olsun</em></p>

      <p><em>Düşerim yollara</em></p>

      <p><em>Yükümü bırakacak</em></p>

      <p><em>Bir amaç ararım</em></p>

      <p><em>İster mıknatısla, ister çeketaşla.”</em></p>
    </blockquote>

    <p>Annemin arkasına geçerken babamın gözlerinde karanlık bir parıltı vardı. “Yaşlı ha?” diye alçak sesle konuştu, annemin omuzlarına tekrar masaj yapmaya başlayarak. “Kadın, sana hatanı göstermeye niyetliyim.”</p>

    <p>Annem muzipçe tebessüm etti. “Bayım, ben de buna izin vermeye.”</p>

    <p>Onları muhabbetlerinde baş başa bırakmaya karar verip Ben’in arabasına yollanmıştım ki babamın arkamdan seslendiğini duydum. “Yarın öğle yemeğinden sonra gam çalışır mıyız? Ve de <em>Tinbertin</em>’in ikinci perdesini?”</p>

    <p>“Peki.” Hafif bir koşu tutturdum.</p>

    <p>Ben’in arabasına vardığımda Alfa ile Beta’yı çoktan çözmüştü ve onları tımar etmekle meşguldü. Kuru yaprakları giderek büyüyen bir dal ve çalı çırpı piramidiyle çevreleyerek bir kamp ateşi hazırladım. İşim bitince Ben’in oturduğu yere doğru döndüm.</p>

    <p>Yine sessizlik. Konuşmadan önce sözcüklerini özenle seçtiğini görür gibi oldum. “Babanın yeni şarkısı hakkında ne biliyorsun?”</p>

    <p>“Lanre hakkında olan mı?” diye sordum. “Pek bir şey değil. Babamı tanırsın. Şarkısı bitene kadar kimsenin duymasına izin vermez. Benim bile.”</p>

    <p>“Ben şarkının kendisinden bahsetmiyorum,” dedi Ben. “Arkasındaki hikâyeden bahsediyorum. Lanre’nin hikâyesinden.”</p>

    <p>Babamın geçen seneden beri topladığı düzinelerce hikâye üzerinde düşünerek genel bilgileri derlemeye çalıştım. “Lanre bir prensmiş,” dedim. “Veya bir kral. Önemli biri. Dünyadaki herkesten daha güçlü olmak istiyormuş. Güçlenmek için ruhunu satmış, ama bir şey ters gitmiş ve sonrasında delirmiş mi ne. Ya da sanırım bir daha uyuyamaz olmuş ve...” Ben’in başını sağa sola salladığını görünce durdum.</p>

    <p>“Ruhunu satmamış,” dedi Ben. “O dediğin saçmalığın daniskası.” Derin bir iç geçirdi; bu hareketi yüzünden söner gibi oldu. “Yanlış bir yol izliyorum. Babanın şarkısını boş ver. Hele bitirsin, ondan sonra konuşuruz. Lanre’nin öyküsünü bilmek sana yeni bir bakış açısı kazandırabilir.”</p>

    <p>Ben derin bir nefes alıp baştan başladı. “Diyelim ki altı yaşında ve aklı bir karış havada bir oğlun var. Çevresine ne kadar zarar verebilir?”</p>

    <p>Nasıl bir cevap beklediğinden emin olamadığım için duraksadım. Herhalde en iyisi basit bir yanıt olacaktı. “Fazla değil.”</p>

    <p>“Diyelim ki yaşı yirmi oldu, ama aklı hâlâ bir karış havada. Ne kadar tehlikelidir?”</p>

    <p>En bariz cevapta karar kıldım. “Öncekinden daha fazla. Ama hâlâ çok tehlikeli değildir.”</p>

    <p>“Peki ya eline bir kılıç verirsen?”</p>

    <p>Nihayet kafama dank etti ve gözlerimi kapadım. “Çok, çok daha fazla. Anlıyorum, Ben. Sahiden de anlıyorum. Güç iyidir hoştur ve aptallık genelde zararsızdır. Ama ikisinin bileşimi tehlikelidir.”</p>

    <p>“Ağzımdan aptal lafı hiç çıkmadı,” diye düzeltti Ben. “Sen akıllı birisin. Bunu ikimiz de biliyoruz. Fakat düşüncesiz davranabiliyorsun. Akıllı ama düşüncesiz bir insan çok ama çok tehlikeli olabilir. Dahası ben sana birbirinden tehlikeli bazı şeyler öğretiyorum.”</p>

    <p>Abenthy hazırlamış olduğum yığına baktı, sonra eline bir yaprak alıp bir şeyler mırıldandı ve çalı çırpının ortasında küçük bir alevin belirmesini seyretti. Bana doğru döndü. “Öyle basit bir şey yaparken bile kendini öldürebilirdin.” Keyifsizce bir tebessüm etti. “Veya rüzgârın adını ararken.”</p>

    <p>Başka bir şey daha diyecek gibi oldu, ama sonra durdu ve ellerini yüzüne sürttü. Derin bir iç geçirirken tüm enerjisini harcamış gibiydi. Ellerini çektiğinde yüzü bitkin bir haldeydi. “Yaşın kaçtı bakayım?”</p>

    <p>“Gelecek ay on iki olacağım.”</p>

    <p>Başını iki yana salladı. “Bunu unutmak öyle kolay ki. Hiç yaşına uygun davranmıyorsun.” Eline bir dal parçası alıp ateşi dürttü. “Üniversite’ye girdiğimde on sekizimdeydim,” dedi. “Senin şimdi bildiklerin kadarını öğrenmem ancak yirmi yaşımda mümkün oldu.” Gözlerini ateşe dikti. “Üzgünüm, Kvothe. Bu gece yalnız kalmak istiyorum. Biraz düşünmem lazım.”</p>

    <p>Sessizce kafa salladım. Arabasına gittim, üç ayaklı ocağına ilaveten çaydanlık, su ve çay buldum. Bunları ona götürüp usulca yanına bıraktım. Ona arkamı döndüğümde Ben hâlâ ateşe bakıyordu.</p>

    <p>Ailemin beni bir süre daha beklemediğini bildiğimden ormana girdim. Benim de düşünmem gerekenler vardı. Ben’e en azından bu kadarını borçluydum. Keşke elimden daha fazlası gelseydi.</p>

    <p class="paragraf">Ben’in eski normal, neşeli haline dönmesi tam bir dönüyü buldu. Ama o zaman bile ilişkimiz eskisi gibi olmadı. Hâlâ sıkı birer dosttuk, lakin aramızda bir mesafe vardı ve kendini kasıtlı olarak benden uzak tuttuğunu görebiliyordum.</p>

    <p>Dersler durma noktasına geldi. Daha yeni yeni başladığım simya çalışmalarıma bir son vererek beni kimyayla sınırlandırdı. Sigaldri öğretmeyi ise tamamen reddetti. Bu da yetmezmiş gibi sempati derslerinde sadece benim için güvenli olduğunu düşündüğü konulara yer verdi.</p>

    <p>Bu gecikmelere bozulsam da dilimi tuttum. Sorumluluk sahibi ve bilinçli olduğumu gösterirsem Ben’in zamanla rahatlayacağına ve aramızın normale döneceğine inancım tamdı. Biz bir aileydik ve aramızdaki bir sorunun önünde sonunda çözüleceğini biliyordum. Tek gereken zamandı.</p>

    <p>Zamanımızın hızla azaldığının farkında değildim.</p>
  </div>
</body>
</html>
