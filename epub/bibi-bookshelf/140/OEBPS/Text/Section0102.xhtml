<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Doksan İkinci Bölüm</h1>

    <h2 class="baslik_2 sigil_not_in_toc">Yaşatan Müzik</h2>

    <p>“Herhalde şimdilik bu kadar yeter,” dedi Kvothe, Tarihçi’ye kalemi bırakmasını işaret ederek. “Üzerine hikâyenin inşa edileceği bir temel atmış olduk.”</p>

    <p>Kvothe ayağa kalktı ve omuzlarını yuvarlayıp gerindi. “Yarın en sevdiğim kısımlardan bazılarını anlatacağım. Alveron mahkemesine yaptığım yolculuk. Ademlerden dövüşmeyi öğrenmem. Felurian...” Eline temiz bir keten bez alıp Tarihçi’ye doğru döndü. “Yatmadan önce bir şeye ihtiyacın var mı?”</p>

    <p>Kibarca kovulduğunu bilen Tarihçi başını iki yana salladı. “Teşekkürler, hayır. Böyle iyi.” Her şeyini yassı deri çantasına doldurdu ve yukarıdaki odasına yollandı.</p>

    <p>“Sen de, Bast,” dedi Kvothe. “Ortalığı ben toparlarım.” Öğrencisinin itirazını daha başlamadan önlemek için eliyle onu kışkışlar gibi yaptı. “Git. Yarın anlatacaklarım üzerinde düşünmem gerek. Biliyorsun, hikâyeler kendi kendilerini yazmaz.”</p>

    <p>Omuz silken Bast da oradan ayrıldı. Merdivenden yukarı çıkarken ayakları tahta basamaklarda sert gıcırtılar çıkarıyordu.</p>

    <p>Kvothe her gece yaptığı işe koyuldu. Dev taş şöminedeki külleri bir kürek yardımıyla topladı ve yarınki ateş için odun getirdi. Yoltaşı tabelasının yanındaki fenerleri söndürmek maksadıyla dışarı çıktı, fakat akşamın daha erken saatlerinde onları yakmayı unuttuğunu gördü. Hanın kapısını kilitledi, biraz düşündükten sonra sabah erken kalkacak olursa Tarihçi’nin dışarı çıkabilmesi için anahtarı kapıda bıraktı.</p>

    <p>Ardından sistematik bir beceriyle çalışarak yerleri süpürdü, masaları yıkadı, barı sildi. En sona şişeleri parlatmak kaldı. Elleri çalışırken geçmişi hatırlayan gözleri uzaklara dalıp gitti. Ne mırıldandı, ne de ıslık çaldı. Şarkı da söylemedi.</p>

    <p class="paragraf">Odasında huzursuzca gezinen Tarihçi yorgun olmasına rağmen uykuya dalamayacak kadar tasalı bir enerjiyle doluydu. Bitmiş sayfaları çantasından çıkartıp ahşap komodinin çekmecelerinden birine güvenle yerleştirdi. Ardından tüm kalem uçlarını temizleyip kurumaya bıraktı. Omzundaki sargıyı dikkatle çözdü, pis kokulu şeyi lazımlığa atıp kapağını kapadı ve omzunu leğende yıkadı.</p>

    <p>Esneyerek pencereye gitti ve küçük kasabaya baktı, fakat görülecek bir şey yoktu. Etrafta ne bir ışık, ne de bir hareket mevcuttu. Pencereyi azıcık aralayarak temiz sonbahar havasının içeri girmesine izin verdi. Ardından perdeleri çekti, yatmaya hazırlık yaparak soyundu ve giysilerini bir sandalyenin arkasına bıraktı. Son olarak boynundaki minyatür demir tekeri çıkartıp komodinin üstüne koydu.</p>

    <p>Yatağındaki örtüyü kaldırınca nevresimlerin gün içinde değiştirilmiş olduğunu görüp şaşırdı. Keten çarşaf tertemizdi ve mis gibi lavanta kokuyordu.</p>

    <p>Tarihçi kısa bir tereddüdün ardından odasının kapısına gidip onu kilitledi. Anahtarı komodinin üstüne bıraktı, sonra kaşlarını çatarak demir tekeri aldı ve tekrar boynuna geçirdi. Bu da bittikten sonra feneri söndürüp yatağa girdi.</p>

    <p>Neredeyse bir saat boyunca hoş kokulu yatağında sağa sola dönerek uykusuzca yattı. Nihayet iç geçirip örtüyü üzerinden attı. Bir kükürt başlı kibritle feneri yeniden yaktı ve yataktan çıktı. Pencerenin yanındaki ağır komodine kadar gidip onu itti. Komodin ilk başta kıpırdamadı, fakat daha da yüklenince adam onu düzgün tahta zeminde kaydırmayı becerdi.</p>

    <p>Bir dakika sonra komodin kapının arkasında duruyordu. Tarihçi yatağa geri döndü, feneri söndürdü ve kısa zamanda derin, huzurlu bir uykuya daldı.</p>

    <p class="paragraf">Tarihçi yüzüne bastıran yumuşak bir şeyle uyandığında oda zifiri karanlıktı. Adam bir kaçma çabasından ziyade refleks gereği çılgınca debelendi. Bağırışları ağzını sıkıca kapatan el sebebiyle boğuk çıkıyordu.</p>

    <p>İlk paniğin ardından sessiz ve hareketsiz kaldı. Burnundan hızla nefes alıp vererek ve gözleri kocaman açılmış bir halde bekledi.</p>

    <p>“Benim,” diye elini çekmeden fısıldadı Bast.</p>

    <p>Tarihçi boğuk bir şeyler dedi.</p>

    <p>“Konuşmamız gerek.” Bast yatağın yanına diz çökerken gözlerini battaniyenin altındaki, Tarihçi’nin yarattığı karanlık suretten ayırmadı. “Feneri yakacağım ve sen de yüksek bir ses çıkarmayacaksın, tamam mı?”</p>

    <p>Tarihçi kafa salladı. Bunun hemen ardından yanan bir kibrit odayı loş bir ışıkla ve kükürdün geniz yakıcı o kokusuyla doldurdu. Sonra daha yumuşak bir fener ışığı yandı. Bast parmaklarını yaladı ve kibritin başını sıkıp söndürdü.</p>

    <p>Tarihçi biraz titreyerek yatağında doğrulup oturdu ve sırtını duvara yasladı. Göğsü çıplak olduğundan utanmışçasına battaniyeyi belinin etrafında topladı ve kapıya bir göz attı. Ağır komodin hâlâ oradaydı.</p>

    <p>Bast adamın bakışlarını takip etti. “Bize pek güvenmiyorsun galiba,” dedi alay edercesine. “Umarım yerleri çizmemişsindir. Kvothe o tür şeylere çok kızar.”</p>

    <p>“Buraya nasıl girdin?” diye bilmek istedi Tarihçi.</p>

    <p>Bast ellerini adamın başına doğru hızla ileri geri salladı. “Sus!” diye tısladı. “Sessiz olmak zorundayız. Kulakları bir şahininkiler gibidir.”</p>

    <p>“Nasıl...” diye usulca başladı Tarihçi, sonra durdu. “Şahinlerin kulakları olmaz ki.”</p>

    <p>Bast ona şaşkın gözlerle baktı. “Ne?”</p>

    <p>“Bir şahininkiler gibi kulakları olduğunu söyledin. Bu çok saçma bir laf.”</p>

    <p>Bast kaşlarını çatarak boş verircesine elini salladı. “Ne demek istediğimi anladın. Buraya geldiğimi bilmemeli.” Yatağın kenarına ilişti ve dalgın bir ifadeyle pantolonunu düzeltti.</p>

    <p>Tarihçi belinin etrafındaki battaniyeyi kavradı. “Niye buradasın?”</p>

    <p>“Dediğim gibi, konuşmamız gerek.” Tarihçi’ye ciddiyetle baktı. “Niçin burada bulunduğun hakkında.”</p>

    <p>“Bu benim işim,” dedi Tarihçi asabice. “Hikâyeler toplarım. Fırsat bulduğumda da tuhaf söylentileri araştırır ve içlerinde bir doğruluk payı olup olmadığına bakarım.”</p>

    <p>“Meraktan soruyorum; nasıl bir söylenti duydun da buraya geldin?” diye sordu Bast.</p>

    <p>“Denilenlere göre bir gün körkütük sarhoş olmuşsun ve bir arabacıyla konuşurken ağzından bir şeyler kaçırmışsın,” dedi Tarihçi. “Yani oldukça dikkatsiz davranmışsın.”</p>

    <p>Bast adamı acıyan gözlerle süzdü. “Bana bir bak,” dedi bir çocukla konuşurcasına. “Düşün. Arabacının teki beni sarhoş edebilir mi? Beni?”</p>

    <p>Tarihçi ağzını açtı. Kapadı. “Öyleyse...”</p>

    <p>“O adam şişeye sokup denize saldığım bir mesajdı. Aslında pek çok mesajımdan biriydi. Sen onu bulup buraya gelen ilk insan oldun, hepsi bu.”</p>

    <p>Tarihçi bu yeni bilgiyi sindirmek için bir müddet duraksadı. “İkinizin burada saklandığınızı sanıyordum.”</p>

    <p>“Oh, saklanmasına saklanıyoruz,” dedi Bast buruk bir sesle. “Hatta öyle güzel saklanıyoruz ki Kvothe resmen kaybolup gidiyor.”</p>

    <p>“Böyle bir yerde canının sıkılması doğal,” dedi Tarihçi. “Ama açıkçası ustanın moralinin bozuk olması neden böyle davranmanı gerektiriyor anlamıyorum.”</p>

    <p>Bast’ın gözleri öfkeyle parladı. “Hem de öyle bir gerektiriyor ki!” dedi sıkılı dişlerinin arasından. “Ortada bozuk bir moralden çok daha fazlası var, seni gidi cahil, sefil <em>anhaut-fehn.</em> Bu yer onu öldürüyor.”</p>

    <p>Bast’ın bu çıkışı karşısında Tarihçi’nin beti benzi attı. “Ben... öyle demek...”</p>

    <p>Bast gözlerini kapayıp derin bir nefes aldı. Sakinleşmeye çalıştığı belliydi. “Neler olduğunu anlamıyorsun,” dedi Tarihçi ile olduğu kadar kendi kendine de konuşur gibi. “Zaten o yüzden buradayım; açıklamak için. Aylardır birinin çıkagelmesini bekliyordum. Herhangi birinin. Eski düşmanların öç almak için ortaya çıkmaları bile onun böyle eriyip gitmesinden iyidir. Ama senin gelmen umduğumdan da iyi oldu. Sen tam da onun ihtiyaç duyduğu şeysin.”</p>

    <p>“Ne ihtiyacı?” diye sordu Tarihçi. “Daha sorunun ne olduğunu bile anlayabilmiş değilim.”</p>

    <p>“Nasıl desem... Maskeci Martin’in öyküsünü hiç duydun mu?” Tarihçi başını iki yana salladı ve Bast hüsranla iç geçirdi. “Peki ya oyunlar? <em>Hayalet ve Kaz Kafalı Kız</em> ya da <em>Yarım Penilik Kral</em>’ı izledin mi?” Tarihçi kaşlarını çattı. “Hani kralın tacını bir öksüze sattığı oyunu mu diyorsun?”</p>

    <p>Bast kafa salladı. “Ve çocuk ilkinden daha iyi bir kral olur. Kaz kafalı kız ise bir kontes gibi giyinir ve herkes onun zarafetiyle cazibesine hayran kalır.” İstediği sözcükleri bulmaya çalışırken biraz tereddüt etti. “Görüyorsun ya, <em>görünmek</em> ile <em>olmak</em> arasında köklü bir bağ vardır. Her Fey çocuğu bunun farkındadır, ama siz faniler değilsiniz. Bizler bir maskenin ne kadar tehlikeli olduğunu biliriz. Çünkü zaman içinde göründüğümüz kişiye dönüşürüz.”</p>

    <p>Tanıdık bir konuya değinildiğini fark eden tarihçi bir nebze gevşedi. “Temel psikolojiden bahsediyorsun. Bir dilenciye güzel bir kıyafet giydirirsen insanlar ona bir soyluymuş gibi muamele ederler ve o da zamanla beklentileri karşılamaya başlar.”</p>

    <p>“Bu söylediğin işin sadece çok ufak bir kısmı,” dedi Bast. “Gerçek çok daha derinlere uzanıyor. Hani...” Bir süreliğine bocaladı. “Hani herkes kendi kafasının içinde kendisi hakkında bir öykü anlatır. Daima. Sürekli. Bu öykü seni olduğun kişi yapar. Kendimizi o öyküye dayanarak şekillendiririz.”</p>

    <p>Tarihçi kaşlarını çatarak ağzını açtı, fakat Bast onu durdurmak için bir elini kaldırdı. “Hayır, dinle. Şimdi buldum. Diyelim ki utangaç, mütevazı bir kızla tanıştın. Ona güzel olduğunu söylersen belki bu onun hoşuna gider ama sana inanmaz. Olsa olsa sadece sana güzel göründüğünü düşünür.” Bast omuz silkti. “Ve bazen bu kadarı yeterlidir.”</p>

    <p>Sonra gözleri parladı. “Ama onu inandırmanın daha iyi bir yolu vardır. Ona güzel olduğunu <em>gösterirsin.</em> Gördüğün güzelliği gözlerinle ona geri yansıtırsın, ellerini dua edercesine onun üzerinde gezdirirsin. Bunu başarmak zordur, hem de çok zor. Ama kız nihayet sana inandığında...” Bast heyecanlı bir işaret yaptı. “Kendi kafasında anlattığı öykü bir anda değişiverir. Kız dönüşüm geçirir. Artık sadece güzel olarak <em>görünmüyordur.</em> Güzeldir, işte o kadar.”</p>

    <p>“O da ne demek?” diye çıkıştı Tarihçi. “Saçmalamaya başladın.”</p>

    <p>“Sende beni anlayacak kafa yok da ondan,” diye adamı tersledi Bast. “Yine de ne kastettiğimi tahmin edebilirsin. Kvothe’nin bugün ne dediğini düşün. İnsanlar onu bir kahraman olarak görmüşler ve o da bu rolü oynamış. Rolünü bir maske gibi taşımış ve zamanla o role iyice inanmış. Rolü gerçek olmuş. Ama şimdi...” Cümlesini yarım bıraktı.</p>

    <p>“Şimdi insanlar onu bir hancı olarak görüyorlar,” dedi Tarihçi.</p>

    <p>“Hayır,” dedi Bast usulca. “İnsanlar bir sene önce onu bir hancı olarak görüyorlardı. Herkes gittikten sonra yüzündeki maskeyi çıkarıp bir kenara bırakıyordu. Artık o <em>kendisini</em> bir hancı olarak görüyor, üstelik de başarısız bir hancı. Cob ile diğerleri hana geldikleri zaman nasıl davrandığını gördün. Bu gece barın arkasında silik bir gölge vardı, o kadar. Eskiden rol yapardı, oysa ki şimdi...”</p>

    <p>Bast bu sözlerin ardından heyecanla başını kaldırdı. “Ama sen onun tam da ihtiyacı olan şeysin. Ona eski halini hatırlatabilirsin. Aylardan beri onu hiç bu kadar canlı görmemiştim. Başarabileceğini biliyorum.”</p>

    <p>Tarihçi biraz kaşlarını çattı. “Ben o kadar emin değilim.”</p>

    <p>“İşe yarayacak,” dedi Bast hevesle. “Birkaç ay önce benzer bir şey denedim. Anılarını yazmaya başlaması için onu ikna ettim.”</p>

    <p>Tarihçi heyecanlandı. “Anılarını mı yazdı?”</p>

    <p>“Yazmaya <em>başladı,</em>” dedi Bast. “Öyle heyecanlıydı ki. Günlerce bunu konuştu. Hikâyesine nereden başlaması gerektiğini düşünüyordu. Yazmaya başladığı ilk gecenin sonunda tekrar eski haline dönmüştü. Sanki boyu bir metre uzamıştı ve omuzlarında şimşekler dans ediyordu.” İç geçirdi. “Ama bir şey oldu. Ertesi gün yazdıklarını okudu ve morali iyice bozuldu. Onun okuduğu en kötü şey olduğunu iddia etti.”</p>

    <p>“Peki yazdığı sayfalara ne oldu?”</p>

    <p>Bast elleriyle hayali kâğıtları buruşturup atarmış gibi yaptı.</p>

    <p>“Kâğıtlarda ne yazıyordu ki?” diye sordu Tarihçi.</p>

    <p>Bast başını iki yana salladı. “Onları çöpe atmadı. Sadece bir kenara kaldırdı. Aylardır masasının üstünde duruyorlar.”</p>

    <p>Tarihçi’nin merakı neredeyse elle tutulacak denli arttı. “Acaba onları...” Parmaklarını oynattı. “Bilirsin işte, ödünç alsan olur mu?”</p>

    <p>“<em>Anpauen.</em> Hayır.” Bast’ın yüzünde bir dehşet ifadesi belirdi. “Kendi yazdıklarını okuyunca çok öfkelendi.” Biraz ürperdi. “Cidden kızdığı zaman nasıldır bilmiyorsun. Böyle bir konuda arkasından iş çevirecek değilim.”</p>

    <p>“En iyisini sen bilirsin,” dedi Tarihçi kuşkuyla.</p>

    <p>Bast hevesle kafa salladı. “Aynen öyle. Bu yüzden seninle konuşmaya geldim. Çünkü en iyisini ben bilirim. Onu karanlık şeylere odaklanmaktan alıkoymalısın. Yoksa...” Bast omuz silkti ve az önceki buruşturup atma hareketini yineledi.</p>

    <p>“Ama ben onun hayat hikâyesini yazıyorum. <em>Gerçek</em> hikâyeyi,” dedi Tarihçi çaresizce. “Karanlık kısımlar olmadan bu saçma sapan bir p...” Sözcüğün devamını getirmeyerek gözlerini kaçırdı.</p>

    <p>Bast bir rahibi küfrederken yakalamış bir çocuk misali sırıttı. “Devam et,” diye cesaret verdi. Gözleri neşe dolu, sert, bir o kadar da ürkünçtü. “Söyle.”</p>

    <p>“Saçma sapan bir peri masalına benzer,” diye tamamladı Tarihçi, kâğıt kadar ince ve solgun bir sesle.</p>

    <p>Bast kocaman gülümsedi. “Siz insanlar biz Feylere peri deyip geçiyorsunuz, ama hiçbir şey bildiğiniz yok. Hikâyelerimizin karanlık yanlarının olmadığını sanıyorsunuz. Ama tüm bunlar bir yana, bu <em>sahiden de</em> bir peri masalı, çünkü onu benim için kaleme alıyorsun.”</p>

    <p>Sertçe yutkunan Tarihçi kendini biraz toparlamış gibiydi. “Demek istediğim onun gerçek bir hikâye anlattığı ve o tür hikâyelerin nahoş kısımlarının da olduğuydu. Hatta onunkinde diğer pek çoğundan fazla olsa gerek. Başından geçenler düşünüldüğünde...”</p>

    <p>“Ona bu kısımları unutturamayacağının farkındayım,” dedi Bast. “Ama onları çabucak geçmesini sağlayabilirsin. Güzel şeylere odaklanmasına yardımcı ol: maceralarına, kadınlara, dövüşlere, seyahatlerine, müziğine...” Ansızın durdu. “Şey... müzik olmasın. Onu hiç sorma. Tabii bir de artık niye sihir yapamadığını.”</p>

    <p>Tarihçi kaşlarını çattı. “İyi de neden? Müziği...”</p>

    <p>Bast’ın suratı asıktı. “Sorma işte,” diye noktayı koydu. “Bunlar faydalı konular değil. Aşağıda oturduğumuz sırada seni bir kez durdurdum,” diyerek Tarihçi’nin omzunu manalı bir hareketle sıktı, “çünkü ona sempatisinin niçin işlemediğini soracaktın. Sormaman gerektiğini bilmiyordun. Artık biliyorsun. Onun yerine kahramanlıklarının, yaptığı kurnazlıkların üzerinde yoğunlaş.” Ellerini salladı. “İşte o tür şeyler.”</p>

    <p>“Kvothe’yi o veya bu yöne çekmek bana düşmez,” diye direndi Tarihçi. “Ben bir kâtibim. Burada hikâye için bulunuyorum. Zaten önemli olan da odur.”</p>

    <p>“Yemişim hikâyeni,” diye parladı Bast. “Dediğimi aynen yapacaksın, yoksa seni bir dal parçası gibi ortadan ikiye bölerim.”</p>

    <p>Tarihçi dondu kaldı. “Yani senin için çalıştığımı mı söylüyorsun?”</p>

    <p>“Bana ait olduğunu söylüyorum.” Bast’ın yüz ifadesi çok ciddiydi. “Hem de iliklerine kadar. Seni buraya amaçlarıma hizmet etmen için çektim. Masamda yemek yedin ve hayatını kurtardım.” Tarihçi’nin çıplak göğsünü işaret etti. “Sana üç farklı koldan sahibim. Bu da seni tamamen bana ait kılar. Emellerimin maşasısın ve ne dersem onu yapacaksın.”</p>

    <p>Tarihçi yüzündeki ifadeyi sertleştirerek çenesini biraz kaldırdı. “Uygun bulduğum gibi davranacağım,” dedi elini çıplak göğsüne dayalı duran metal parçasına doğru yavaşça götürerek.</p>

    <p>Bast’ın gözleri önce aşağı baktı, sonra tekrar adamın yüzüne doğru çevrildi. “Bir tür oyun oynadığımı mı sanıyorsun?” Yüzünde hayret dolu bir ifade mevcuttu. “Demirin seni koruyacağını mı zannediyorsun?” Öne doğru eğilerek Tarihçi’nin elini tokatladı ve o daha en ufak bir harekette bulunmadan koyu renkli metal halkayı kavrayıverdi. Kolu bir anda kasıldı ve gözlerini acıyla sımsıkı yumdu. Onları tekrar açtığında ikisi de derin suların ya da kararan havanın koyu maviliğine bürünmüştü.</p>

    <p>Bast suratını Tarihçi’ninkine yaklaştırdı. Kâtip panikleyerek yataktan yan yan kaçmaya çalıştı, fakat Bast onu omzundan tutup bırakmadı. “Sözlerime kulak ver, insancık,” diye tısladı. “Beni maskemle karıştırma. Suyun durgun yüzeyine bakarken aşağılardaki derin, soğuk karanlığı unutma.” Demir halkayı daha da sıkarken elinin eklemleri çıtırdadı. “Beni iyi dinle. Bana zarar veremezsin. Bana karşı gelemezsin. Benden kaçıp saklanamazsın.”</p>

    <p>Konuştukça gözlerinin rengi soldu, ta ki berrak öğle gökyüzünün saf mavisini alana dek. “İçimdeki tüm tuz üzerine yemin ederim: Arzularıma karşı gelirsen, kısacık, fani ömrünün geri kalanı bir sefalet orkestrası şeklinde geçer. Taş, meşe ve karaağaç üzerine yemin ederim: Seninle oyuncak gibi oynarım. Kendimi göstermeden seni takip eder ve bulduğun her neşe kıvılcımını söndürürüm. Bir kadının dokunuşunu, anlık bir huzuru, rahat bir soluğu bir daha asla tadamazsın.”</p>

    <p>Bast’ın gözleri artık yıldırımın o solgun mavi beyaz rengindeydi. Sesi sıkı ve haşin çıkıyordu. “Ve de gece göğünün ve hiç durmayan ayın üzerine yemin ederim: Ustamı ümitsizliğe sürüklersen seni ortadan ikiye yarar ve bir çocuğun önündeki çamur birikintisiyle oynaması gibi içindekileri etrafa saçarım. Bağırsaklarından keman yapar, sana onu çaldırırken ben de önünde dans ederim.”</p>

    <p>Bast suratlarının arasındaki mesafe birkaç santime inene kadar adama sokulmayı sürdürdü. Gözleri opal taşı kadar, gökteki dolunay kadar beyazdı. “Sen mürekkep yalamış bir insansın. İblis diye bir şey olmadığını bilirsin.” Korkunç bir ifadeyle tebessüm etti. “Sadece benim türüm vardır.” Tarihçi’ye daha da yaklaştı; adam artık onun nefesindeki çiçek kokularını alabiliyordu. “Benden korkman gerektiği kadar korkmuyorsun. Aklın o kadarına yetmiyor. Beni yaşatan müziğin daha ilk notasını bile bilmiyorsun.”</p>

    <p>Bast kendini Tarihçi’den geri çekti ve yataktan bir iki adım uzaklaştı. Mumun yarattığı titrek ışığın hemen kenarında durup bir elini açtı. Demir halka avucundan düşerek yere çarptı ve donuk bir sesle çınladı. Bast kısa bir süre bekleyip yavaş, derin bir nefes aldı. Ellerini saçlarında gezdirdi.</p>

    <p>Tarihçi bembeyaz ve kan ter içindeki bir yüzle yerinde kaldı.</p>

    <p>Bast eğildi ve demir halkayı kopuk ipinden tutup kaldırdı. Atik parmaklarla ipi çabucak bağladı. “Bak, seninle arkadaş olmamamız için hiçbir sebep yok,” dedi sakin bir sesle ve kolyeyi Tarihçi’ye uzattı. Gözleri tekrar insan mavisiydi; tebessümü sıcak ve cezbediciydi. “İkimizin de istediğini elde etmesi mümkün. Sen hikâyene kavuşacaksın. Kvothe onu sana anlatacak. Hakikati öğreneceksin. O da gerçekte kim olduğunu hatırlayacak. Böylece herkes kazanacak ve mutlu mesut kendi yolumuza gideceğiz.”</p>

    <p>Tarihçi titreyen bir elle uzanıp kolyenin ipi kavradı. “Peki sen ne elde edeceksin?” diye kuru bir fısıltıyla sordu. “Tüm bunlardan kazanmak istediğin nedir?”</p>

    <p>Bast bu soruya hazırlıksız yakalanmış gibiydi. O akıcı zarafetini kaybederek kısa bir süreliğine hareketsiz ve şaşkın durdu. Sanki her an gözyaşlarına boğulabilirdi. “Ne mi istiyorum? Reshimi geri istiyorum.” Sesi alçak ve titrekti. “Onu eskiden olduğu gibi görmek istiyorum.”</p>

    <p>Sıkıntılı bir sessizlik yaşandı. Bast elleriyle yüzünü ovuşturup sertçe yutkundu. “Burada çok fazla kaldım,” dedi ansızın ve pencereye gidip onu açtı. Bir ayağını pervazın üstünden atıp duraksadı ve tekrar Tarihçi’ye baktı. “Uyumadan önce sana bir şey getirmemi ister misin? Bir takke? Daha fazla battaniye?”</p>

    <p>Tarihçi sersemlemiş bir halde başını iki yana salladı. Bast adama el sallayarak veda etti ve pencereden çıkıp onu arkasından nazikçe kapadı.</p>
  </div>
</body>
</html>
