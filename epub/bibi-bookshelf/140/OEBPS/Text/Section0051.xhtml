<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kırk Birinci Bölüm</h1>

    <h2 class="baslik_2 sigil_not_in_toc">Dost Kanı</h2>

    <p>Ertesi sabah erkenden kalktım, elimi yüzümü yıkadım ve Yemekhane’ye gidip karnımı doyurdum. Sonra da öğleyin yiyeceğim kırbaçtan önce yapacak bir şeyim olmadığından, Üniversite’de boş boş dolandım. Birkaç eczane ve şişe dükkânı dolaştım, bakımlı bahçeleri ve parkları hayranlıkla gezdim.</p>

    <p>Sonunda geniş bir avludaki bir taş banka çöktüm. Üretken bir şey düşünemeyecek kadar gergin olduğumdan, öylece oturarak güzel havanın tadını çıkardım ve rüzgârda uçuşan tek tük atık kâğıtları seyrettim.</p>

    <p>Fazla zaman geçmeden Wilem ağır adımlarla çıkageldi ve davet edilmeyi beklemeksizin yanıma oturdu. Cealdimlilere has kara saçları ve gözleri, onu Simmon’la benden daha büyük gösterse de adamlığa henüz alışamamış bir oğlanın sıkıntılı tavırlarına sahipti.</p>

    <p>“Endişeli misin?” diye sordu Siaru aksanının sert vurgularıyla.</p>

    <p>“Aslına bakarsan düşünmemeye çalışıyorum,” dedim.</p>

    <p>Wilem homurdandı. Birkaç dakika boyunca ikimiz de önümüzden gelip geçen öğrencileri sessiz sedasız izledik. Bunlardan birkaçı sohbetlerine ara vererek birbirlerine beni işaret ettiler.</p>

    <p>Bu ilgiden kısa zamanda sıkıldım. “İşin var mı?” diye sordum.</p>

    <p>“Oturuyorum,” dedi kısaca. “Nefes alıyorum.”</p>

    <p>“Zekice. Niçin Gizemiye’de olduğunu görebiliyorum. Önümüzdeki bir saat içinde demek istedim.”</p>

    <p>Omuz silkip bana beklenti dolu gözlerle baktı.</p>

    <p>“Bana Arwyl Hoca’nın nerede olduğunu gösterir misin? O... iş bittikten sonra uğramamı söyledi de.”</p>

    <p>“Elbette,” deyip avlunun dışarıya açılan geçitlerinden birini işaret etti. “Revir, Arşiv’in öteki tarafında kalıyor.”</p>

    <p>Arşiv’i teşkil eden kocaman ve penceresiz blokun etrafından dolandık. Wilem bir yeri gösterdi. “İşte Revir şurası.” Garip bir tarzda inşa edilmiş büyük bir binaydı. Fakülte’nin daha uzun, daha az yer kaplayan bir kopyası gibiydi.</p>

    <p>“Düşündüğümden büyükmüş,” diye mırıldandım. “Tüm bu bina tıp eğitimi için mi?”</p>

    <p>Başını iki yana salladı. “Asıl işleri hastaları tedavi etmektir. Parası yoksa bile kimseyi geri çevirmezler.”</p>

    <p>“Sahi mi?” Arwyl Hoca’yı düşünerek tekrar Revir’e baktım. “Şaşırtıcı.”</p>

    <p>“Parayı <em>peşinen</em> almazlar,” diye düzeltti Wilem. “İyileştiğinde...” deyip duraksadı, <em>iyileşirsen</em> imasını açıkça anladım. “Borcunu ödersin. Paran yoksa çalışırsın, ta ki...” Yine duraksadı. “<em>Sheyem</em> anlamına gelen sözcük neydi?” diye sordu, ardından avuçlarını birleştirdi ve ellerinin birer kenarını birbirine yapışık tutarak onları açıp kapadı. “Kitap mı?” diye tahmin yürüttüm.</p>

    <p>Başını iki yana salladı. “Hayır. <em>Sheyem.</em>” Sözcüğü vurgulayarak hareketi tekrarladı.</p>

    <p>“Ah,” diyerek hareketini taklit ettim. “Kapatmak.”</p>

    <p>Kafa salladı. “Revir’e olan borcunu <em>kapatana</em> kadar çalışırsın. Çok az insan borcunu ödemeden gider.”</p>

    <p>Ciddi bir sesle kıkırdadım. “Bak buna şaşırmadım. Kanının birkaç damlasına sahip bir gizemciden kaçmanın anlamı ne?”</p>

    <p>Sonunda başka bir avluya çıktık. Ortasında bir bayrak direği, onun altında da yine bir taş bank bulunuyordu. Bir saat kadar sonra direğe kimin bağlanacağını tahmin etmeme gerek yoktu. Yüz kadar öğrenci boş boş etrafta gezinerek ortama bir şenlik havası katıyordu.</p>

    <p>“Genelde bu kadar kalabalık olmaz,” dedi Wilem özür dilercesine. “Ama hocalardan bazıları derslerini iptal ettiler.”</p>

    <p>“Herhalde Hemme ile Brandeur’dur.”</p>

    <p>Wilem kafa salladı. “Hemme biraz kindardır.” Çok hafif kaçan bu açıklamayı vurgulamasına duraksadı. “Tüm zümresiyle birlikte burada olacak.” <em>Zümre</em> sözcüğünü daha yavaş telaffuz etmişti. “Kullandığım sözcük doğru muydu? Zümre?”</p>

    <p>Ben kafa sallayınca Wilem’in yüzünde hoşnut bir ifade belirdi. Sonra kaşlarını çattı. “Aklıma dilinizle ilgili bir şey geldi. İnsanlar bana ikide bir Tinuë yolunu soruyorlar. Durmadan diyorlar ki, ‘Tinuë yolu ne âlemde?’ Bu ne anlama geliyor?”</p>

    <p>Gülümsedim. “Deyimsel bir ifade sadece. Deyim sözcüğünün anlamıysa...”</p>

    <p>“Deyim nedir biliyorum,” diye sözümü kesti Wilem. “Ben sadece o deyimin anlamanı merak ettim.”</p>

    <p>“Ah,” dedim biraz utanarak. “Karşındakini selamlamak için kullanılır, hepsi bu. ‘Günün nasıl geçiyor?’ ya da ‘Nasıl gidiyor?’ diye sormaya benzer.”</p>

    <p>“Son söylediğin de bir deyim,” diye homurdandı Wilem. “Diliniz saçmalıklarla dolu. Birbirinizi nasıl anlayabiliyorsunuz bilmiyorum. Nasıl <em>gidiyor?</em> Ne nereye gidiyor?” Başını sağa sola salladı.</p>

    <p>“Anlaşılan Tinuë’ye,” deyip sırıttım. <em>“Tuan volgen oketh ama,”</em> dedim, en sevdiğim Siaru deyimlerinden birini kullanarak. “Fazla kafana takma,” gibi bir anlama gelse de birebir karşılığı, “Gözüne kaşık sokma,” gibi bir şeydi.</p>

    <p>O avludan da ayrılıp bir süre Üniversite’de amaçsızca gezindik. Wilem bana birkaç taverna, bir simya kompleksi, Cealdim çamaşırhanesi ve hem lisanslı hem lisanssız genelevler de dahil olmak üzere bazı önemli binaları gösterdi. Arşiv’in sade taş duvarlarının, bir fıçıcının, bir ciltçinin ve bir eczanenin yanından geçtik.</p>

    <p>Aklıma bir fikir geldi. “Şifalı otlardan anlar mısın?”</p>

    <p>Başını iki yana salladı. “Genelde kimyayla uğraşırım ve bazen de Puppet’la beraber Arşiv’de vakit getiririm.”</p>

    <p>“Geçirirsin,” diye düzelttim, ç harfini özellikle vurgulayarak. “Puppet da kim?”</p>

    <p>Wil duraksadı. “Açıklaması zor.” Soruyu geçiştirmek için elini savurdu. “Seni daha sonra tanıştırırım. Otlar hakkında ne bilmek istiyorsun?”</p>

    <p>“Bir şey bilmek istediğim yok. Bana bir iyilik yapar mısın?” Wil kafa sallayınca ona az önce önünden geçtiğimiz eczaneyi gösterdim. “Git bana yarım kilo ökseotu al.” İki demir metelik uzattım. “Bunlar fazlasıyla yeter.”</p>

    <p>“Niye bana aldırıyorsun?” diye ihtiyatla sordu.</p>

    <p>“Çünkü içerideki satıcının bana ‘sen daha çok gençsin’ dercesine bakmasını istemiyorum.” Kaşlarımı çattım. “Bugün böyle şeylerle uğraşacak durumda değilim.”</p>

    <p>Wilem geri geldiğinde heyecandan yerimde duramayacak haldeydim. “İşleri yoğundu,” diye açıkladı, yüzümdeki sabırsız ifadeyi görünce. Bana küçük bir paket ve biraz para üstü verdi. “Nedir bu?”</p>

    <p>“Midemi yatıştıracak bir şey,” dedim. “Kahvaltıyı hâlâ sindiremedim ve kırbaçlanırken kusmak gibi bir niyetim yok.”</p>

    <p>Yakındaki bir tavernadan ikimiz için de elma şırası satın aldım ve kendi payımı ökseotunu daha kolay yutmak amacıyla kullandım. Otun ağzımda bıraktığı acı, tebeşirimsi tat nedeniyle yüzümü ekşittim. Fazla geçmeden çan kulesinden öğle çanının sesi yükseldi.</p>

    <p>“Derse gitsem iyi olacak.” Wil bu sözleri kayıtsızca söylemeye çalışsa bile sesi boğuk çıkmıştı. Bana utangaç bir ifadeyle baktı; koyu renkli teni biraz solgundu. “Kan görmekten hoşlanmam.” Titreyen dudaklarıyla gülümsedi. “Ne kendi kanımı, ne de bir dostumunkini.”</p>

    <p>“Fazla kan akacağını zannetmiyorum,” dedim. “Ama endişelenme. En zor kısmı, yani bekleyişi atlatmama yardım ettin. Teşekkürler.”</p>

    <p>Birbirimizden ayrılırken içimdeki suçluluk duygusunu bastırmaya çalıştım. Tanışalı sadece üç gün olmuşken Wil bana yardım etmek için elinden geleni yapmıştı. Gizemiye’ye kolay yoldan girmeme çoğu kimse gibi o da içerleyebilirdi. Onun yerine bana yarenlik etmiş, zor zamanımda yanımda olmuştu. Ben de ona olan borcumu yalan söyleyerek ödemiştim.</p>

    <p class="paragraf">Bayrak direğine yaklaşırken kalabalığın bakışlarını üzerimde hissettim. Kaç kişiydiler? İki yüz mü? Yoksa üç yüz mü? Belli bir noktadan sonra sayılar anlamını yitiriyor ve geriye sadece kalabalığın o çehresiz yoğunluğu kalıyordu.</p>

    <p>Sahne eğitimim, bakışlar karşısında dimdik durmamı sağladı. Bir mırıltı denizinin arasında kendimden emin adımlarla bayrak direğine doğru yürüdüm. Mağrur bir tavrım yoktu, zira bunun aleyhime bir etki yaratacağını biliyordum. Pişman da gözükmüyordum. Yüzümde ne korkuya ne de pişmanlığa yer vererek, babamın öğrettiği gibi dik duruyordum, hepsi o.</p>

    <p>Yürürken ökseotunun etkisini üzerimde hissediyordum. Bilincim tamamıyla açık olmasına rağmen etrafımdaki her şey acı verecek denli parlaklaştı. Avlunun ortasına vardığım sırada zamanın akışı yavaşlar gibi oldu. Ayağım taşlara bastıkça yerden kalkan minik toz bulutlarını görebiliyordum. Hafif bir esintinin pelerinimin eteklerini havalandırdığını ve altına sızarak kürek kemiklerimin arasındaki teri kuruttuğunu hissettim. İstediğim takdirde bir tarlayı dolduran çiçekler misali etrafımı saran yüzleri sayabilecekmişim gibi bir duyguya kapıldım.</p>

    <p>Kalabalıkta Hemme hariç hiçbir hocayı göremedim. Kendini beğenmiş bir domuzu andıran Hemme bayrak direğine yakın durmuştu. Kollarını önünde kavuşturduğu için siyah hoca cüppesinin etekleri serbestçe salmıyordu. Göz göze geldiğimizde ağzı bana yönelik olduğunu bildiğim hafif bir sırıtışla kıvrıldı.</p>

    <p>Hemme’nin önünde korkmuş, hatta endişeli gibi gözükmektense ölürdüm daha iyi. Onun yerine kendimden emin bir şekilde tebessüm ettim, sonra da gözümde en ufak bir önemi yokmuşçasına başımı çevirdim.</p>

    <p>Nihayet bayrak direğinin önündeydim. Birinin bir şey okuduğunu duydum, ama pelerinimi çıkarıp direğin yanındaki taş banka sererken sözcükler kulağıma belirsiz bir vızıltı gibi geliyordu. Banyo yapmaya hazırlanır gibi gömleğimin düğmelerini kayıtsızca açmaya başladım.</p>

    <p>Bir el bileğimi tutarak beni durdurdu. Duyuruyu okuyan adam teskin edici bir ifadeyle gülümsemeye çalıştı. “Gömleğini çıkarmana gerek yok,” dedi. “Acını biraz olsun azaltır.”</p>

    <p>“Güzelim gömleği heba edecek değilim,” dedim.</p>

    <p>Bana tuhaf tuhaf baktı, sonra da omuz silkip başlarımızın üstündeki demir bir halkadan ip geçirdi. “Ellerini uzat.”</p>

    <p>Onu ifadesiz gözlerle süzdüm. “Kaçıp gitmemden endişe etmene gerek yok.”</p>

    <p>“Bayılırsan ayakta kalmanı sağlamak için.”</p>

    <p>Bakışlarım sertleşti. “Bayılacak olursam canın ne isterse yapabilirsin,” dedim kararlı bir sesle. “O ana değin bağlanmayacağım.”</p>

    <p>Ses tonum duraksamasına yol açtı. Benimle tartışmadan direğin altındaki taş banka çıkmama izin verdi. Demir halkaya doğru uzandım. Onu iki elimle birden sıkıca kavradım. Düzgün ve serin yüzeyi nedense bana huzur verdi. Kendimi Taşın Kalbi’ne sokarken ona odaklandım.</p>

    <p>Etraftakilerin bayrak direğinden uzaklaştıklarını duydum. Sonra kalabalığın sesi kesildi ve arkamda salınan kırbacın hışırtısından başka bir şey duyulmaz oldu. Cezamı tek başlı bir kırbaçla çekecek olmam içimi rahatlatmıştı. Tarbean’dayken altı başlı bir kırbacın açtığı kanlı ve korkunç yaraları kendi gözlerimle görmüştüm.</p>

    <p>Herkes nefesini tuttu. Sonra ben kendimi hazırlayamadan, öncekinden daha sert bir hışırtı duyuldu. Sırtımda çizgi halinde, kor gibi sıcak bir acı hissettim.</p>

    <p>Dişlerimi sıktım, ama düşündüğüm kadar da kötü değildi. Aldığım önleme rağmen daha sert, daha yakıcı bir acı bekliyordum.</p>

    <p>Sonra kırbaç bir daha savruldu. Sesi daha da sertti ve onu kulaklarımdan ziyade vücudumla işittim. Sırtımda tuhaf bir gevşeklik hissettim. Derimin yarıldığını ve kanadığını bilerek nefesimi tuttum. Bir an için her şey kıpkırmızı kesildi ve bayrak direğinin katranlanmış pürüzlü yüzeyine yaslandım.</p>

    <p>Üçüncü kırbaç ben daha hazırlanamadan indi. Sol omzumu yaladıktan sonra neredeyse sol kalçama kadar sürtünüp geçti. Ses çıkarmayı reddederek dişimi sıktım. Açık tuttuğum gözlerim bir an için kararır gibi oldu, fakat görüntü hemen sonra eski netliğine ve parlaklığına kavuştu.</p>

    <p>Sırtımdaki yakıcı acıya aldırış etmeksizin parmaklarımı demir halkadan çözdüm ve banktan inmek için arkama döndüm. Düşeceğimi sanan genç bir adam beni tutmak istercesine ileri fırladı. Ona attığım sert bakışı görünce hemen geri çekildi. Gömleğimle pelerinimi topladım, dikkatle bir kolumun üstüne koydum ve etrafımdaki sessiz kalabalığa aldırmadan avludan ayrıldım.</p>
  </div>
</body>
</html>
