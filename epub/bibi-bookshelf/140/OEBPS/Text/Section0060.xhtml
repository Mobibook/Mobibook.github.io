<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Ellinci Bölüm</h1>

    <h2 class="baslik_2 sigil_not_in_toc">Pazarlık</h2>

    <p>Imre, Üniversite’den üç kilometre kadar uzakta, Omethi Nehri’nin doğu tarafında bulunuyordu. Hızlı bir at arabasıyla Tarbean’a sadece iki günlük mesafede olduğundan çok sayıda zengin soylunun, siyasetçinin ve saray erkânının orada bir evi vardı. Birleşik Eyaletler’in yönetim merkezine yeteri kadar yakınken çürümüş balık, sıcak katran ve sarhoş denizcilerin kusmuk kokularına uzaktı.</p>

    <p>Imre bir sanat merkeziydi. Orada müzisyenler, tiyatrocular, heykeltıraşlar, dansçılar ve şairler de dahil yüzlerce farklı türde sanatçıya rastlamak mümkündü. Kasabanın sanat konusunda bu kadar tercih edilmesinin sebebi, her sanatçının en çok ihtiyaç duyduğu şeye sahip olmasıydı; kadirşinas, hali vakti yerinde bir seyirci topluluğu.</p>

    <p>Imre aynı zamanda Üniversite’ye yakınlığından da fayda sağlıyordu. Sıhhi tesisata ve sempati lambalarına erişim, kasabanın havasının kalitesini arttırıyordu. Kaliteli cam bulmak oldukça kolaydı, bu yüzden pencerelere ve aynalara sıkça rastlanıyordu. Pahalı olmalarına rağmen gözlük ve diğer türde lensler de her daim satıştaydı.</p>

    <p>Tüm bunlara rağmen iki kasaba arasında sıcak bir ilişki olduğu söylenemezdi. Imre halkının büyük bölümü sadece birkaç kilometre ötede, sabah akşam yanına bile yaklaşılmaması gereken karanlık güçlerle uğraşan bin farklı zihin bulunmasından hoşlanıyordu. Sade bir vatandaşla konuşurken dünyanın bu bölgesinde yaklaşık üç asırdır hiçbir gizemcinin yakılmamış olduğunu unutmak kolaydı.</p>

    <p>Doğrusunu söylemek gerekirse Üniversite’de yaşayanlar da Imre halkını küçümsüyorlar, kasabalıları zevkine düşkün ve kibirli görüyorlardı. Güzel sanatların bu kadar el üstünde tutulması Üniversite’de havai bir durum olarak görülüyordu. Üniversite’yi bırakan öğrenciler için genellikle “nehri geçti” denirdi. Bu, bilim için gereken zekâya sahip olmadıklarından sanata yönelmeleri anlamına geliyordu.</p>

    <p>Tüm bunlara rağmen nehrin her iki yakası da aslında ikiyüzlüydü. Üniversite öğrencileri uçarı müzisyenlerden ve akılsız aktörlerden yakınırlar, sonra da oyunlara bilet bulabilmek için kuyruğa girerlerdi. Aynı şekilde Imreliler üç kilometre ötede sürdürülen doğaüstü sanatlar hakkında sızlanıp dururlar, ama bir su kemeri çöktüğünde veya bir yakınları hastalandığında, hemen Üniversite’de eğitim görmüş bir mühendis ya da doktor çağırırlardı.</p>

    <p>Sonuçta birbirine gönülsüzce de olsa müsamaha gösteren iki taraf arasında eskiye dayalı ve gergin bir ateşkes mevcuttu. Her iki taraf da aynı şekilde düşünüyordu: Karşıdakiler işe yaramıyor değillerdi, ama gidip de onlara kız verecek haliniz yoktu...</p>

    <p>Müzik ve tiyatro Imre’de bu kadar yaygın olduğundan orada bol bol vakit geçirdiğimi zannedebilirsiniz, fakat durum hiç de öyle değildi. Orada sadece bir kez bulunmuşluğum vardı. Wilem ile Simmon beni yetenekli müzisyenlerden oluşan üçlü bir grubun müzik yaptığı bir hana götürmüşlerdi. Grupta bir lavta, bir flüt, bir de davul mevcuttu. Yarım peni karşılığında küçük bir bira alıp arkama yaslanırken dostlarımla geçireceğim o akşamın tadına varmaya kararlıydım...</p>

    <p>Ama yapamadım. Müzik başladıktan sadece birkaç dakika sonra oradan kaçarcasına uzaklaştım. Sebebini anlayabileceğinizi hiç sanmam, ama sanırım bir şeyi açıklığa kavuşturmamda yarar var.</p>

    <p>Müziğin yakınında olup da onun bir parçası olamamaya katlanamamıştım. Bu sevdiğiniz bir kadını başka bir adamla yatakta görmeye benziyordu. Hayır. Aslında değil. Daha ziyade...</p>

    <p>Tarbean’da gördüğüm reçine bağımlıları gibiydim. Denner reçinesi elbete ki bütünüyle yasadışıydı, fakat kentin çoğu yerinde bunun bir önemi yoktu. Reçine tıpkı şekerleme gibi kâğıda sarılı halde satılırdı. Onu çiğnemek içinizi mutlulukla doldururdu. Keyifle. Huzurla.</p>

    <p>Fakat birkaç saat sonra tir tir titremeye başlar, tekrar reçine tüketmezseniz giderek artan bir açlığa kapılırdınız. Tarbean’dayken müptelalara özgü çökük gözlere ve anormal beyazlıkta dişlere sahip, on altısından büyük olmayan genç bir kız görmüştüm. Kız kendisine reçine uzatan bir denizciye yalvarıyordu. Denizci hemen oracıkta, sokak ortasında çırılçıplak soyunup dans etmesi halinde reçineyi vereceğini söylemişti.</p>

    <p>Kız da aynen öyle yapmıştı, üstelik etraftakilere ve Kışortası olduğu için yerdeki on santim kalınlığındaki kara aldırış etmeksizin. Giysilerini çıkardıktan sonra incecik ve solgun uzuvları titreyerek acınası ve düzensiz hareketlerle dans etmişti. Sonra denizci gülerek başını iki yana sallayınca kız karlara diz çökmüş, ağlayıp yalvararak adamın bacaklarına var gücüyle yapışmış, ona ne isterse yapacağını söylemişti.</p>

    <p>İşte ben de müzisyenleri dinlerken kendimi öyle hissetmiştim. Şarkıya katlanamamıştım. Hayatımdaki müzik noksanlığı, zaman içinde alıştığım bir diş ağrısı gibiydi. Ağrıya dayanabiliyordum, ama onu bu kadar yakından görmeye değil.</p>

    <p>Bu yüzden ikinci dönem harç ücretim bir sorun teşkil edip de beni nehrin karşısına geçmek zorunda bırakana kadar Imre’den uzak durdum. Durum ne derece ümitsiz olursa olsun Devi denen kişiden borç alınabileceğini öğrenmiştim.</p>

    <p class="paragraf">Taşköprü’yü kullanarak Omethi’nin üstünden geçtim ve Imre’ye kadar yürüdüm. Devi’nin işyerine bir ara sokak aşılarak, sonra da bir kasap dükkânının arkasındaki dar bir balkon merdiveninden çıkılarak ulaşılıyordu, Imre’nin bu bölümü bana Tarbean’ı hatırlattı. Kasap dükkânındaki bayat yağların mide bulandırıcı kokusu, serin güz rüzgârı için şükretmeme sebep oldu.</p>

    <p>Ağır kapının önünde tereddüde kapıldım ve geldiğim ara sokağa baktım. Tehlikeli bir işe kalkışmak üzereydim. Borcunuzu ödemezseniz Cealdimli bir faizci sizi mahkemeye verir. Bir tefeci ise öyle şeylerle uğraşmaksızın sizi döver, soyar ya da ikisini birden yapar. Bu hiç de akıllıca değildi. Ateşle oynuyordum.</p>

    <p>Fakat daha iyi bir seçeneğim yoktu. Derin bir nefes aldım, dik durdum ve kapıyı çaldım.</p>

    <p>Terli avuçlarımı pelerinime silerken Devi’nin elini sıktığım zaman yeteri kadar kuru olmalarını umuyordum. Tarbean’dayken bu tür adamlarla başa çıkmanın en iyi yolunun kendinden emin davranmak olduğunu öğrenmiştim. Ne de olsa işleri başkalarının zaaflarından istifade etmek üzerine kuruluydu.</p>

    <p>Ağır bir sürgünün hareket ettiğini duydum. Ardından kapı açıldı ve karşıma çocuksu yüzü düz, açık kızıl renkli saçlarla çevrili genç bir kız çıktı. Kız bana şirin mi şirin bir şekilde tebessüm etti. “Evet?”</p>

    <p>“Devi’yi arıyordum,” dedim.</p>

    <p>“Onu buldun,” dedi kız sakin bir sesle. “İçeri gel.”</p>

    <p>Ben içeri girdikten sonra kapıyı örttü ve demir sürgüyü yerine oturttu. Oda penceresiz olmasına rağmen iyi aydınlatılmıştı. Ara sokağın pis kokularından sonra içeriyi dolduran lavanta rayihası da iyi geldi. Duvarlarda bazı resimler bulunsa da mobilya niyetine sadece küçük bir masa, bir kitaplık ve etrafı perdelerle çevrili büyük bir yatak vardı.</p>

    <p>“Lütfen,” dedi kız, masayı işaret ederek. “Şöyle buyur.”</p>

    <p>Kendisi masanın arkasına oturup ellerini kucağında kavuşturdu. Duruşu bana yaşını tekrar düşündürdü. Ufak tefek olduğu için onu yanlış değerlendirmiştim, ama bu durumda bile yirmili yaşlarının başında olmalıydı. Karşımda böyle birini bulmayı hiç beklemiyordum.</p>

    <p>Devi tüm şirinliğiyle gözlerini kırpıştırdı.</p>

    <p>“Bana borç para lazım,” dedim.</p>

    <p>“Önce bir isme ne dersin?” Gülümsedi. “Benimkini zaten biliyorsun.”</p>

    <p>“Kvothe.”</p>

    <p>“Sahi mi?” Bir kaşını kaldırdı. “Hakkında birkaç şey duymuştum.” Beni tepeden tırnağa süzdü. “Daha uzun boylusun sanıyordum.”</p>

    <p><em>Al benden de o kadar.</em> Bu duruma hazırlıksız yakalanmıştım. Karşımda çam yarması gibi bir haydut bulmayı, üstü kapalı tehditlerle ve meydan okumalarla dolu bir pazarlık yapmayı beklemiştim. Bu güler yüzlü kızcağızla ne yapacağımı bilemiyordum. “Neler duydun?” diye sordum sessizliği doldurmak için. “Umarım kötü şeyler değildir.”</p>

    <p>“İyisi de var kötüsü de.” Sırıttı. “Ama sıkıcı hiçbir şey yok.”</p>

    <p>Ellerimi sabit tutabilmek için onları kavuşturdum. “Bu iş nasıl olacak?”</p>

    <p>“Bakıyorum da gevezelikle aran yok,” dedi, kısa ve hüsran dolu bir sesle iç geçirerek. “Pekâlâ, hemen işe koyulalım. Ne kadar para istiyorsun?”</p>

    <p>“Sadece bir talent kadar,” dedim. “Aslında tam olarak sekiz mangır.”</p>

    <p>Başım ciddiyetle iki yana sallarken kızıla çalan saçları ileri geri savruldu. “Korkarım bunu yapamam. Yarım penilik faizlerle vakit harcadığıma değmez.”</p>

    <p>Kaşlarımı çattım. “Vaktin ne kadarlık borçlara değer?”</p>

    <p>“Dört talent,” dedi. “En az o kadar.”</p>

    <p>“Peki ya faiz?”</p>

    <p>“İki ayda bir yüzde elli. Bu yüzden olabildiğince az para almak istiyorsan dönem sonunda iki talent faiz ödemen gerekecek. İstersen altı talent karşılığında tüm borcunu kapatabilirsin. Ama anaparayı ödeyene kadar her dönem iki talent daha borçlanacaksın.”</p>

    <p>Fazla şaşırmaksızın kafa salladım. Faiz oranı en açgözlü faizcinin bile isteyeceğinin aşağı yukarı dört misliydi. “Ama ihtiyaç duymadığım bir meblağ için faiz ödemem gerekecek.”</p>

    <p>“Hayır,” dedi ciddi bir ifadeyle gözlerime bakarak. “Aldığın borç için faiz ödemen gerekecek. Anlaşma böyle.”</p>

    <p>“İki talente ne dersin?” diye sordum. “Dönem sonunda...”</p>

    <p>Devi ellerini sallayarak beni susturdu. “Burada pazarlık etmiyoruz. Sadece seni borcun şartları hakkında bilgilendiriyorum.” Özür dilercesine gülümsedi. “Bunu daha en başından açıkça ifade edemediysem beni affet.”</p>

    <p>Onu, omuzlarının duruşunu, gözlerindeki bakışı uzun uzun süzdüm. “Peki,” dedim teslim olarak. “Nereyi imzalıyorum?”</p>

    <p>Alnı hafifçe kırışarak bana biraz şaşkın bir bakış attı. “Hiçbir yeri imzalamana gerek yok.” Bir çekmece açıp içinden cam tıpalı kahverengi bir şişe çıkardı. Onu masaya bırakıp yanına da uzun bir iğne koydu. “Biraz kan yeter.”</p>

    <p>Kollarım yanlarıma sarkmış bir halde sandalyemde donakaldım. “Endişelenme,” diye beni temin etti. “İğne temiz. Üç büyük damladan fazlasına gerek yok.”</p>

    <p>Nihayet sesimi bulabildim. “Dalga geçiyor olmalısın.”</p>

    <p>Ağzının bir kenarı hafif bir tebessümle kıvrılan Devi başını azıcık yana eğdi. “Bilmiyor muydun?” dedi şaşkın bir ses tonuyla. “Buraya hikâyenin tamamını bilmeden gelenlerin sayısı çok azdır.”</p>

    <p>“Buraya tek bir kişinin bile geldiğine...” deyip sustum. Nutkum tutulmuştu.</p>

    <p>“Zaten herkes uğramaz,” dedi. “Genelde öğrencilerle ve eski öğrencilerle iş yaparım. Yoksa nehrin bu tarafındaki insanlar cadı ya da iblis falan olduğumu zannederler. Gizemiye mensuplarıysa niçin kan istediğimi ve onunla neler yapabileceğimi iyi bilirler.”</p>

    <p>“Sen de mi Gizemiye’desin?”</p>

    <p>“Eskiden öyleydim,” dedi kız, tebessümü biraz silinerek. “Re’lar olduktan sonra okuldan ayrıldım. Azıcık bir kanla bile benden saklanamayacağın kadar çok şey biliyorum. Hangi deliğe girersen gir seni bulabilirim.”</p>

    <p>“Bulmaktan başka şeyler de yapabilirsin,” dedim kaygıyla, dönem başında balmumundan yoğurduğum Hemme bebeğini anımsayarak. Onda sadece saç kullanmıştım. Kan ise bağ kurmada çok daha etkiliydi. “Beni öldürebilirsin bile.”</p>

    <p>Bana samimi bir bakış attı. “Gizemiye’nin yeni yıldızı olmana rağmen pek kalın kafalıymışsın. Düşün biraz. Kasıtlı olarak başkalarına zarar vermeyi huy edinseydim burada iş yapabilir miydim?”</p>

    <p>“Hocaların bundan haberleri var mı?”</p>

    <p>Devi bir kahkaha attı. “Tanrının bedeni aşkına, tabii ki hayır. İnzibatın, rahibin veya annemin de yok.” Önce kendini, sonra da beni işaret etti. “Sadece ikimizin haberi var. Genelde iyi bir iş ilişkisi kurmak için bu kadarı yeterlidir.”</p>

    <p>“Peki ya ben genelin dışındaysam?” diye sordum. “Ya dönem sonuna kadar parayı denkleştiremezsem? O zaman ne olacak?”</p>

    <p>Ellerini iki yana açıp kayıtsızca omuz silkti. “Öyleyse makul insanlar gibi başka bir anlaşmaya varırız. Belki benim için çalışırsın. Duyduğun sırları bana iletirsin. Benim için bazı iyilikler yaparsın.” Gülümseyerek açgözlü ve yavaş bakışlarla beni tepeden tırnağa süzdü. Sonra da huzursuzluğum karşısında bir kahkaha attı. “En kötü ihtimal gerçekleşirse ve işbirliğine hiç yanaşmazsan, kaybımı telafi etmek için kanını birilerine satmaya çalışırım. Nasılsa herkesin bir düşmanı vardır.” Rahatça omuz silkti. “Ama şimdiye dek hiç o seviyeye inmem gerekmedi. Tehdit çoğunlukla insanları hizada tutmaya yeter de artar bile.”</p>

    <p>Yüz ifademe bakarken omuzları biraz sarktı. “Hadi ama,” dedi nazikçe. “Geldiğinde karşında eli sopalı bir tefeci bulmayı bekliyordun. Ödemeyi bir gün bile geciktirsen ağzını burnunu kıracak bir adamla anlaşmaya hazırdın. Benim yöntemim daha iyi. Daha basit.”</p>

    <p>“Delilik bu,” dedim ayağa kalkarken. “Kesinlikle olmaz.”</p>

    <p>Devi’nin neşeli yüz ifadesi silindi. “Kendine hâkim ol,” dedi bıktığını açıkça belli ederek. “Ruhunu satın almaya çalıştığımı sanan bir köylüye benziyorsun. Gözümü üzerinde tutabilmek için biraz kan istiyorum, hepsi o. Bunu bir teminat gibi de düşünebilirsin,” Havayı bastırırcasına iki eliyle birden yatıştırıcı bir hareket yaptı. “Peki, bak ne diyeceğim. Sana alt sınırın yarısını borç vereceğim.” Bana hevesle baktı. “İki talent. Şimdi oldu mu?”</p>

    <p>“Hayır,” dedim. “Vaktini boşa harcadığım için üzgünüm, ama bunu yapamam. Yakınlarda başka bir tefeci bulunur mu?”</p>

    <p>“Elbette,” dedi soğuk bir tavırla. “Ama bu tür bir bilgiyi paylaşmaya sıcak bakmıyorum.” Başını soru sorarcasına azıcık yan yatırdı. “Bu arada bugün Zapt, değil mi? Harç paranı yarın öğleye kadar denkleştirmen gerekmiyor mu?”</p>

    <p>“Bir yolunu bulurum,” diye çıkıştım.</p>

    <p>“Senin gibi akıllı bir oğlanın bunu zorlanmadan yapabileceğine eminim.” Devi beni eliyle kışkışladı. “Kapının yerini biliyorsun. İki ay sonra herifin biri dişlerini dökerken umarım hakkımda iyi şeyler düşünürsün.”</p>

    <p class="paragraf">Devi’nin yanından ayrıldıktan sonra Imre sokaklarında yürüdüm. O huzursuz ve asabi halimle kafamı toparlamaya uğraştım. Sorunumu çözmenin bir yolunu arıyordum.</p>

    <p>İki talentlik borcu ödeme ihtimalim yüksekti. Yakın bir zamanda Balıkhane’de terfi ettirilmeyi umuyordum. Kendi projelerimle uğraşmama izin verildikten sonra iyi paralar kazanmaya başlayabilirdim. Tek yapmam gereken derslerime yeteri kadar devam etmekti. İş sadece zamana kalıyordu.</p>

    <p>Zaten borç aldığım da buydu: zaman. Bir dönem daha. Önümdeki iki ay içerisinde karşıma ne gibi fırsatlar çıkacağını kim bilebilirdi?</p>

    <p>Fakat kendimi ikna etmeye çalışırken bile gerçeğin farkındaydım. Bu kötü bir fikirdi. Başıma iş açıyordum. Gururumu yenecek, sonra da ihtiyacım olan sekiz mangır için Wil, Sim veya Sovoy’dan borç isteyecektim. Bir dönem boyunca açık havada uyumayı ve ne bulursam onu yemeyi kabullenerek iç geçirdim. En azından durumum Tarbean’daki kadar kötü olamazdı.</p>

    <p>Tam Üniversite’ye geri dönecektim ki başına buyruk ayaklarım beni bir rehinci dükkânının vitrinine getirdi. Parmaklarımda tuhaf bir sızı hissediyordum...</p>

    <p>“Şu yedi telli lavta kaça?” diye sordum. Bugün bile dükkâna nasıl girdiğimi hatırlamam.</p>

    <p>“Dört talente olur,” dedi dükkân sahibi neşeyle. Ya işe yeni başladığını ya da sarhoş olduğunu tahmin ettim. Rehinciler asla neşeli olmazlar, Imre gibi zengin kasabalarda bile.</p>

    <p>“Ah,” dedim hüsranımı saklamaya çalışmadan. “Yakından bakabilir miyim?”</p>

    <p>Adam lavtayı çıkarıp verdi. Matah bir şey değildi. Ahşabı pürüzlü, yüzeyi sert ve çizik içindeydi. Misinadan yapılma perdelerinin değişmesi gerekiyordu, fakat zaten perde kullanmadan çaldığım için bence mahzuru yoktu. Çıkan sesin pek net olmayacağı belliydi, çünkü teknesi gül ağacındandı. Öte yandan gül ağacı insan seslerini daha kolay bastırdığından kalabalık mekânlarda daha iyiydi. Tekneye parmağımla vurunca yankılı bir tını yükseldi; gür fakat biraz boğuk. Enstrümanı biraz daha tutabilmek için telleri akort etmeye başladım.</p>

    <p>“Üç talent beş mangıra kadar inerim,” dedi dükkân sahibi.</p>

    <p>Ses tonunda bir şey sezince hemen kulak kesildim. Çaresizlikti bu. Çirkin, kullanılmış bir lavtayı soylularla ve hali vakti yerinde müzisyenlerle dolu bir şehirde satmanın zor olabileceğini düşündüm. Başımı iki yana salladım. “Teller çok eski.” Aslında oldukça iyiydiler, fakat adamın bunu bilmediğini umuyordum.</p>

    <p>“Doğru,” diyerek cehaletini kanıtladı, “ama tel dediğin ucuza bulunabilir.”</p>

    <p>“Belki,” dedim kuşkuyla. Kasıtlı bir şekilde telleri birbiriyle uyumsuzca tıngırdattım ve çaldığım akorun diş gıcırdatıcı sesini dinledim. Lavtanın sapına düşünceli gözlerle baktım. “Sapı çatlamış galiba.” Kulağa daha da itici gelen minör bir akor çaldım. “Sence de öyle mi?” Tekrar ve daha sert çaldım.</p>

    <p>“Üç ve ikiye ne dersin?” diye umutla sordu.</p>

    <p>“Kendim için istemiyorum,” dedim adamı düzeltircesine. “Küçük kardeşim için. Yumurcak benimkini bir türlü rahat bırakmıyor.”</p>

    <p>Tekrar çalıp yüzümü ekşittim. “Veledi pek sevmiyor olabilirim, ama ona sapı çatlak bir lavta verecek kadar da zalim değilim.” Manalı bir tarzda sustum. Adamdan ses çıkmayınca ben konuştum. “En azından üç ve ikiye.”</p>

    <p>“Öyleyse tam üçte anlaşalım,” dedi ümitle.</p>

    <p>Dışarıdan bakıldığında lavtayı elimde gelişigüzel, kayıtsızca tutuyordum. Fakat yüreğimde ona parmaklarım bembeyaz kesilecek denli yapışmıştım. Chandrialılar kumpanyamı öldürdüklerinde ailemin ve evimin her parçasını yok etmişlerdi, ama babamın lavtasının Tarbean’da kırılması bazı açılardan daha bile kötü olmuştu. Bir uzvu, bir gözü, hayati bir organı kaybetmeye benziyordu. Müziğim olmayınca sakat kalmış bir savaş gazisi ya da bir yürüyen ölü gibi Tarbean sokaklarında yarı cansız bir halde yıllarca bomboş yaşamıştım.</p>

    <p>“Dinle,” dedim tüm samimiyetimle, “sana olsa olsa iki ve iki verebilirim.” Para kesemi çıkardım. “Ya kabul et ya da bu şey önümüzdeki on yıl boyunca bir rafta toz toplasın.”</p>

    <p>Lavtaya ne kadar ihtiyacım olduğunu yüzümden uzak tutmaya özen göstererek adamın gözünün içine baktım. Aslında o lavtayı alabilmek için her şeyi yapardım. Karların arasında çırılçıplak dans ederdim. Rehincinin bacaklarına yapışıp onu çılgınca sarsar, ne isterse yapacağıma söz verirdim.</p>

    <p>İki talent ve iki meteliği, yani o dönemki harç paramın neredeyse tamamını tezgâha tek tek koydum. Tezgâha bastırdığım her sikkeden sert bir ses çıktı.</p>

    <p>Adam beni uzun uzun süzdü. Bir mangır daha koyup bekledim. Ve bekledim. Adam nihayet paraya uzandığı zaman yüzündeki bezgin ifade tüm rehincilerde görmeye alışık olduğumun aynısıydı.</p>

    <p class="paragraf">Devi kapıyı açıp gülümsedi. “Ne yalan söyleyeyim, geri gelmeni beklemiyordum. İçeri buyur.” Kapıyı arkamdan sürgüleyip masasına kadar bana eşlik etti. “Yine de hayal kırıklığına uğramadım.” Başını bana doğru çevirip muzipçe tebessüm etti. “Seninle iş yapmayı iple çekiyordum.” Yerine oturdu. “İki talent istiyordun, değil mi?”</p>

    <p>“Aslında dört daha iyi olur.” dedim. Harcıma ve Koğuş’taki bir ranzaya neredeyse ucu ucuna yetecek kadar. Aslında rüzgârda ve yağmurda yatabilirdim, fakat lavtam daha iyisini hak ediyordu.</p>

    <p>“Harika,” dedi kız, şişeyi ve iğneyi tekrar çıkartırken.</p>

    <p>Parmak uçlarımın sağlam kalması gerekiyordu, bu yüzden iğneyi elimin tersine batırıp üç damla kanı o küçük şişenin içine yavaşça akıttım. Şişeyi Devi’ye uzattım.</p>

    <p>“İğneyi de içine at.”</p>

    <p>Attım.</p>

    <p>Devi tıpayı berrak bir sıvıyla sildi ve şişenin ağzını kapattı. “Nehrin öteki tarafındaki dostlarından aldığım bir tür yapıştırıcı,” diye açıkladı. “Böylece şişeyi kırmadan açamam. Borcunu ödediğin zaman şişeyi sapasağlam geri alırsın ve kanın tek damlasını bile kendime saklamadığımdan emin olabilirsin.”</p>

    <p>“Tabii yapıştırıcının çözücüsüne sahip değilsen,” diye belirttim.</p>

    <p>Devi bana manalı bir bakış attı. “Başkalarına pek güvenmiyorsun galiba?” Çekmecelerden birini karıştırdı, biraz balmumu çıkardı ve onu masasının üstündeki fenerde ısıtmaya başladı. “Yanında mühür ya da yüzük gibi bir şey yoktur herhalde?” diye sordu, balmumunu şişenin başına sürterek.</p>

    <p>“Satacak mücevheratım olsaydı burada bulunmazdım,” dedim açıkça ve başparmağımı balmumuna bastırdım. Parmağım geride ayırt edilebilir bir iz bıraktı. “Ama bu kadarı yeterli.”</p>

    <p>Devi elmas uçlu bir bıçakla şişeye bir numara verdi, ardından bir kâğıt parçası çıkardı. Kâğıda bir şeyler yazdı, sonra onu sallayarak mürekkebi kuruttu. “Bunu nehrin iki yakasındaki herhangi bir faizciye verebilirsin,” dedi neşeyle ve kâğıdı bana uzattı. “Seninle iş yapmak bir zevkti. Fırsat bulursan gene gel.”</p>

    <p class="paragraf">Üniversite’ye dönerken kesemde sikkelerin, omzumda da lavta kayışının güven verici ağırlığını taşıyordum. İkinci el ve çirkin bir enstrüman olan lavtam için para, kan ve huzurdan oluşan yüksek bir bedel ödemiştim.</p>

    <p>Yine de onu öz evladım, nefesim, sağ elim gibi seviyordum.</p>
  </div>
</body>
</html>
