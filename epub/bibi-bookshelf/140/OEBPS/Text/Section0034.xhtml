<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi Dördüncü Bölüm</h1>

    <h2 class="baslik_2 sigil_not_in_toc">Gölgeymişçesine</h2>

    <p>Tarbean’da geçirdiğim zaman boyunca öğrenmeye devam ettim. Fakat aldığım derslerin çoğu acı dolu ve nahoştu.</p>

    <p>Dilenmeyi öğrendim. Dilenmek çok zorlu bir seyirci kitlesi karşısında rol yapmanın oldukça pratik bir çeşidiydi. Aslında iyi iş çıkarıyordum, lakin Suyanı’nda para azdı ve boş bir dilenci kâsesi soğuk ve aç bir gece anlamına geliyordu.</p>

    <p>Tehlikeli bir deneme yanılma sürecinin sonunda bir para kesesini asılı durduğu kemerden kesip almayı ve yankesicilik yapmayı öğrendim. Özellikle ikincisinde oldukça başarılıydım. Her tür kilit ve sürgü kısa zamanda benimle tüm sırlarını paylaşır oldu. Atik parmaklarımı ne ebeveynimin ne de Abenthy’nin tahmin edecekleri bir amaç doğrultusunda kullanıyordum.</p>

    <p>Anormal beyazlıktaki dişlerini sergileyerek gülümseyenlerden kaçmayı öğrendim. Denner reçinesi dişleri yavaş yavaş ağartır, bu yüzden bir müptela, dişleri bembeyaz olana kadar yaşamışsa muhtemelen elinde avucunda ne varsa satmış demektir. Tarbean tehlikeli insanlarla doludur, ama bunların hiçbiri daha fazla reçine arzulayan bir müptela kadar tehlikeli değildir. Bir çift peni karşılığında bile cinayet işlemekten çekinmezler.</p>

    <p>Paçavraları birbirine bağlayarak eğreti pabuçlar yapmayı öğrendim. Gerçek pabuçlar benim için hayaldi. İlk iki yıl ayaklarım sürekli üşüyor, yaralanıyor ya da her iki duruma birden düşüyor gibiydi. Fakat şehirdeki üçüncü senemde tabanlarım kösele gibi olmuştu ve sivri taşların üzerinde saatlerce koşsam bile bir şey hissetmiyordum.</p>

    <p>Hiç kimseden yardım beklememeyi öğrendim. Tarbean’ın tekin olmayan muhitlerinde yapılan bir yardım çağrısı, rüzgâra karışan kan kokusu misali her türden yırtıcıyı çekebilir.</p>

    <p class="paragraf">Damda, üç çatının sıkıca birleştiği saklanma yerimde uyuyordum. Ansızın altımdaki ara sokaktan yükselen sert kahkahalarla ve ayak sesleriyle uyandım.</p>

    <p>Yere çarpan ayakların gürültüsü kesildi ve yırtılan kumaş sesini daha başka kahkahalar izledi. Damın kenarına kadar kayıp aşağıya baktım. Neredeyse adam denebilecek cüssede birkaç oğlan gördüm. Tıpkı benim gibi paçavralar içindeydiler. Beş veya altı kişiydiler. Kendileri de birer gölgeymişçesine gölgelere girip çıkıyorlardı. Uzun müddet koştukları için göğüsleri inip kalkıyor, soluklanmaları yukarıdaki çatıdan bile duyuluyordu.</p>

    <p>Kovaladıkları şey sokağın ortasındaydı: en fazla sekiz yaşındaki küçük bir oğlan. Büyük oğlanlardan biri onu yere bastırırken küçük oğlanın çıplak teni ay ışığı altında parlıyordu. Yine bir yırtılma sesi çıktı ve çocuğun hafif çığlığını hıçkırıkları izledi.</p>

    <p>Diğerleri kendi aralarında alçak bir sesle hızlı hızlı konuşurken yüzlerinde sert ve aç sırıtışlar beliriyordu.</p>

    <p>Benim de gece vakti kovalandığım olmuştu, hem de birkaç kez. Aylar önce ben de yakalanmıştım. Aşağıya bakarken elimde fırlatmaya hazır ağır bir çatı kiremiti bulunca pek şaşırmadım.</p>

    <p>Sonra durakladım ve başımı çevirip saklanma yerime baktım. Orada eski püskü bir battaniye ve yarım somun ekmek vardı. Kara günler için sakladığım param, yani şansım döndüğü zaman kullanabilmek için biriktirdiğim sekiz demir penim de orada saklıydı. Hepsinden daha değerlisiyse Ben’in kitabıydı. Burada güvendeydim. Zaten içlerinden birini vurabilsem dahi diğerleri iki dakika içinde çatıya çıkmış olurlardı. Sonrasında kaçabilsem bile gidecek hiçbir yerim yoktu.</p>

    <p>Kiremiti bıraktım. Artık evim olan köşeye geri döndüm ve çıkıntı yapan çatıların altına kıvrılıp yattım. Battaniyemi sımsıkı tutup dişlerimi sıkarak aşağıdan gelen konuşmaları ve onlara eşlik eden kaba kahkahalarla alçak, ümitsiz hıçkırıkları duymamaya çalıştım.</p>
  </div>
</body>
</html>
