<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yetmiş Üçüncü Bölüm</h1>

    <h2 class="baslik_2 sigil_not_in_toc">Doğuzlağ</h2>

    <p>Elma biteli çok geçmeden Denna ile ben ayaklarımızı sudan çıkardık ve oradan ayrılmaya hazırlandık. Çizmelerimi elimde taşımayı düşündüm, zira Tarbean’ın çatılarında çıplak koşabilen ayaklar en zorlu orman arazisinde bile zarar görme tehlikesinde değildir. Fakat gayrimedeni görünmek istemediğim için sırılsıklam olmalarına rağmen çoraplarımı ayaklarıma geçirip çizmelerimi giydim.</p>

    <p>Çizmelerimi bağlarken ormandan, gür bir çam koruluğunun arkasındaki gözden uzak bir yerden gelen bir ses duydum.</p>

    <p>Usulca Denna’ya uzandım, dikkatini çekmek için omzuna hafifçe dokundum ve işaret parmağımı dudaklarıma götürdüm.</p>

    <p><em>Ne?</em> diye oynattı ağzını.</p>

    <p>Olabildiğince az ses çıkarmaya dikkat ederek ona sokuldum. “Sanırım bir şey duydum,” dedim kulağına fısıldayarak. “Gidip bir bakacağım.”</p>

    <p>“Bekle bakacaksın,” diye fısıldadı, çamların gölgesinde solgun gözüken bir yüzle. “Geçen gece ortadan kaybolmadan önce Karaağaç da aynen bunları söylemişti. Seni de kaybedecek değilim.”</p>

    <p>Karşılık veremeden önce ağaçların arasında bir hareket işittim. Hışırdayan yapraklar, üstüne basılan kuru bir dal parçasının sert çatırtısı... Ses yaklaştıkça iri bir şeyin hızla alıp verdiği solukları duydum. Sonra kulağıma alçak, hayvani bir homurtu çalındı.</p>

    <p>Gelen insan değildi. Bir Chandrialı da. Yükselen bir homurtu yüzünden rahatlamam kısa sürdü. Bir yaban domuzu muhtemelen su içmek için pınara yaklaşıyordu.</p>

    <p>“Arkama geç,” dedim Denna’ya. Çoğu insan yaban domuzlarının ne kadar tehlikeli olduklarını bilmez, özellikle de erkeklerin baskın çıkmak için birbirleriyle kavga ettikleri sonbaharda. Sempati hiçbir işime yaramazdı; ortada ne kaynak ne de bağ vardı. Yanımda şöyle sağlam bir sopa bile yoktu. Acaba yanımdaki birkaç elmayla hayvanın dikkatini dağıtabilir miydim?</p>

    <p>Domuz oflayıp puflayarak yakındaki bir çam ağacının alçaktaki dallarını yarıp ortaya çıktı. Ağırlığı herhalde benimkinin iki katı vardı. Başını kaldırıp bizi görünce boğuk bir sesle hırladı. Kokumuzu almak için burnunu oynattı.</p>

    <p>“Sakın kaçma, yoksa seni kovalar,” dedim usulca ve yavaşça Denna’nın önüne geçtim. Yapacak daha iyi bir şey bulamadığımdan katlanabilir bıçağımı çıkartıp kesici kısmını başparmağımla açtım. “Geri geri yürüyerek pınara gir. Domuzlar iyi yüzme bilmezler.”</p>

    <p>“Tehlikeli olduğunu sanmıyorum,” dedi Denna sakin bir ses tonuyla. “Öfkeliden çok meraklıya benziyor.” Duraksadı. “Tabii beni korumaya çalışman hoşuma gitmedi değil.”</p>

    <p>Tekrar bakınca Denna’nın haklı olduğunu gördüm. Domuz erkek değil dişiydi ve bir çamur katmanının altındaki derisi bir yaban domuzunun kahverengi kıllarıyla kaplı olmayıp bir çiftlik domuzunun pembe rengine sahipti. Canı sıkılan hayvan başını eğdi ve çamların altındaki fundalıkları eşelemeye başladı.</p>

    <p>Ancak o zaman bir güreşçi gibi dizlerimi kırmış ve bir elimi uzatmış vaziyette durduğumu fark ettim. Diğer elimde tuttuğum acınası bıçağım o kadar küçüktü ki irice bir elmayı bile zar zor ikiye bölerdi. Daha da kötüsü çizmelerimden sadece biri ayağımdaydı. O halimle şaklabana benziyordum; en kötü günündeki Elodin kadar gülünçtüm.</p>

    <p>Yüzümü sıcak basarken pancar gibi kızardığımın farkındaydım. “Tehlu aşkına, amma aptalım.”</p>

    <p>“Aslına bakarsan yaptığın çok hoştu,” dedi Denna. “Tavernalarda erkeklik taslayan bazı sinir bozucu tipleri saymazsak daha önce hiç kimse beni böyle savunmaya kalkmamıştı.”</p>

    <p>“Evet, elbette.” Denna ya bakamayacak kadar utandığım için diğer çorabımı ve çizmemi giyerken başımı aşağıda tuttum. “Bir çiftlik domuzundan kurtarılmak her genç kızın hayalidir.”</p>

    <p>“Ciddiyim.” Başımı kaldırınca Denna’nın yüzünde küçümseme değil neşe gördüm. “Çok... haşin duruyordun. Tüylerini kabartmış bir kurt gibiydin.” Duraksayıp saçlarıma baktı. “Yoksa tilki gibi mi demeliyim? Bir kurt olamayacak kadar kızılsın.”</p>

    <p>Biraz rahatladım. Tüylerini kabartmış bir tilki, tek ayağı çıplak bir ahmaktan daha iyiydi.</p>

    <p>“Ama bıçağını yanlış tutuyorsun,” diye açıklayarak başıyla elimi işaret etti. “Birini böyle bıçaklamaya kalkarsan elin bıçağın sapından kayar ve kendi başparmağını kesersin.” Uzanıp parmaklarımı tuttu ve onları azıcık kaydırdı. “Böyle tutarsan başparmağın güvende olur. Ama bu sefer de bileğini önceki kadar rahat hareket ettiremezsin.”</p>

    <p>“Demek bıçaklı kavgalara karıştığın oldu?” diye şaşırarak sordum.</p>

    <p>“Sandığın kadar çok değil,” dedi muzip bir tebessümle. “Siz erkeklerin bize kur yapmak için kullandığınız o eski püskü kitabın bir sayfası da bu işte.” Bıkkın bir ifadeyle gözlerini yuvarladı. “Bana iffetimi nasıl koruyacağımı öğretmeye kalkarak onu elimden almaya çalışan adamları saymakla bitiremem.”</p>

    <p>“Seni bıçak taşırken hiç görmedim,” diye belirttim. “O niye?”</p>

    <p>“Niye bıçak taşıyayım ki?” diye sordu Denna. “Ben narin bir çiçeğim. Belinde bıçak taşıyan bir kadın bela arıyor demektir.” Elini cebine daldırıp bir kenarı ışıl ışıl parlayan uzun, ince bir metal parçası çıkardı. “Lakin bıçak <em>bulunduran</em> bir kadın belaya <em>hazır</em> demektir. Genelde zararsız gözükmek daha kolaydır. Başına daha az bela açılır.”</p>

    <p>Ürkmemi engelleyen tek şey benimle son derece sakin bir üslupla konuşmasıydı. Bıçağı benimkinden fazla büyük değildi, ama onunki katlanmıyordu. Bir ucu ince bir deriyle sarılarak sapa dönüştürülmüş dümdüz bir metal parçasıydı. Yemek yemek ya da kamp ateşinin çevresinde ufak tefek işlerle uğraşmak için tasarlanmadığı belliydi. Daha çok Revir’deki jilet gibi keskin ameliyat bıçaklarına benziyordu. “Kendini lime lime doğramadan onu cebinde nasıl taşıyabiliyorsun?” diye sordum.</p>

    <p>Denna bana göstermek için yan döndü. “Cebimin dibinde bir kesik var. Bıçağı oradan sokup bacağıma bağlı tutuyorum. Zaten o yüzden bu kadar düz. Üzerimde olduğu görülmesin diye.” Deri kaplı sapı sıkıca kavrayıp daha yakından bakmam için bıçağı önümde tuttu. “İşte böyle. Başparmağını sap boyunca uzat.”</p>

    <p>“Yoksa iffetimi nasıl koruyacağımı öğretmeye kalkarak onu elimden almaya mı çalışıyorsun?” diye sordum.</p>

    <p>“Sanki sende iffet var da,” dedi gülerek. “Bir dahaki sefere yanındaki kızı bir domuzdan kurtarmaya çalıştığında o güzelim ellerini paramparça etmeyesin diye uğraşıyorum.” Başını biraz yan yatırdı. “Kurtarmak demişken, öfkelendiğin zaman gözlerinin...”</p>

    <p><em>“Huu doğuzlağ!”</em> Ağaçların arasında gelen bu sesi küçük bir çanın boğuk çınlaması takip etti. <em>“Doğuz doğuz doğuz...”</em></p>

    <p>Biraz ötemizdeki domuz hemen başını kaldırdı ve sesin geldiği tarafa doğru hızla uzaklaştı. Denna bıçağını yerine koyarken ben de seyahat heybemi yerden aldım. Ağaçların arasında domuzu takip ederek akıntının aşağılarında bir yere vardık ve orada bir adama rastladık. Adamın etrafında yarım düzine iri dişi domuza ek olarak yaşlı, kıllı bir yaban domuzu ve de ayakaltında gezinen birkaç domuz yavrusu vardı.</p>

    <p>Domuz çobanı bizi kuşkuyla süzdü. “Ho!” diye bağırdı. “Sahın ola korkman. Isığmazlağ.”</p>

    <p>Seyrek bir sakalı olan çoban cılızdı ve sürekli güneş altında kalmaktan cildi iyice yıpranmıştı. Uzun değneğinin ucunda basit bir bronz çan, omzundaysa eski püskü bir çanta asılıydı. Otlayan domuzlar ağılda kapalı tutulanlardan daha temiz kaldıkları için adam çok da kötü kokmuyordu. Zaten ağılda kapalı tutulan bir domuz gibi koksa bile onu suçlayamazdım, zira hayatımın bazı dönemlerinde ben çok daha kötü kokmuştum.</p>

    <p>“Suyun orlağda bişi duyağ gibin oldumdu,” derken aksanı o kadar yoğun ve barizdi ki neredeyse tadını ağzınızda alabiliyordunuz. Annem buna derin vadi aksanı derdi, çünkü ona sadece dış dünyayla fazla irtibat kurmayan köylerde rastlanırdı. Artık Trebon gibi küçük kırsal kasabalarda bile halk pek de aksanlı konuşmuyordu. Uzun zamandan beri Tarbean ve Imre’de yaşadığım için böyle yoğun bir lehçeyi yıllardır duymamıştım. Adam muhtemelen dağların yükseklerine kurulu çok ıssız bir yerde büyümüş olmalıydı.</p>

    <p>Durduğumuz yere kadar geldi ve pörsümüş yüzünde ciddi bir ifadeyle bize gözlerini kısarak baktı. “Burlağda ne yapansığız bakiim?” diye kuşkuyla sordu. “Şağkı duydumdu zati.”</p>

    <p>“Onu bengim guzen söylediydi,” diyerek başımla Denna’yı işaret ettim. “Ne güsel bi sesi vağ, deel mi?” Elimi uzattım. “Taaştığmıza pek memnuğ oldum, baayım. Bağa Kovthe değleğ.”</p>

    <p>Adam beni böyle konuşurken duyunca epey şaşırdı ve yüzündeki kuşku büyük ölçüde geçti. “Al bendeğ de o kadağ, İfendi Kovthe,” diyerek elimi sıktı. “Doğğu düsgün konuşan biringe heğ zaman raslanmiyi. Dirsinkiney buralağda yaşayannağın ağzılağı yün doluduğ.”</p>

    <p>Bir kahkaha attım. “Babamgil hep diyeyazdı: ‘Ağızda yün, kafada yün.’”</p>

    <p>Çoban sırıtarak elimi sıktı. “Bengim adım da Skoivan Schiemmelpfenneg oluğ.”</p>

    <p>“Adın da kığallaha layıkımış,” dedim. “Yannız Schiem disem oluğ mu?”</p>

    <p>“Zatin bütün tanıdıklağ öylen diyleğ,” diye sırıtarak sırtımı sıvazladı. “Siyin gibi gençlerin azınna da yakışoo haniy.” Bakışları benimle Denna arasında gidip geldi.</p>

    <p>Denna’ya da hakkını vermek lazım; beklenmedik lehçe değişikliğim karşısında gözünü bile kırpmamıştı. “Afedessin,” diyerek elimle onu gösterdim. “Schiem, aha bu bengim en sevdiceem guzen oluğ.”</p>

    <p>“Dinnaeh,” dedi Denna.</p>

    <p>Sesimi bir sahne fısıltısına çevirdim. “İyi gızdığ emme çok utangacdığ. Pek gonuşmağ.”</p>

    <p>Denna en ufak bir tereddüt bile etmeden rolünü benimseyerek gözlerini yere dikti ve tedirgin bir edayla parmaklarını çıtlattı. Domuz çobanına gülümsemeye yetecek kadar başını kaldırdı, sonra tekrar gözlerini kaçırdı. Öyle bir utangaçlık sergiliyordu ki neredeyse beni bile kandıracaktı.</p>

    <p>Schiem kibarca alnına dokunup kafa salladı. “Taaştığmıza peh memnun oldum, Dinnaeh. Ömrüm billah hic o gadağ güsel bi ses duymadımdı,” diyerek başındaki biçimsiz şapkayı biraz geri itti. Denna yine gözlerine bakmayınca çoban bana doğru döndü.</p>

    <p>“Sürün de peh güselmiş.” Başımla ağaçların arasında gezinen domuzları işaret ettim.</p>

    <p>Adam kıkırdayarak başını iki yana salladı. “Buğa <em>süğü</em> dinmez. Süğü didiğin koyunnağdan ve inekleğden oluğ. Doğuzlağdan olana <em>kıtık</em> deniğ.”</p>

    <p>“Ööle mi?” dedim. “Bah ne dicem, dostum Schiem. Senden bi doğuz assam oluğ mu? Guzenimle ben daa yimek yiyemedih...”</p>

    <p>“Oluğ ommasına,” dedi ihtiyatla, gözlerini para keseme çevirerek.</p>

    <p>“Derisingi de sen yüzeesen aha dört mangığ veriğim,” dedim bunun cömert bir teklif olduğunu bilerek. “Emme sen de otuğup bizimle igi lohma yiceksen.”</p>

    <p>Böyle söylemekteki amacım adamın tepkisini ölçmekti. Koyun ya da sığır çobanları gibi tek başlarına çalışan insanlar ya hep yalnız kalmak isterler ya da birilerinin ahbaplığına susamışlardır. Schiem’in ikinci gruptan olmasını umuyordum. Düğün hakkında bilgi edinmem gerekiyordu ve kasabadakilerin konuşmaya yanaşacaklarını hiç sanmıyordum.</p>

    <p>Çobana muzipçe tebessüm ederek elimi seyahat heybeme daldırdım ve tenekeciden aldığım içki şişesini çıkardım. “Edin yanında eyi gidecek bişşiim de vağ. Dabii bu sahatte igi yabancıynan biraz gafa çikmeye hayığ dimezsen.”</p>

    <p>Denna sırasının geldiğini bilerek başını kaldırdı. Schiem’in gözünün içine bakarak utangaç bir tebessüm etti, sonra tekrar boynunu büktü.</p>

    <p>“Anamgil beni adam gibin yetişdirdiydi,” dedi domuz çobanı saygıyla, bir elini göğsüne koyarak. “Zati epeyi susadıydım.” Biçimsiz şapkasını eğerek ve belini hafifçe kırarak bize dramatik bir selam verdi. “Eyi insannağa benziyonuz. Hep barabar yiyek bari.”</p>

    <p class="paragraf">Schiem boynuna ip geçirdiği genç bir domuzu kamptan biraz uzaklaştırdı ve çantasından çıkardığı uzun bir bıçakla onu öldürdü. Bense ortalık yerdeki yaprakları temizleyerek ve taşları üst üste dizerek bir ateş çukuru hazırladım.</p>

    <p>Denna bir müddet sonra kucak dolusu çalı çırpıyla çıkageldi. “Herhalde adamdaki her bilgi damlasını alana kadar onu bir güzel sıkacağız?” dedi usulca kulağıma.</p>

    <p>Kafa salladım. “Utangaç kuzen için özür dilerim, ama...”</p>

    <p>“Hayır, iyi düşündün. Zaten taşralı ağzını pek bilmem. Bilen biriyle daha rahat konuşacaktır.” Gözleri arkamdaki bir noktaya çevrildi. “İşini neredeyse bitirdi.” Bunun ardından ağır adımlarla nehre doğru uzaklaştı.</p>

    <p>Ben gizlice sempati kullanarak ateş yakarken Denna alçaktaki dallardan bir çift şiş hazırladı. Schiem de kısa bir süre sonra itinayla derisini yüzdüğü domuzu getirdi.</p>

    <p>Domuz ateşin üzerinde dumanı tüterek ve yağları odunlara damlayarak kızarırken ben de içki şişesini elden ele dolaştırdım. Önce kendim şişeyi kaldırıp ağzımı ıslatmakla yetinerek içermiş gibi yaptım. Sıra Denna’ya geldiğinde o azıcık içti ve sonrasında yanakları pembe pembe oldu. Schiem sözünün eriydi; epey susamış olduğundan şişeyi kafasına dikti ve burnunun kızarması uzun sürmedi.</p>

    <p>Domuz iyice pişene ve dış kısmı biraz kararıp çatlayana kadar Schiem ile ben havadan sudan konuştuk. Onu dinledikçe aksanı giderek bilincime karıştı ve sahte aksanımı korumak için fazla uğraşmama gerek kalmadı. Domuz tamamen piştiği sırada konuşurken düşünmüyordum bile.</p>

    <p>“Bıçağı eyi kullanaysın,” diye iltifat ettim Schiem’e. “Emme ufaklığı diğer doğuzlağa bu kadağ yahın kismene şaşırayazdım.”</p>

    <p>Schiem başını iki yana salladı. “Doğuzlağ peh hınzır oluğ.” Genç domuzun derisini yüzdüğü yere doğru giden bir dişi domuzu işaret etti. “Aha görüyon mu? Bunun ağtıklarına gös komuş. Doğuzlağ akıllıdığ emme gendinden başkazını düşünmezleğ.”</p>

    <p>Domuzun yeterince piştiğini duyuran Schiem yuvarlak bir köy ekmeği çıkarıp üçe böldü. “Goyunmuş,” diye kendi kendine homurdandı. “Doğuz vakene goyun edi de ni oluyomuş?”</p>

    <p>Ayağa kalkıp uzun bıçağıyla domuzu kesmeye başladı. “Neğesinden isdeğsin, güççük hanım?” diye Denna’ya sordu.</p>

    <p>“Beem üçün fak etmez,” dedi Denna. “Neğesi olussa veğ işte.”</p>

    <p>Denna konuşurken Schiem’in bana bakmadığına memnundum. <em>Ğ</em>’leri biraz fazla uzatan ve gırtlağını gereğinden çok zorlayan Denna’nın aksanı mükemmel değilse bile oldukça iyiydi.</p>

    <p>“Udanma gız,” dedi Schiem. “Bol bol et varıdır.”</p>

    <p>“Argalağını sevegelmişimdir oldum olassı,” dedi Denna, sonra da utançtan yüzü kızararak boynunu büktü. <em>Ğ</em>’leri bu sefer daha iyiydi.</p>

    <p>Schiem kaba bir yorumda bulunmayarak beyefendiliğini ortaya koydu ve Denna’nın ekmeğinin üstüne dumanı tüten kalın bir et dilimi bıraktı. “Pamaklağna diggat edesin. Biğaz behle de accık soğsun.”</p>

    <p>Az sonra hep beraber yemeye koyulduk. İlki bitince Schiem ikinci, daha sonra da üçüncü porsiyonları dağıttı. Fazla geçmeden yağlı parmaklarımızı emiyor ve dişlerimizin arasına sıkışan et parçalarını çıkarmaya uğraşıyorduk. Artık konuya girmeye karar verdim. Schiem biraz dedikoduya hazır değilse asla da olmayacaktı.</p>

    <p>“Olup bitenneğden sonna seni buralağda gördüğme peh şaşdım.”</p>

    <p>“Ni olmuş kiney?”</p>

    <p>Düğündeki katliamdan henüz haberi yoktu. Harika. Bana saldırıdan bahsedemeyecek olsa bile düğüne kadarki olaylar konusunda daha rahat konuşabilecekti. Kasabada benimle konuşmaya yanaşacak birilerini bulabilseydim bile hiç kimse düğünde can verenler hakkında açık açık yorum yapmaya yanaşmazdı.</p>

    <p>“Mauthen çifiliğinde sorun çıhmış,” dedim bildiklerimi olabildiğince üstü kapalı tutmaya çalışarak.</p>

    <p>Schiem burun kıvırdı. “Bah buna heç şaşmadım.”</p>

    <p>“Neye kiney?”</p>

    <p>Schiem başını yana çevirip tükürdü. “Mauthengillerin dopunun ciğeri beş para itmez. Gafaları da hiç çalışmaz.” Başını iki yana salladı. “Ben Dereönü’nün yahınına bilem yahlaşmam. Anamgil eyicene dembihlediydi.”</p>

    <p>Ne zaman ki Schiem o yerin adını kendi aksanıyla söyledi, işte o zaman gerçeği anladım. Orası dereönü falan değildi ve bir dereyle yakından uzaktan alakası yoktu. Doğrusu tepehöyüktü.</p>

    <p>“Ben doğuzlağmı orda odlatmam bilem, emme o angut getti orya ev gurdu...” Başını bıkkın bir hareketle iki yana salladı.</p>

    <p>“Eyi de gimse ona dur dimedi mi?” diye sordu Denna.</p>

    <p>Domuz çobanı kaba bir ses çıkardı. “Mauthengil gimseye gulak asmadıydı. Hiçbişi insanın gulağını para gibin dıkamaz.”</p>

    <p>“Aldı üsdü bi ev cannım,” deyip geçtim. “Ni ommuş yani?”</p>

    <p>“Gızı manzaraalı bi evde otursun istiyse eyi hoş,” diye kabullendi Schiem. “Emme demel kazağgene gemik neyin bulup da durmağsan... bah eşte ona aptallıh değleğ.”</p>

    <p>“Yoh artıkım!” dedi Denna, ağzını bir karış açarak.</p>

    <p>Schiem kafa sallayarak biraz öne eğildi. “Dahası varıdır. Herüfcüolu gazdı da gazdı, soora toprahta daş buldu. Pehi durdu mu?” Yine burun kıvırdı. “Daşlağı gazıp çıhardı, soğna onnağı eve gattı!”</p>

    <p>“Ni dimeye bulduğu daşları gullanmayacahtı kiney?”</p>

    <p>Schiem bana geri zekâlıymışım gibi baktı. “Höyyük daşlarıynan ev yapılığ mı? Höyyükte bulduun şeleri gızına verin mi?”</p>

    <p>“Bişi mi bulduydu? Ni buldu?” diyerek şişeyi ona uzattım.</p>

    <p>“Gimsenin bildihi yoh,” dedi Schiem buruk bir sesle, içkiden bir yudum daha alarak. “Duydum kiney evin demelini gazıp daş çıkartıyomuş. Sonnacıma her bi yannı gapalı bi daş oda mı neyin bulmuş. Emme düünde zürpiriz yapmah eçin ni bulduunu kimseciklere dimemiş.”</p>

    <p>“Defüne filan mı bulmuş kiney?” diye sordum.</p>

    <p>“Yoh, para neyin bumamış.” Schiem başını iki yana salladı. “Para gonuşuldu muydu Mauthen heç susmazıdı. Galba bi...” Doğru sözcüğü arayarak ağzını birkaç kez açıp kapadı. “...zengünlerin böle raflara neyim goyup mizefirlerine havva attıhları o eskü şeelere ni denirdi?”</p>

    <p>Çaresizce omuz silktim.</p>

    <p>“Eyle yadigârı mı?” dedi Denna.</p>

    <p>Schiem bir parmağını burnuna dokundurdu, sonra onu Denna’ya doğru uzatıp gülümsedi. “Aha o. Caha satmah içün bişi işte. O Mauthen ne gösteriş merahlısıdır o.”</p>

    <p>“Dimek kimsecikleğ ni olduunu bilmiydi?” diye sordum.</p>

    <p>Schiem kafa salladı. “Sedece birgaç kişi biliydi. Mauthen, gardaşı, iki oğlu, belkü bi de avradı. Dopu birden yağrım sene papazlar gibi gasım gasım gasıliydiler.”</p>

    <p>Bu sözler olaya başka bir açıdan bakmamı sağladı. Çiftliğe dönüp etrafı gözden geçirmeliydim.</p>

    <p>“Bugün buralağda birileğini gordun mü heç?” diye sordu Denna. “Emmime bakınıyoduk da.”</p>

    <p>Schiem başını sağa sola salladı. “Heç kimsecikleri görmedim.”</p>

    <p>“Onun eçin pek endişeliyem,” diye üsteledi Denna.</p>

    <p>“Saa yalan söleyecek deilem, gizim,” dedi çoban. “Emmin bu ormanda bi başına galdıysa endişelenmehte haklısan.”</p>

    <p>“Civarda dekin olmayan birileği mi var yohsam?”</p>

    <p>“Yoh öle deel,” dedi Schiem. “Ben burya anca senede bir gez, o da güzleri gelim. O da doğuzlağı otlatmah eçin. Sonracığma hemencicik giderim. Bu ormanda acayip bişiler varıdır. Hele kiney guzey daraflarında.” Denna’nın gözünün içine baktı, sonra sözlerine devam edip etmeyeceğine karar veremezmiş gibi bakışlarını yere çevirdi.</p>

    <p>Bu tam da duymak istediğim türden bir şeydi, o yüzden onu kışkırtmak için dediklerini boş verircesine elimi savurdum. “Bize peri masalları anlatmağa galkmayasın, Schiem.”</p>

    <p>Schiem kaşlarını çattı. ‘İki gece evvel şey içün...” Tereddüt ederek Denna’ya baktı. “...şey... ihdiyaç gideğmek içün galktıydım. Güzeyde bazı ışıklar neyin gördüm. Na böle goca goca mavi ataşlar. Gamp ataşı gibi, emme bööle bi anda yanıverdiydi.” Parmaklarını şıklattı. “Sonna ataş sonuverdi. Bu üç gez oldu. Ahanda gollarımdaki düyler diken diken olduydu.”</p>

    <p>“<em>İki</em> gece evvel mi?” diye sordum. Düğün daha geçen gece yapılmıştı.</p>

    <p>“İki gece evvel didim ya,” dedi Schiem. “Ondan beridir de hep güneye iniyim. Gecenin bi vakdi mavi ataşı her ne yakdıysa aman bana uzak ossun.”</p>

    <p>“Schiem, sahi mi diysen? Mavi ataş mı gördün?”</p>

    <p>“Ben para gobartmak içün masallar anladacak o yalancı Ruhlardan biri deelem, cocuk,” derken sinirlendiği anlaşılıyordu. “Ömrümü bu depeleğde geçiğdim. Heğkez güzeydeki gayalıklağda bişiler olduunu biliğ. Zati o yüzden gimsecikler oralara gitmez.”</p>

    <p>“Oralağda heç çiftlük neyim yoh mudur?”</p>

    <p>“Daş yetişdirmiysen gayalığlaha ni ekecen ki?” dedi hararetle. “Gamp ataşı gördüm müydü bilmem mi sanıyon? Bah sana söylüyom, ataş mesmeviydi. Bööle gocaman,” diyerek kollarıyla abartılı bir hareket yaptı. “Heni ataşa içkü doküverissin ya, aha oyle.”</p>

    <p>Konuyu kapatıp sohbeti başka tarafa çektim. Fazla geçmeden Schiem derin bir iç geçirip ayağa kalktı. “Doğuzlağ şindiye ni vağsa silip süpüğmüşlerdiğ,” deyip değneğini eline aldı ve onu sallayarak ucundaki çanın yüksek sesle çalmasını sağladı. Domuzlar hemen itaat ederek her yönden çıkageldiler. “Huu doğuzlağ!” diye bağırdı Schiem. “Doğuz doğuz doğuz! Gelün bakiim de sizi şöle bi sayam!”</p>

    <p>Ben kızarmış domuz etinden kalanları bir parça çuval bezine sararken Denna su şişesiyle birkaç kez gidip gelerek ateşi söndürdü. Biz işimizi bitirdiğimiz sırada Schiem de kıtığını bir düzene sokmuştu. Düşündüğümden daha çok hayvanı vardı. İki düzine yetişkin dişi, artı genç domuzlar ve gri, diken diken postu olan o erkek yaban domuzu. Schiem bize şöyle bir el salladı, sonra da tek kelime etmeden dönüp gitti. Yürürken değneğinin ucundaki çan çalıp duruyor, domuzlar düzensiz bir kafile halinde onu takip ediyordu.</p>

    <p>“Çok üstüne gittin,” dedi Denna.</p>

    <p>“Onu biraz zorlamam gerekiyordu,” dedim. “Batıl inançlı insanlar korktukları şeylerden bahsetmeyi sevmezler. Ormanda ne gördüğünü öğrenmem gerekiyordu. Ben üstelemeseydim sözünün devamını getirmeyecekti.”</p>

    <p>“Ben onu konuşturmasını bilirdim,” dedi Denna. “Tatlı dil yılanı deliğinden çıkarır.”</p>

    <p>“Herhalde yapabilirdin,” diye itiraf ettim, seyahat heybemi omzuma vurup yürümeye başlarken. “Taşralı ağzını bilmediğini sanıyordum.”</p>

    <p>“Bir duyduğumu bir daha unutmam,” dedi kayıtsız bir omuz silkişle. “Çok hızlı öğrenirim.”</p>

    <p>“Beni peh şaşırttıydın ya...” Yere tükürdüm. “Kahretsin. Bu aksandan bir dönüde zor kurtulacağım. Adeta dişlerimin arasına sıkışıp kaldı.”</p>

    <p>Denna çevredeki araziye ümitsizce bakındı. “Sanırım işimize geri dönmeliyiz. Hamimi bulursak sana da bazı cevaplar alabiliriz.”</p>

    <p>“Hiç gereği yok,” dedim.</p>

    <p>“Biliyorum, ama denemeden vazgeçemeyiz.”</p>

    <p>“Onu demek istemedim. Bak...” Gözlerine kestirdikleri lokmaları yemek için domuzların toprağı eşeledikleri yerleri gösterdim. “Domuzlar başıboş bırakılınca her yana dağılmışlar. Önceden bir iz olsaydı bile artık onu asla bulamayız.”</p>

    <p>Denna derin bir nefes alıp iç geçirdi. “O şişede bir şey kaldı mı?” diye yorgun bir sesle sordu. “Başım hâlâ ağrıyor.”</p>

    <p>“Amma salağım,” dedim etrafıma bakınarak. “Keşke daha önce söyleseydin.” Genç bir huş ağacına gidip kabuğundan birkaç uzun şerit kestim ve onları Denna’ya götürdüm. “Huş kabuğunun iç kısmı iyi bir ağrı kesicidir.”</p>

    <p>“Çok faydalı bir yol arkadaşısın.” Kabuklardan birinin içini tırnağıyla kazıyıp ağzına götürdü ve yüzünü ekşitti. “Acıymış.”</p>

    <p>“Gerçek bir ilaç olduğunu o sayede anlayabilirsin,” dedim. “Tadı hoşuna gitseydi şeker falan olurdu.”</p>

    <p>“Zaten hayat da öyle değil mi?” dedi Denna. “Hep tatlı şeyler isteriz, ama acı şeylere ihtiyaç duyarız.” Bunları söylerken gülümsüyordu, fakat sadece ağzıyla. “Acı şeyler demişken, hamimi nasıl bulacağım? Önerilere açığım.”</p>

    <p>“Bir fikrim var,” dedim seyahat heybemi yine omzuma asarak. “Ama öncelikle çiftliğe dönmemiz lazım. Tekrar incelemem gereken bir şey var.”</p>

    <p class="paragraf">Tepehöyük’ün zirvesine geri döndük. Bu sefer adını nereden aldığını kolayca gördüm. Etrafta biçimsiz ve düzensiz tümsekler bulunuyordu, üstelik de yakınlarda yapımlarında kullanılabilecek irice taşlar olmamasına rağmen. Neye baktığını bildikten sonra bunları gözden kaçırmak imkânsızdı.</p>

    <p>“Neyi incelemen gerekiyor?” diye sordu Denna. “Yine içeri girmeye kalkarsan bil ki seni zor kullanarak zapt edeceğim.”</p>

    <p>“Eve bir bak,” dedim. “Şimdi de arkasındaki ağaçların arasında yükselen şu kayalığa bak.” Parmağımla işaret ettim. “Etraftaki kayalıklar koyu renkli...”</p>

    <p>“...ama evin taşları açık renkli,” diye tamamladı.</p>

    <p>Kafa salladım.</p>

    <p>Denna bana beklenti içinde bakmayı sürdürdü. “Peki bu ne anlama geliyor? Çobanın da dediği gibi, evi yapanlar höyük taşları kullanmışlar.”</p>

    <p>“Buralarda höyük falan yok,” dedim. “İnsanlar geleneklere uygun olarak Vintas’ta yahut mezar kazılamayacak kadar bataklık yerlerde höyük yaparlar. Gerçek bir höyükten herhalde en az yedi yüz kilometre uzaktayız.”</p>

    <p>Çiftlik evine doğru yürüdüm. “Hem zaten taşlarla höyük yapılmaz. Yapılsa bile böyle düzgün, işlenmiş taşlar kullanılmaz. Bu taşlar uzaklardan getirtilmiş.” Bir elimi duvarın dümdüz dizili gri taşlarında gezdirdim. “Çünkü biri buraya uzun zaman dayanacak bir şey inşa etmek istemiş. Sağlam bir şey.” Tekrar Denna’ya doğru döndüm. “Sanırım buranın altında eski bir tepe hisarı gömülü.”</p>

    <p>Denna bir müddet düşündü. “Peki burada gerçek bir höyük yoksa ne diye adına Tepehöyük demişler?”</p>

    <p>“Herhalde civarda yaşayanlar hiç gerçek bir höyük görmeyip onları sadece öykülerde duydukları için. Üzerinde büyük tümsekler olan bir tepe bulunca...” Biçimsiz tepecikleri işaret ettim. “Tepehöyük.”</p>

    <p>“Ama burası kuş uçmaz kervan geçmez bir yer.” Denna etrafına bakındı. “Buranın kimse için bir önemi yok.”</p>

    <p>“Şimdi öyle olabilir,” diye doğruladım. “Lakin hisar yapıldığı zaman?” Yanmış çiftlik evinin kuzeyinde bulunan koruluktaki bir açıklığı işaret ettim. “Buraya gel. Bir şeye daha bakmak istiyorum.”</p>

    <p>Tepenin kuzey sırtındaki ağaçların arkasında çevre arazinin harika bir manzarası mevcuttu. Güz yapraklarının kızılı ve sarısı nefes kesiciydi. Altın sarısı tarlalarla çevrili tek tük evler ve ahırların yanı sıra beyaz koyunların otladığı çayırlar hemen göze çarpıyordu. Denna ile ayaklarımızı daldırdığımız pınarı da seçebildim.</p>

    <p>Kuzeye bakınca Schiem’in bahsettiği kayalıkları gördüm. Oradaki arazi daha engebeliydi.</p>

    <p>Daha ziyade kendi kendime kafa salladım. “Buradan her yöne doğru altmış kilometre görülebiliyor. Daha iyi bir görüşe sahip tek tepe şuradaki.” Kuzey kayalıklarının manzarasını biraz kapatan yüksek bir tepeyi işaret ettim. “Ama onun da zirvesi çok sivri. Doğru düzgün bir istihkâm inşa edilemeyecek kadar dar.”</p>

    <p>Denna düşünceli gözlerle o tepeye baktı, ardından kafa salladı. “Tamam, beni ikna ettin. Burada bir tepe hisarı vardı. Peki ya şimdi ne yapacağız?”</p>

    <p>“Bu gece kamp kurmadan önce o tepeye çıkmak istiyorum.” Kayalıkları kısmen örten yüksek ve dar tepeyi işaret ettim. “Buradan sadece üç dört kilometre uzakta ve kuzey kayalıklarında garip bir şeyler oluyorsa oradan net bir şekilde görebiliriz.” Biraz düşündüm. “Ayrıca Karaağaç otuz kilometreden bile ateşimizi fark edip bizi bulabilir. Dikkat çekmek istemediği için kasabaya inmekten çekiniyorsa bile bir kamp ateşine yaklaşabilir.”</p>

    <p>Denna kafa salladı. “Planının etrafta boş boş gezinmekten çok daha iyi olduğu kesin.”</p>

    <p>“Eh, kafam bazen iyi çalışır,” diyerek abartılı bir hareketle karşı tepeyi işaret ettim. “Bayanlar önden.”</p>
  </div>
</body>
</html>
