<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Elli Birinci Bölüm</h1>

    <h2 class="baslik_2 sigil_not_in_toc">Katran ve Teneke</h2>

    <p>İkinci dönemimin başında Kilvin, sigaldri öğrenmeme izin verdi. Bu karar bazılarını şaşırtsa bile çalışkan ve işine bağlı biri olarak kendimi ispatladığım Balıkhane’de normal karşılandı.</p>

    <p>Sigaldri en basit tanımıyla çeşitli güçleri yönlendirmekte kullanılan araçlar bütünüdür. Sempatinin vücuda gelmiş hali de denebilir.</p>

    <p>Mesela bir tuğlanın üstüne <em>ule</em> sembolünü, bir diğerine de <em>doch</em> sembolünü kazırsanız bu iki sembol tuğlaların, aralarına harç konmuş gibi birbirine yapışmasını sağlar.</p>

    <p>Fakat iş bu kadar basit değildir. Aslında bu iki sembol, aralarındaki çekim gücünün etkisiyle tuğlaları parçalar. Buna engel olmak için tuğlaların her birine <em>aru</em> sembolünü eklemeniz gerekir. <em>Aru</em> sembolü kil için kullanılır ve iki kil parçasının birbirine yapışmasını sağlayarak sorunu çözer.</p>

    <p>Lakin <em>aru</em> ile <em>doch</em> birbiriyle uyumsuzdur. Şekilleri yanlıştır. Onları birbirine uydurmak için <em>gea</em> ve <em>teh</em> bağlantı sembollerini eklemeniz gerekir. Sonra dengeyi sağlamak amacıyla <em>gea</em> ve <em>teh</em>’i diğer tuğlaya da eklersiniz. Bu sayede tuğlalar kırılmadan birbirine yapışır.</p>

    <p>Tabii sadece tuğlalar kilden yapıldıysa. Çoğu tuğla kilden yapılmaz. Genelde fırınlanmadan önce tuğla karışımının içine biraz demir tozu katılır. Bu da <em>aru</em> yerine <em>fehr</em> kullanmanızı gerektirir. Sonra da uçlar birbirine düzgün otursun diye <em>teh</em> ile <em>gea</em>’nın yerlerini değiştirirsiniz...</p>

    <p>Gördüğünüz gibi, tuğlaları birbirine yapıştırmakta harç kullanmak daha basit ve güvenilir bir yöntemdir.</p>

    <p>Sigaldri eğitimini Cammar’dan alıyordum. Yüzü yaralı, tek gözlü adam Kilvin’in sağ koluydu. Ancak sigaldri alanındaki ustalığınızı ona ispatladıktan sonra daha tecrübeli zahiriyecilerden birinin yanında çıraklığa başlayabilirdiniz. Siz onlara projelerinde yardımcı olurdunuz, karşılığında onlar da size bu sanatın püf noktalarını öğretirlerdi.</p>

    <p>Toplamda yüz doksan yedi sembol vardı. Onları öğrenmek yepyeni bir dil öğrenmeye benziyordu, hem de iki yüz harfli bir alfabeye sahip olan ve bazen kendi sözcüklerinizi uydurmanızı gerektiren bir dil. Cammar yeterli görmeden önce çoğu öğrencinin bir ay boyunca eğitim alması gerekiyordu. Bazı öğrencilerin eğitimininse bir dönem sürdüğü olurdu.</p>

    <p>Ben eğitimimi baştan sona yedi günde tamamladım.</p>

    <p>Nasıl mı?</p>

    <p>Öncelikle azimliydim. Diğer öğrenciler derslerini ağırdan alabilme lüksüne sahiptiler. Nasılsa masraflarını karşılayan bir aileleri veya hamileri vardı. Öte yandan kendi projelerimde çalışarak para kazanabilmem için benim hızla seviye atlamam gerekiyordu. Birinci önceliğim artık harç ücreti değil Devi’ydi.</p>

    <p>İkinci sebepse çok zeki olmamdı. Öylesine bir zekâdan bahsetmiyorum. Ben olağanüstü zekiydim.</p>

    <p>Son olarak da şanslıydım. Bu kadar basit.</p>

    <p class="paragraf">Lavtamı sırtıma vurmuş, Fakülte’nin derme çatma damında yürüyordum. Göğe loş ve bulutlu bir alacakaranlık hâkim olsa da yolumu kolayca buluyordum. Kırmızı kiremitlerin ve gri arduvazların kaygan olduğunu bildiğimden katrana ve tenekeye basmaya özen gösteriyordum.</p>

    <p>Fakülte’de değişiklikler yapılırken bir avlunun etrafı tamamıyla kapatılmıştı. Buraya sadece dersliklerden birindeki yüksek bir pencereden veya çatıdaysanız eğri büğrü bir elma ağacından inilebiliyordunuz.</p>

    <p>Lavta çalmak için oraya ara sıra gittiğim oluyordu. Koğuş’taki ranzam bu iş için uygun değildi. Hem müziğim nehrin bu tarafında hor görülüyordu, hem de uyurlarken veya ders çalışırlarken yatakhane komşularımı rahatsız edersem yeni düşmanlar kazanırdım. İşte bu yüzden lavta çalmak için oradaydım. Tenha ve neredeyse hemen yanı başımda sayılabilecek avlu bu iş için idealdi.</p>

    <p>Avludaki çalılar kontrolsüzce büyümüş, ortalık yabani otların ve çiçekli bitkilerin istilasına uğramıştı. Yine de elma ağacının altında ihtiyacıma tam anlamıyla cevap veren bir bank bulunuyordu. Avluya genellikle gece geç vakitlerde, Fakülte kilitlenip terk edildikten sonra uğrardım. Fakat bugün Theden olduğundan akşam yemeğimi çabuk çabuk yersem, Elxa Dal’ın dersi ile Balıkhane’deki işim arasında bir saatlik boş vaktim kalıyordu. Biraz pratik yapmak için bol bol zamanım vardı.</p>

    <p>Fakat o akşam avluya varınca pencerelerde ışık gördüm. Anlaşılan Brandeur’un dersi uzamıştı.</p>

    <p>Bu yüzden damda kaldım. Dersliğin pencereleri kapalı olduğu için duyulma ihtimalim pek yoktu.</p>

    <p>Sırtımı yakındaki bir bacaya verip lavtamı çalmaya başladım. On dakika kadar sonra ışıklar kapandı, ama ben aşağı inmekle vakit harcayacağıma bulunduğum yerde kalmaya karar verdim.</p>

    <p>“On Adım Tim” şarkısının ortalarındayken güneş bulutların arkasına gizlendi. Çatıları kaplayan altın sarısı ışık damın kenarından taşarak aşağıdaki avlunun ufak bir dilimine vurdu.</p>

    <p>İşte sesi o zaman duydum: avludaki ürkek bir hayvandan çıkmışa benzeyen ani bir hışırtı. Fakat seste bir tuhaflık, çalılara dalan bir tavşan ya da sincabın çıkartamayacağı bir şey var gibiydi. Sert, hatta metalik bir tıkırtıydı. Sanki biri ağır bir demir külçeyi yere düşürmüştü.</p>

    <p>Çalmayı bıraktım. Yarısına geldiğim melodi kafamda devam ediyordu. Acaba aşağıda beni dinleyen bir öğrenci mi vardı? Lavtamı kutusuna koyduktan sonra çatının kenarına kadar gidip aşağı baktım.</p>

    <p>Avlunun doğu bölümünün neredeyse tamamını kaplayan çalılar yüzünden bir şey göremedim. Bir öğrenci pencereden tırmanmış olabilir miydi?</p>

    <p>Gün ışığı hızla azalıyordu. Ben elma ağacından inene kadar avlunun büyük bir kısmı gölgelerle örtülmüştü bile. Bulunduğum yerden o yüksek pencerenin kapalı olduğunu görebiliyordum; oradan hiç kimse geçmemişti. Havanın süratle kararmasına rağmen merakıma yenik düştüm ve çalılara doğru ilerledim.</p>

    <p>Orada epeyce boşluk vardı. Altı neredeyse tamamen oyuk olan çalı öbeği, canlı dallardan yapılma yeşil bir sığınak gibiydi. Bir insan diz çökerek o boşluğa rahatlıkla sığabilirdi. Koğuş için yeterli para bulamazsam orada uyuyabileceğimi aklımın bir köşesine not ettim.</p>

    <p>O loş ışıkta bile orada tek başıma olduğumu görebiliyordum. Tavşandan daha büyük bir şeyin saklanabileceği hiçbir yer yoktu. Alacakaranlıkta o metalik sesi çıkarabilecek bir şey de seçemedim.</p>

    <p>“On Adım Tim” şarkısının akılda kalıcı sözlerini mırıldanarak yerde emekledim ve çalı öbeğinin öteki tarafından çıktım. Ancak o zaman drenaj mazgalını fark edebildim. Benzerleri Üniversite’nin farklı yerlerinde gözüme ilişmişti, fakat bu onlardan daha eski ve büyüktü. Hatta mazgal çıkartıldığı takdirde içine bir insan sığabilirdi.</p>

    <p>Çekinerek serin metal çubuklardan birini tutup asıldım. Bir menteşeye bağlı olan mazgalın ucu yerden sadece sekiz santim kadar kalktı. Loş ışıkta neden daha fazla hareket etmediğini göremiyordum. Nihayet vazgeçip onu yerine bıraktım. Birinin ağır bir demir külçeyi düşürmesi gibi sert bir metalik ses çıktı.</p>

    <p>Sonra parmaklarım gözlerimden kaçan bir şeyi fark etti: çubukların yüzeyine kazınmış bir dizi harf. Yakından bakınca Cammar’dan öğrendiğim <em>ule</em> ve <em>doch</em> sembollerini tanıdım.</p>

    <p>Sonra kafamda bir ışık yandı. “On Adım Tim” şarkısının melodisi, son günlerde Cammar’dan öğrendiğim sembollerle iç içe geçiverdi.</p>

    <blockquote class="siir">
      <p><em>Hem ule hem de doch</em></p>

      <p><em>Birbiriyle bağ kurar</em></p>

      <p><em>Kel bulur</em></p>

      <p><em>Reh ise arar</em></p>

      <p><em>Gea açar</em></p>

      <p><em>Teh kapar</em></p>

      <p><em>Peşin sudur</em></p>

      <p><em>Resin onu kurutur</em></p>
    </blockquote>

    <p>Daha fazla devam edemeden altıncı çan çaldı. Ses beni daldığım düşlerden çıkardı. Fakat dengemi sağlamak için elimi uzattığımda parmaklarım yapraklara ve toprağa değil, yuvarlak ve sert bir cisme dokundu: bir yeşil elmaya.</p>

    <p>Çalıların arasından çıkıp elma ağacının bulunduğu kuzeybatı köşesine gittim. Yerde hiç elma yoktu. Zaten henüz mevsimi değildi. Dahası demir mazgal o küçük avlunun elma ağacına göre tam zıt köşesindeydi. Ağaçtan düşen bir elma oraya kadar yuvarlanamazdı. Herhalde oraya birisi tarafından taşınmıştı.</p>

    <p>Ne düşüneceğimi bilemeden, ama Balıkhane’deki akşam vardiyasına geç kaldığımın farkında olarak elma ağacına tırmandım, lavtamı bıraktığım yerden aldım ve hızlı adımlarla Kilvin’in atölyesine yollandım.</p>

    <p>Gece geç vakit sembollerin geri kalanını da müziğe uydurmaya çalıştım. Bu iş birkaç saatimi aldı, fakat bittiği zaman kafamda bir kullanma kılavuzu var gibiydi. Ertesi gün Cammar beni iki saatlik kapsamlı bir sınava tabi tuttu. Sınavı geçtim.</p>

    <p class="paragraf">Balıkhane’de aldığım eğitimin bir sonraki aşamasında Manet’in, yani Üniversite’deki ilk günlerimde tanıştığım yaşlı, karmakarışık saçlı öğrencinin yanına çırak verildim. Manet neredeyse otuz senedir Üniversite’de okuyordu ve herkes onu daimi E’lir olarak tanırdı. Fakat onunla aynı seviyede olmamıza rağmen Manet daha üst seviyedeki bir düzine öğrencinin toplamından daha fazla tecrübe sahibiydi.</p>

    <p>Manet sabırlı ve anlayışlı bir insandı. Hatta bana eski öğretmenim Abenthy’yi hatırlatıyordu. Tabii Abenthy yerinde duramayan bir tenekeci misali dünyayı gezerken, Manet’in ömrünün geri kalanını Üniversite’de geçirmek istediği herkesçe bilinirdi.</p>

    <p>Manet basitten başlayarak bana önce çifte güçlendirilmiş camın ve ısı hunilerinin formülünü öğretti. Zahiriyeciliği de diğer her şey kadar çabuk kavradım. Isı yiyenler ve sempati lambaları gibi daha karmaşık projelere geçmemiz fazla zaman almadı.</p>

    <p>Sempati saatleri ya da karmaşık çark takımları gibi üst düzey zahiriye çalışmaları hâlâ kapasitemin ötesindeydi, fakat onları da başarmamın sadece zaman meselesi olduğunu biliyordum. Maalesef zamanım giderek azalıyordu.</p>
  </div>
</body>
</html>
