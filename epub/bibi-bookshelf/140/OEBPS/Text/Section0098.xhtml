<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Seksen Sekizinci Bölüm</h1>

    <h2 class="baslik_2 sigil_not_in_toc">Ara - Arayış</h2>

    <p>Dışarıdaki tahta sundurmaya basan ağır çizmelerin sesi, Yoltaşı Hanı’ndaki üç kişinin irkilmesine sebep oldu. Kvothe cümlesinin orta yerinde ayağa fırladı. Mahv gecesinin ilk müşterileri içeri girerlerken barla arasındaki yolu yarılamıştı bile.</p>

    <p>“Burada aç adamlar var, Kote!” diye kapıyı açarken seslendi Cob. Shep, Jake ve Graham da onun peşinden içeri girdiler.</p>

    <p>“Arkada bir şeyler olacaktı,” dedi Kote. “Hemen gidip getirebilirim. Tabii önce içecek bir şeyler isterseniz o başka.” Adamlar bu teklifi dostane bağrışmalarla kabul ederek barın önündeki taburelere yerleştiler. Karşılıklı yapılan bu konuşmada eski ayakkabılar kadar tanıdık gelen bir samimiyet mevcuttu.</p>

    <p>Tarihçi barın arkasındaki kızıl saçlı adama bakakaldı. Adamda Kvothe’den eser yoktu. Sadece bir hancıdan ibaretti: dost canlısı, yardımsever, neredeyse görünmez olacak denli mütevazı.</p>

    <p>Jake içkisinden büyük bir yudum içtikten sonra odanın karşı tarafında oturan Tarihçi’yi fark etti. “Vay be, Kote! Demek yeni bir müşterin var. Oturacak yer bulabildiğimiz için şanslıyız.”</p>

    <p>Shep gevrek gevrek güldü. Cob taburesinde döndü ve kalemini hâlâ kâğıdının üzerinde bekleterek Bast’ın yanında oturan Tarihçi’ye bir göz attı. “Kâtip falan mı yoksa?”</p>

    <p>“Öyle,” dedi Kote çabucak. “Dün gece geç vakit geldi.”</p>

    <p>Cob masadaki adama gözlerini kısarak baktı. “Ne yazıyor?”</p>

    <p>Kote sesini alçaltarak müşterilerin dikkatini misafirden uzaklaştırıp barın diğer tarafına çekti. “Bast’ın Baedn’e yaptığı o yolculuğu hatırlıyor musunuz?” Adamlar ilgiyle kafa salladılar. “Anlaşılan yolculuğu sırasında frengiye yakalandığını sanmış. O günden beri de kendini ölüme daha yakın hissediyor. Fırsatı varken vasiyetini yazmak istedi.”</p>

    <p>“Eh, şu aralar hiç de fena bir fikir değil,” dedi Shep karamsar bir edayla. Birasından son kalanı da içip boş maşrapayı bara vurdu. “Bir tane daha alayım.”</p>

    <p>“Ölümüme dek ne kadar para biriktirdiysem hepsi kalsın Dul Sage’e,” diye yüksek sesle odanın karşısından konuştu Bast. “Evleniş yaşına yaklaşan üç kızını büyütüp onlara çeyiz düzsün diye.” Tarihçi’ye kaygılı bir bakış attı. “‘Evleniş’ diye bir sözcük var mı?”</p>

    <p>“Küçük Katie şu son bir senede epey boy attı, değil mi?” diye mırıldandı Graham. Diğerleri kafa sallayarak ona katıldılar.</p>

    <p>“İşverenime en iyi çizme çiftimi bırakıyorum,” diye cömertçe devam etti Bast. “Ve de hangi pantolonum üzerine uyarsa onu.”</p>

    <p>“Delikanlının çizmeleri de pek güzel,” dedi Kote’ye Cob. “Daha ilk gördüğümde anlamıştım.”</p>

    <p>“Dünyevi eşyalarımın geri kalanını Pater Leoden ahaliye dağıtsın. Edepsiz bir ruh olarak onlara ihtiyaç duymayacağım.”</p>

    <p>“<em>Ebedi</em> demek istedin, öyle değil mi?” diye kararsızca sordu Tarihçi.</p>

    <p>Bast omuz silkti. “Şimdilik tüm aklıma gelenler bunlar.” Tarihçi kafa sallayıp kâğıdı, kalemi ve mürekkebi yassı deri çantasına kaldırdı.</p>

    <p>“Gel bakalım,” diye ona seslendi Cob. “Yabancı kalma.” Tarihçi önce donup kaldı, ardından yavaşça bara gitti. “Adın ne, ahbap?”</p>

    <p>“Devan,” dedi Tarihçi, sonra da genzini temizledi. “Affedersiniz, Carverson. Devan Carverson.”</p>

    <p>Cob herkesi ona tek tek tanıttı ve tekrar bu yeni misafire doğru döndü. “Nereden geliyorsun, Devan?” diye sordu.</p>

    <p>“Abbott Sığlığı’nın ötesinden.”</p>

    <p>“O taraflarda yeni haberler var mı?”</p>

    <p>Tarihçi oturduğu yerde huzursuzca kıpırdanırken Kote barın karşı tarafından onu sert bakışlarla süzdü. “Şey... yolların durumu pek de iyi değil...”</p>

    <p>Bu sözler her zamanki şikâyetlerin koro halinde yükselmesine sebep olunca Tarihçi rahatladı. Onlar yakınmayı sürdürürlerken kapı açıldı ve içeri demirci çırağı girdi. Çocuksu ve geniş omuzlu delikanlının saçlarına duman kokusu sinmişti. Kapıyı Carter’ın geçmesi için açık tutarken omzuna uzun bir demir çubuk dayalıydı.</p>

    <p>“Budala gibi gözüküyorsun, çocuk,” diye homurdandı Carter, yarası henüz iyileşmemiş kişilere mahsus kasıntılı bir özenle kapıdan geçerek. “O şeyi taşımaya devam edersen herkes senin Deli Martin gibi olduğunu sanacak. Senden Rannlı o deli çocuk diye bahsedecekler. Önümüzdeki elli sene boyunca buna razı mısın?”</p>

    <p>Demirci çırağı utanarak elindeki demir çubuğu indirdi. “Bırak ne derlerse desinler,” diye meydan okurcasına mırıldandı. “Gidip Nelly’yi gömdüğümüzden beri o örümcek gibi şeyle ilgili rüyalar görüyorum.” Başını iki yana salladı. “Sen nasıl bir değil iki tane taşımıyorsun anlamıyorum. O şey seni neredeyse öldürecekti.”</p>

    <p>Carter delikanlıya aldırış etmeyerek asık bir suratla bara doğru yürüdü.</p>

    <p>“Seni böyle ayakta görmek ne güzel, Carter,” diye seslendi Shep, maşrapasını kaldırarak. “Bir iki gün daha yatakta kalırsın sanıyorduk.”</p>

    <p>“Beni yatalak yapmak için birkaç dikişten fazlası gerekir,” dedi Carter.</p>

    <p>Bast gösterişli tavırlarla taburesini yaralı adama verdi, sonra da demirci çırağından mümkün olduğunca uzak bir yere geçti. Bardaki kalabalık Carter’ı sıcak karşıladı.</p>

    <p>Hancı arka odaya geçti, birkaç dakika sonra sıcak ekmek ve dumanı tüten yahni kâseleriyle dolu bir tepsi taşıyarak geri geldi.</p>

    <p>Herkes Tarihçi’yi dinliyordu. “...yanlış hatırlamıyorsam Kvothe olay gerçekleştiği sırada Severen’deymiş. Evine dönerken...”</p>

    <p>“Severen’de değilmiş,” dedi İhtiyar Cob. “Üniversite’nin oralardaymış.”</p>

    <p>“Olabilir,” diye kabul etti Tarihçi. “Her neyse, gece vakti eve dönerken haydutlar bir ara sokakta ona saldırmışlar.”</p>

    <p>“Vakit gündüzmüş,” diye tersledi Cob. “Üstelik olay kasabanın orta yerinde yaşanmış. Olup bitenleri herkes görmüş.”</p>

    <p>Tarihçi başını inatla iki yana salladı. “Bir ara sokakta olduğunu iyi hatırlıyorum. Neyse, haydutlar Kvothe’yi hazırlıksız yakalamışlar. Atını istiyorlarmış.” Duraksayarak parmak uçlarıyla alnını ovuşturdu. “Durun, öyle değildi. Kvothe’nin ara sokağa atla girecek hali yoktu. Belki de olay Severen yolu üzerinde geçiyordu.”</p>

    <p>“Sana söyledim, Severen’de falan değildi!” diye çıkıştı Cob. Elini bara vurarak kızdığını açıkça belli etti. “Tehlu aşkına, kes şunu. Hikâyeyi karmakarışık ettin.”</p>

    <p>Tarihçi’nin yüzü utançtan kızardı. “Sadece bir kez duymuştum, o da yıllar önce.”</p>

    <p>Tarihçi’ye sert bir bakış atan Kote tepsiyi bara gürültüyle bıraktı ve hikâye bir süreliğine unutuldu. İhtiyar Cob yemeğini o kadar hızlı yedi ki neredeyse boğulacaktı. Yemeğinin üzerine birasından uzun uzun içti.</p>

    <p>“Madem ki yemeğin daha bitmedi,” dedi Tarihçi’ye Cob, ağzını gömleğinin koluna silerek, “hikâyeye ben devam etsem kızar mısın? Çocuk da duymuş olsun diye diyorum.”</p>

    <p>“Bildiğinden eminsen...” dedi Tarihçi tereddüt ederek.</p>

    <p>“Tabii ki biliyorum,” diyen Cob taburesinde dönüp dinleyicilerini karşısına aldı. “Pekâlâ. Kvothe daha çocukken Üniversite’ye gidiyormuş. Ama Üniversite’de yaşamıyormuş, çünkü sıradan biriymiş. Öyle lüks içinde yaşayacak kadar parası yokmuş.”</p>

    <p>“İyi de nasıl olur?” diye sordu demirci çırağı. “Daha evvelden Kvothe’nin çok zeki olduğunu, daha on yaşındayken Üniversite’de kalması için ona para ödediklerini söylemiştin. Hani ona içi altınla dolu bir kese, başparmağım kadar büyük bir elmas, yepyeni bir at ve koşum takımı ve de yeni pabuçlar falan vermişlerdi?”</p>

    <p>Cob uzlaşmacı bir edayla kafa salladı. “Evet, bunların hepsi doğru. Ama bahsettiğim olay Kvothe tüm o şeyleri aldıktan bir iki sene sonra yaşanmış. Kvothe o zamana kadar parasının çoğunu evi yanan bazı zavallılara dağıtmış.”</p>

    <p>“Evleri bir düğün sırasında yanmış, değil mi?” diye sordu çocuk.</p>

    <p>Cob kafa salladı. “Hem Kvothe’nin yemek yemesi, oda tutması ve atına yulaf alması gerekiyormuş. Bu yüzden parasının bitmesi uzun sürmemiş. Sonra da...”</p>

    <p>“Peki ya elmas?” diye üsteledi çocuk.</p>

    <p>İhtiyar Cob kaşlarını sertçe çattı. “İlla bilmek istiyorsan onu çok özel bir dostuna vermiş. Bir kıza. Ama o bambaşka bir hikâye.” Çocuğa dik dik baktı. Utanan demirci çırağı boynunu büktü ve yemeğinden bir kaşık aldı.</p>

    <p>Cob devam etti. “Parası Üniversite’de bir eli yağda, bir eli balda yaşamaya yetmediği için Kvothe hemen yakındaki <em>Amary</em> denen kasabada yaşıyormuş.” Bu noktada Tarihçi’ye imalı bir bakış attı. “Bir handa bedavaya kalıyormuş, çünkü oranın sahibi olan dul kadın Kvothe’den hoşlanmış ve Kvothe de onun için bazı ufak tefek işleri hallediyormuş.”</p>

    <p>“Şarkı da söylüyormuş,” diye ekledi Jake. “Lavtayla resmen döktürüyormuş.”</p>

    <p>“Sen yemeğini ye, Jacob. Bırak hikâyeyi ben anlatayım,” diye çıkıştı İhtiyar Cob. “Herkes Kvothe’nin çok iyi lavta çaldığını bilir. Zaten dul kadın bu yüzden ondan hoşlanmış ve her gece müzik yapmak Kvothe’nin işlerinden biriymiş.”</p>

    <p>Cob çabucak içkisinden bir yudum alıp sözlerini sürdürdü. “Kvothe yine bir gün dulun bir işini halletmeye giderken adamın biri ona bıçak çekmiş ve dulun parasını hemen vermezse, Kvothe’nin bağırsaklarını sokağın ortasına dökeceğini söylemiş.” Cob hayali bir bıçağı çocuğa doğrultarak ona tehditkâr bir bakış attı. “Unutmayın, bu olay Kvothe daha çocukken oluyormuş. Kılıcı falan yokmuş. Zaten olsaymış bile henüz Ademlerden dövüşmeyi öğrenmediği için onu doğru düzgün kullanamazmış.”</p>

    <p>“Peki Kvothe ne yapmış?” diye sordu demirci çırağı.</p>

    <p>“Eh,” diyen Cob arkasına yaslandı, “vakit gündüzmüş ve Amary’nin kasaba meydanının orta yerindeymişler. Kvothe inzibatı çağırmaya kalkmış, ama cin gibi olduğu için bir şeyi fark etmiş. Herifin dişleri bembeyazmış...”</p>

    <p>Çocuğun gözleri faltaşı gibi açıldı. “Yoksa reçine müptelası mıymış?”</p>

    <p>Cob kafa salladı. “Dahası adam dörtnala koşmuş bir at gibi terliyor ve gözleri fıldır fıldır dönüyormuş. Elleri de...” Cob kendi gözlerini de kocaman açtı ve ellerini uzatıp onları titretti. “Kvothe herifin reçine hasreti çektiğini ve kıçı kırık bir peni için kendi anasını bile bıçaklayabileceğini anlamış.” İçkisinden uzun bir yudum içerek dinleyicilerin heyecanını arttırdı.</p>

    <p>“Sonra ne olmuş?” diye barın öteki ucundan sordu Bast. Çok kaygılı gözüküyor, ellerini abartılı hareketlerle ovuşturuyordu. Hancı, öğrencisine dik dik baktı.</p>

    <p>Cob hikâyesine devam etti. “Kvothe ilk başta tereddüt etmiş. Adam daha da yaklaşmış. Kvothe bakmış ki herif ciddi, Üniversite’deki gizli bir kitaptan öğrendiği bir kara büyüyü yapmış. Üç korkunç, gizemli kelime söyleyip bir iblis çağırmış ve...”</p>

    <p>“İblis mi?” diyen demirci çırağının sesi çığlık gibi çıkmıştı, “Yoksa o örümcek gibi bir şey...”</p>

    <p>Cob başını yavaşça iki yana salladı. “Yok be, bunun hiç de örümceğe benzer bir yanı yokmuş. Ondan çok daha kötüymüş. Bu iblis baştan aşağı gölgelerden oluşuyormuş. Haydudun tepesine binip onu göğsünden, kalbinin tam üstünden ısırmış ve biz eriğin suyunu nasıl içiyorsak o da adamın kanını öyle içivermiş.”</p>

    <p>“Eh be, Cob,” dedi Carter suçlayıcı bir ses tonuyla. “Çocuğun ödünü patlatıyorsun. Kafasına soktuğun bu zırvalar yüzünden o lanet olasıca demir çubuğu bir sene yanından ayırmayacak.”</p>

    <p>“Benim duyduğum öyle değildi,” dedi Graham ağır ağır. “Kadının biri yanan bir evde mahsur kalmış ve Kvothe iblisi o kadını yangından korusun diye çağırmış. Sonra kendisi de içeri dalıp kadının kılına bile zarar gelmeden kurtarmış.”</p>

    <p>“Şu halinize bir bakın,” dedi Jake tiksinmişçesine. “Kış ortasındaki çocuklar gibisiniz. Yok, ‘İblisler bebeğimi çaldılar,’ yok, ‘İblisler sütü yere döktüler...’ Kvothe’nin iblislerle uğraştığı falan yokmuş. Üniversite’ye isimleri öğrenmeye gitmiş, değil mi? Herif ona bıçakla saldırınca o da aynı Ulu Taborlin gibi haydudun üstüne ateş ve yıldırım salmış.”</p>

    <p>“Hayır, iblis varmış Jake,” dedi Cob öfkeyle. “Yoksa hikâye çok saçma olur. Kvothe bir iblis çağırmış, iblis haydudun kanını içmiş ve bunu gören herkesin feleği şaşmış. Biri olanları gidip bir rahibe anlatmış, rahip inzibatlara koşmuş, inzibatlar da Kvothe’yi o gece dulun hanından alıp götürmüşler. Sonra da onu karanlık güçlerle haşır neşir olduğu için hapse atmışlar.”</p>

    <p>“Herhalde ateş görüp iblis sanmışlardır,” diye üsteledi Jake. “İnsanlar nasıldır bilirsin.”</p>

    <p>“Hayır bilmem, Jacob,” diye çıkıştı Cob, kollarını göğsünde kavuşturup bara yaslanarak. “İnsanların nasıl olduklarını niye sen söylemiyorsun? Hatta oldu olmuşken hikâyeyi de sen...”</p>

    <p>Cob dışarıdaki tahta sundurmadan gelen ayak seslerini duyunca durdu. Hemen sonra biri kapının koluna asıldı.</p>

    <p>Herkes merakla oraya doğru döndü, zira sürekli müşterilerin hepsi zaten handaydı. “Bir günde iki yeni yüz,” dedi Graham nazikçe, hassas bir konuya temas ettiğini bilerek. “Görünüşe bakılırsa işlerin açılıyor, Kote.”</p>

    <p>“Yollar nihayet bir düzene giriyor olmalı,” dedi Shep rahatlamış bir ses tonuyla, bardağını ağzından çekmeden. “Şansımız açılıyor galiba.”</p>

    <p>Kapı kolu tıkırdadı ve kapı duvara değene kadar yavaşça açıldı. Dışarıdaki karanlıkta duran adamın içeri girip girmemeye karar veremezmiş gibi bir hali vardı.</p>

    <p>“Yoltaşı’na hoş geldiniz,” diye barın arkasından seslendi hancı. “Sizin için ne yapabilirim?”</p>

    <p>Adam ışığa adım atınca çiftçilerin heyecanı sönüverdi. Yabancının üzerindeki bölük pörçük deri zırh ve ağır kılıç onun bir paralı asker olduğunun işaretiydi. Yalnız bir paralı asker, en iyi zamanlarda bile asla güven verici bir görüntü değildi. Herkes işsiz bir paralı askerle bir eşkıya arasındaki farkın çoğunlukla zamandan ibaret olduğunu bilirdi.</p>

    <p>Dahası bu askerin zor günler geçirdiği her halinden anlaşılıyordu. Pantolonunun paçaları ve kaba çizmelerinin bağcıkları dikenlerle doluydu. Koyu mavi renkteki gömleği çamur lekeleriyle kaplıydı ve yer yer yırtılmıştı. Saçları yağ içinde ve karmakarışıktı. Gözleri, günlerdir uyumamış gibi kanlı ve çöküktü. Kapıyı açık bırakarak hana birkaç adım daha girdi.</p>

    <p>“Anlaşılan epeydir yoldasınız,” dedi Kote neşeyle. “Bir içki ya da yiyecek bir şeyler alır mısınız?” Asker cevap vermeyince de ekledi: “Önce biraz kestirmek isterseniz hiçbirimiz sizi suçlamayız. Epey yorgun olduğunuz belli.” Kote başını azıcık çevirip Bast’a göz ucuyla baktı ve o da taburesinden kalkıp hanın ön kapısını örtmeye gitti.</p>

    <p>Asker bardaki herkesi yavaşça gözden geçirdikten sonra gidip Tarihçi ile İhtiyar Cob arasındaki boş yere oturdu. Kote en içten hancı tebessümünü sergilerken asker tüm ağırlığıyla bara yaslanıp bir şeyler mırıldandı.</p>

    <p>Odanın karşı tarafındaki Bast eli kapı kolunda donakaldı.</p>

    <p>“Affedersiniz?” diye sordu Kote, biraz öne eğilerek.</p>

    <p>Paralı asker başını kaldırdı, gözleri Kote’ninkilerle buluştu, ardından barın arkasını taradı. Başına aldığı sert bir darbe yüzünden sersemlemiş gibi gözleri ağır ağır hareket ediyordu. <em>“Aethin tseh cthystoi scthaiven vei.”</em></p>

    <p>Kote biraz daha öne eğildi. “Pardon, ne dediniz?” Asker başka laf etmeyince hancı bardaki diğer adamlara baktı. “Anlayanınız oldu mu?”</p>

    <p>Tarihçi paralı askeri tepeden tırnağa süzerek zırhını, boş ok sadağını, mavi renkli kaliteli keten gömleğini gözden geçiriyordu. Adama bu kadar dikkatli bakmasına rağmen asker onu hiç fark etmemiş gibiydi.</p>

    <p>“Siaruca konuştu,” dedi Cob çokbilmişçe. “Komik. Hiç de oralıya benzemiyor.”</p>

    <p>Shep gülerek başını iki yana salladı. “Yok be, herif körkütük sarhoş. Amcam da öyle konuşurdu.” Dirseğiyle Graham’ı dürttü. “Tam amcamı hatırlıyor musun? Tanrım, onun kadar içen başka birini tanımadım.”</p>

    <p>Bast kapının oradan gizlice el etti, fakat Kvothe’nin gözü askerin üzerindeydi. “Aturca bilir misiniz?” diye yavaşça sordu. “Ne istiyorsunuz?”</p>

    <p>Askerin bakışları bir anlığına hancıya odaklandı. <em>“Avoi...”</em> diye başladı, sonra gözlerini kapattı ve bir şeyi dinlercesine başını yana eğdi. Gözlerini tekrar açtı. <em>“Ben...”</em> diye yavaş ve aksanlı bir sesle konuştu. <em>“Ben... arıyorum...”</em> Sözlerini yarım bırakarak dalgın gözlerle amaçsızca etrafına bakındı.</p>

    <p>“Onu tanıyorum,” dedi Tarihçi.</p>

    <p>Herkes kâtibe doğru döndü. “Ne?” diye sordu Shep.</p>

    <p>Tarihçi’nin yüzünde öfkeli bir ifade vardı. “Bu adam ve dört arkadaşı beş gün önce beni soydular. O sırada sinekkaydı tıraşlı olduğu için hemen tanıyamadım, ama bu o.”</p>

    <p>Bast adamın arkasından daha ivedi bir hareket yaparak ustasının dikkatini çekmeye çalıştı, lakin Kvothe’nin dikkati şaşkın görünen adamdaydı. “Emin misin?”</p>

    <p>Tarihçi sert ve neşesiz bir kahkaha attı. “Gömleğim üzerinde. Üstelik onu mahvetmiş. Bana bir talente patlamıştı. Giymek hiç nasip olmadı.”</p>

    <p>“Adam daha önce de böyle miydi?”</p>

    <p>Tarihçi başını iki yana salladı. “Hiç de değil. Bir haydut için fazlasıyla kibardı. Ordudan kaçmış düşük rütbeli bir subay olduğunu tahmin etmiştim.”</p>

    <p>Bast el etmeyi bıraktı. “Reshi!” diye seslendi çaresizce.</p>

    <p>“Bir saniye, Bast,” dedi Kvothe, sersem durumdaki askerin dikkatini çekmeye çalışırken. Elini adamın suratının önünde sallayarak parmaklarını şıklattı. “Hey!”</p>

    <p>Bakışları Kvothe’nin elini takip ettiyse de adam kendisi hakkında söylenenleri duymuyor gibiydi. <em>“Ben... arıyorum...”</em> dedi ağır ağır. <em>“Arıyorum...”</em></p>

    <p>“Ne?” diye çıkıştı Cob. “Ne arıyorsun?”</p>

    <p><em>“Arıyorum...”</em> diye anlamsızca tekrarladı asker.</p>

    <p>“Herhalde bana geri vermek için atımı arıyordur,” dedi Tarihçi soğukkanlılıkla. Askere yarım adım yaklaştı ve kılıcının kabzasını tuttu. Ani bir hareketle kılıcı çekip çıkardı; daha doğrusu çıkarmaya çalıştı. Kılıç kınından kolayca çıkacağı yerde yarısına geldiği zaman takıldı.</p>

    <p>“Hayır!” diye odanın karşı tarafından bağırdı Bast.</p>

    <p>Asker dönüp Tarihçi’ye boş gözlerle baktıysada onu durdurmaya çalışmadı. Kâtip şaşırmasına rağmen kabzayı bırakmadı. Sonra ona daha sert asıldı ve kılıç nihayet kınından çıktı. Silahın geniş yüzeyi pıhtılaşmış kan ve pasla kaplıydı.</p>

    <p>Bir adım geri giden Tarihçi kendini toparladı ve kılıcı askere doğru uzattı. “Üstelik atım sadece bir başlangıç. Sonrasında paramı da geri verecek ve inzibatla uzun bir sohbet edecek.”</p>

    <p>Asker göğsünün hemen önünde ağır ağır sallanan kılıç ucuna baktı. Gözleri uzunca bir süre bu yavaş hareketi takip etti.</p>

    <p>“Onu rahat bırak!” diye bağıran Bast’ın sesi tizdi. “Lütfen!”</p>

    <p>Cob kafa salladı. “Çocuk haklı, Devan. Herifin aklı başında değil. O şeyi doğrultma. Bayılıp üstüne düşecek gibi bir hali var.”</p>

    <p>Asker dalgın bir edayla başını kaldırdı. <em>“Arıyorum...”</em> diyerek yolda yürürken önüne çıkan bir dalmış gibi kılıcı eliyle yana doğru itti. Bunu yaparken kılıcın keskin kenarı boyunca hareket eden eli yarıldı. Tarihçi bir hayret nidası atarak kılıcı hemen geri çekti.</p>

    <p>“Gördünüz mü?” dedi İhtiyar Cob. “Ne demiştim? Herif kendi kendine tehlike teşkil ediyor.”</p>

    <p>Asker başını yana doğru eğdi ve elini kaldırıp inceledi. Başparmağında biriken kanlar yere damlamaya başladı. Asker burnundan derin bir nefes aldı ve donuk gözleri ansızın keskin bir şekilde odaklandı.</p>

    <p>Tarihçi’ye kocaman sırıtırken yüzündeki dalgınlık tamamıyla geçmişti. <em>“Te varaiyn aroi Seathaloi vei mela,”</em> dedi derin bir sesle.</p>

    <p>“Seni... seni anlamadım,” dedi Tarihçi huzursuzca.</p>

    <p>Adamın suratındaki sırıtış silindi. Bakışları sertleşti ve gözleri öfkeyle doldu. <em>“Te-tauren sciyrloet? Amauen.”</em></p>

    <p>“Dediklerini anlamıyorum,” dedi Tarihçi. “Ama ses tonundan hoşlanmadım.” Kılıcı kaldırıp ucunu tekrar adama doğrulttu.</p>

    <p>Hemen önündeki ağır, çentikli kılıca bakarken askerin alnı şaşkınlıkla kırıştı. Sonra ansızın yüzünde idrak eder bir ifade belirdi ve sırıtışı geri geldi. Adam başını arkaya atıp kahkahalarla güldü.</p>

    <p>Ağzından çıkan şey insan sesi değildi. Bir şahinin tiz çığlığını andıran delice ve coşkulu bir sesti.</p>

    <p>Asker yaralı elini kaldırıp kılıcın ucunu tuttu. O kadar ani bir harekette bulunmuştu ki kılıca temas ettiği zaman metalden donuk bir tını yükseldi. Sırıtmayı sürdüren adam parmaklarını daha da sıkarak kılıcı eğdi. Elinden akan kanlar kılıcın kenarı boyunca ilerleyip şıpır şıpır yere damlıyordu.</p>

    <p>Odadaki herkes bu sahneyi afallamış bir hayretle seyrediyordu. Duyulan tek şey kılıcın çıplak kenarlarını tutan parmak kemiklerinin çıkardığı belli belirsiz sürtünme sesti.</p>

    <p>Adam Tarihçi’nin gözünün içine bakarak elini sertçe çevirdi ve kılıç parçalanan bir çan sesiyle kırıldı. Tarihçi elindeki mahvolmuş silaha bön bön bakarken, asker öne doğru bir adım atıp boştaki elini yavaşça kâtibin omzuna koydu.</p>

    <p>Tarihçi sıcak bir demirle dürtülmüşçesine çığlığı basarak kendini geriye attı. O sırada kırık kılıcı hiç düşünmeden salladı ve askerin kolunun etli kısmında derin bir yara açtı. Askerin yüzünde acı veya korku olmadığı gibi yaralandığını fark ettiğine dair en ufak bir belirti de yoktu.</p>

    <p>Asker kılıcın kanlı ucunu elinden bırakmaksızın Tarihçi’ye doğru bir adım attı.</p>

    <p>Tam o anda Bast ortaya çıktı ve adama omzuyla öyle sert bindirdi ki, asker maun bara çarpmadan önce ağır bar taburelerinden birini paramparça etti. Bast şimşek gibi bir süratle askerin başını iki eliyle birden kavradı ve barın kenarına vurdu. Sonra yüzünü ekşiterek bu hareketi tekrarladı. Bir kez, iki kez...</p>

    <p>Bast’ın bu hareketi herkesi derin bir uykudan kaldırmışçasına odada müthiş bir hengâme çıktı. İhtiyar Cob taburesinden hızla kalktı ve geri çekilirken onu yere devirdi. Graham inzibatla ilgili bir şeyler bağırdı. Kapıya doğru atılan Jake devrilen tabureye takılarak yere kapaklandı. Demirci çırağı demir çubuğa doğru atılayım derken onu yere düşürdü. Çubuk yerde geniş bir yay çizerek yuvarlandı ve bir masanın altına kaçtı.</p>

    <p>Şaşkın bir sesle bağıran Bast şiddetle odanın karşısına fırlatıldı ve tahta masalardan birine çarptı. Masa onun ağırlığını taşıyamayarak kırıldı ve Bast düştüğü yerde bir bez bebek gibi hareketsiz kaldı. Ayağa kalkarken askerin başının sol tarafından kanlar akıyordu. En ufak bir tasa barındırmayan bakışlarla Tarihçi’ye doğru döndü. Kırık kılıcının ucu hâlâ kanayan elindeydi.</p>

    <p>Adamın arkasındaki Shep yarısı yenmiş peynir tekerinin yanında duran bir bıçağı kaptı. Kesici kısmı bir karış uzunluğundaki alet basit bir mutfak bıçağıydı. Çiftçi sert bir yüz ifadesiyle askere iyice sokuldu ve hızla savurduğu bıçağı sapına kadar adamın vücuduna, tam da omzun boyunla birleştiği kısma sapladı.</p>

    <p>Asker yere yığılacağına hızla arkasına döndü ve elindeki kılıç ucunun kırık kısmıyla Shep’in suratına vurdu. Etrafa kanlar saçılırken Shep ellerini yüzüne götürdü. Asker bunun ardından seğirme denebilecek kadar süratli bir hareketle metal parçasını gerisingeri savurdu ve onu çiftçinin göğsüne sapladı. Shep geri geri sendeleyerek arkasındaki bara çarptı, sonra da kaburgaları arasında saplı duran kılıç ucuyla beraber yere yığıldı.</p>

    <p>Asker elini kaldırdı ve boynuna girmiş olan bıçağın sapına merakla dokundu. Şaşkından ziyade öfkeli bir yüz ifadesiyle ona asıldı. Bıçak yerinden çıkmayınca az önceki gibi kuş çığlığını andıran delice bir kahkaha attı.</p>

    <p>Shep nefes almaya çalışarak yerde kanlar içinde yatarken, ne yaptığını unutmuşçasına dağıldı. Bakışları odada ağır ağır gezinerek kırık masaları, siyah taşlı şömineyi, koca meşe fıçıları tembelce inceledi. Gözleri nihayet barın arkasında duran kızıl saçlı adamın üzerinde odaklandı. Kvothe adamın bakışları karşısında ne ürktü ne de geri çekildi. İki adamın gözleri birbirleriyle buluştu.</p>

    <p>Askerin gözlerinde yine o keskin bakış belirdi. Geniş ve neşesiz sırıtışı geri gelerek kanlı yüzüne iyice ürkütücü bir görünüm kazandırdı. <em>“Te aithiyn Seathaloi?”</em> diye sordu adam. <em>“Te Rhintae?”</em></p>

    <p>Kvothe ilgisiz denebilecek bir hareketle tezgâhtan koyu renkli bir şişe kaptı ve barın karşısına doğru fırlattı. Şişe askerin ağzına çarpıp parçalandı. Hava adamın sırıtmaya devam eden başını ve omuzlarını kaplayan böğürtlen likörünün kokusuyla doldu.</p>

    <p>Kvothe elini uzatıp parmaklarını bara saçılmış liköre değdirdi. Alnı kırışacak denli konsantre olup hafifçe bir şeyler mırıldandı. Gözleri barın karşı tarafında duran kanlar içindeki adama çevriliydi.</p>

    <p>Hiçbir şey olmadı.</p>

    <p>Asker barın diğer tarafından uzanıp Kvothe’nin üzerindeki gömleğin kolunu yakaladı. Hancı öylece durdu. Yüzünde ne korku, ne öfke, ne de hayret vardı. Sadece bitkin, uyuşmuş ve hüsrana uğramış gözüküyordu.</p>

    <p>Asker tuttuğu kolu tamamen kavrayamadan Bast onun sırtına atladı. Bir kolunu askerin boynuna dolarken boştaki eliyle adamın yüzünü cırmıkladı. Asker Kvothe’yi bıraktı ve boynuna dolanmış kolu iki eliyle birden tutarak ondan kurtulmaya çalıştı. Askerin elleri kendisine dokunduğu anda Bast’ın yüzünde acı dolu bir ifade belirdi. Yine de yılmayarak boştaki eliyle paralı askerin gözlerine saldırmayı sürdürdü.</p>

    <p>Barın uzak ucunda demirci çırağı nihayet demir çubuğu masanın altından almayı becerdi ve dimdik doğruldu. Devrilmiş taburelerin ve yerde yatan insanların üzerinde atlayarak hücuma geçti. Nefesi yettiği kadar böğürürken, demir çubuğu bir omzunun üzerine kaldırmıştı.</p>

    <p>Demirci çırağının son sürat yaklaştığını görünce hâlâ askerin sırtında duran Bast’ın gözleri kocaman açıldı. Hemen adamı bırakıp geri çekildi ve o sırada ayağı devrik bir tabureye takıldı. Sırtüstü yere düştüyse de hiç durmayarak kaçışını sürdürdü.</p>

    <p>Asker dönüp bakınca uzun boylu delikanlının hızla yaklaştığını fark etti. Gülümsedi ve kanlı ellerinden birini ileri doğru uzattı. Hareketi zarif, hatta tembelce denebilecek kadar yavaştı.</p>

    <p>Demirci çırağı adamın koluna vurdu. Demir çubuk vücuduna temas edince askerin sırıtışı siliniverdi. Asker öfkeli bir kedi gibi tıslayıp hırlayarak kolunu tuttu.</p>

    <p>Çocuk demir çubuğu tekrar savurdu ve bu sefer askerin tam da kaburgalarına vurdu. Asker darbenin şiddetiyle bardan öteye doğru sendeledi, ardından gırtlağı kesilen bir kuzu gibi haykırarak elleri ve dizleri üstüne düştü.</p>

    <p>Demirci çırağı bu sefer çubuğu iki eliyle birden kavradı ve odun kesercesine adamın sırtına indirdi. Kırılan kemiklerin o iç kaldırıcı çatırtısı net bir şekilde duyuldu. Demir çubuk uzaktaki bir çanın sislerin içinden gelen çınlaması gibi usulca çınladı.</p>

    <p>Beli kırılan adam yine de hanın kapısına doğru sürünmeye çalıştı. Yüzü artık ifadesizdi ve açık ağzından kış ağaçlarının arasında esen rüzgâr gibi kesintisiz, manasız bir uluma yükseliyordu. Demirci çırağı ellerindeki ağır çubuğu çomak gibi tekrar tekrar savurdu. Önce ahşap zeminde derin bir oyuk açtı, sonra çubuğu askerin bacağına, koluna ve kaburgalarına isabet ettirdi. Asker tüm bu darbelere rağmen insandan ziyade hayvan gibi bağırıp uluyarak kapıya doğru sürünmeye devam etti.</p>

    <p>Çocuk nihayet çubuğu adamın kafasına vurdu ve asker hareketsiz kaldı. Bir an için odaya tam bir sessizlik çöktü, sonra asker derinden gelen boğuk bir sesle öksürdü ve katran kadar koyu, mürekkep kadar siyah bir sıvı kustu.</p>

    <p>Çocuk yerde hareketsiz yatan cesede daha epeyce vurdu. Durduğu zaman da çubuğu indirmedi; onu havada tutarak nefes nefese kalmış bir halde çılgınca etrafına bakındı. Solukları bir düzene girerken odanın karşı tarafından, İhtiyar Cob’un sırtını şömineye dayadığı yerden fısıldadığı dualar duyulur oldu.</p>

    <p>Birkaç dakika sonra dualar kesildi ve sessizlik Yoltaşı Hanı’na geri döndü.</p>

    <p class="paragraf">Sonraki birkaç saat boyunca Yoltaşı Hanı kasabanın ilgi odağıydı. Fısıltılarla, mırıldanan sorularla ve kesik kesik hıçkırıklarla dolu ortak salon pek kalabalıktı. Daha az meraklı ya da daha adaplı kasabalılar dışarıda bekliyorlar, geniş pencereler vasıtasıyla içerisini gözetleyerek duydukları hakkında dedikodu ediyorlardı.</p>

    <p>Henüz ortada bir hikâye yoktu, sadece karmakarışık bir dedikodu yumağı vardı. Ölen adam hanı soymaya gelmiş bir hayduttu. Abbott Sığlığı’nda kız kardeşinin bekâretini bozan Tarihçi’den intikam almak istemiş öfkeli bir ağabeydi. Kuduz hastalığına yakalanmış bir ormancıydı. Hancıdan alacağını istemeye gelmiş bir tanıdıktı. Resavek’te asilere karşı savaşırken aklını oynatmış eski bir askerdi.</p>

    <p>Jake ile Carter askerin sırıtışını dillerinden düşürmüyorlardı ve denner müptelalığı bir kent sorunu olmasına rağmen kasabalıların da bunu duymuşluğu vardı. Üç parmaklı Tom böyle şeylerden anlardı, zira nereyse otuz yıl önce eski kralın emrinde askerlik yapmıştı. Tom dört gram denner reçinesi almış bir adamın ayağı kopsa bile en ufak bir acı belirtisi göstermeyeceğini belirtti. Sekiz gram reçineye insan kendi ayağını kendisi bile kesebilirdi. On iki gram alındığındaysa ayağınız kesildikten sonra koşuya çıkabilir, bir yandan da kahkahalar atıp “Tenekeci Tanner” şarkısını söyleyebilirdiniz.</p>

    <p>Shep’in cesedi bir battaniyeyle örtüldü ve başında bir rahip dua etti. Sonra inzibat da cesede bir göz attı; böyle bir durum onu fazlasıyla aşsa bile sırf bakmış olmak için baktı.</p>

    <p>Bir saat kadar sonra kalabalık azalmaya başladı. Shep’in kardeşleri bir at arabasıyla cesedi almaya geldiler. Onların kızarmış gözleriyle attıkları sert bakışlar hâlâ orada oyalanan izleyicilerin çoğunu kovalamaya yetti.</p>

    <p>Yine de daha yapılacak çok iş vardı. İnzibat görgü tanıklarının ve bazı çokbilmiş seyircilerin açıklamalarına dayanarak olaydan bir anlam çıkarmaya çalıştı. Saatler süren tahminlerden sonra hikâye netleşmeye başladı. Nihayet adamın bir asker kaçağı ve denner bağımlısı olduğuna, tam da dellenmişken yolunun bu kasabaya düştüğüne karar verildi.</p>

    <p>Herkes demirci çırağının doğru, hatta cesurca davrandığında hemfikirdi. Yine de demir yasası bir duruşmayı gerektiriyordu. Bu yüzden gelecek ay seyyar mahkeme bölgeye uğradığı zaman bir duruşma düzenlenecekti.</p>

    <p>İnzibat kendisini evinde bekleyen karısının ve çocuklarının yanına gitti. Rahip, askerden geriye kalanları alıp kiliseye götürdü. Bast kırılan mobilya parçalarını toplayıp yakacak odun niyetine kullanılmaları için mutlak kapısının yakınma istifledi. Hancı hanın parkelerini tam yedi kez sildi, ta ki bezi yıkadığı zaman kovadaki suya kırmızılık karışmayana dek. Sonunda en inatçı seyirciler bile çekip giderek hanın her zamanki Mahv müşterilerini yalnız bıraktılar; tabii bir kişi eksik olacak şekilde.</p>

    <p>Jake, Cob ve diğerleri yaşananlar dışında her konuya dokunarak ağır aksak sohbet ettiler ve birbirlerinin ahbaplığından huzur buldular.</p>

    <p>Üzerlerine çöken yorgunluk onları teker teker Yoltaşı’ndan uzaklaştırdı. Sonunda geriye sadece bakışlarını elleri arasındaki maşrapaya dikmiş olan demirci çırağı kaldı. Demir çubuk maun barın üstünde, dirseğinin hemen yanında duruyordu.</p>

    <p>Neredeyse yarım saat boyunca kimse konuşmadı. Yakındaki bir masada oturan Tarihçi bir kâse yahni yermiş gibi yapıyordu. Kvothe ile Bast meşgul gözükerek etrafta dolanıyorlardı. Çocuğun gitmesini beklerlerken odada tuhaf bir gerilim birikti.</p>

    <p>Hancı sonunda ellerini temiz bir keten beze silip çocuğun yanına gitti. “Eh, çocuk, artık...”</p>

    <p>“Aaron,” diye lafa girdi çırak, başını içkisinden kaldırmadan. “Adım Aaron.”</p>

    <p>Kvothe ciddiyetle kafa salladı. “Peki, Aaron. Sana adınla hitap edilmesini fazlasıyla hak ettin.”</p>

    <p>“Bence reçineden değildi,” dedi Aaron ansızın.</p>

    <p>Kvothe duraksadı. “Affedersin?”</p>

    <p>“Adam bir reçine müptelası değildi.”</p>

    <p>“Yani Cob gibi mi düşünüyorsun?” diye sordu Kvothe. “Sence de kuduz muydu?”</p>

    <p>“Bence içinde bir iblis vardı,” dedi çocuk dikkatle, bu sözcükleri uzunca bir süredir düşünmüşçesine. “Daha önce söylemedim, çünkü insanlar benim de Deli Martin gibi kafadan çatlak olduğumu sansınlar istemedim.” Başını içkisinden kaldırdı. “Ama bana kalırsa içinde bir iblis vardı.”</p>

    <p>Kvothe nazik bir tebessüm takınıp Bast ile Tarihçi’yi işaret etti. “Bizim de aynı şekilde düşüneceğimizden çekinmiyor musun?”</p>

    <p>Aaron başını ciddiyetle iki yana salladı. “Siz buralı değilsiniz. Başka yerlerde de bulundunuz. Dünyada nasıl şeyler var biliyorsunuz.” Dosdoğru Kvothe’ye baktı. “Sen de adamın içinde bir iblis olduğunun farkındaydın.”</p>

    <p>Şöminenin önünü süpürmekte olan Bast aniden durdu. Kvothe gözlerini kaçırmaksızın başını merakla yana eğdi. “Niye öyle dedin?”</p>

    <p>Demirci çırağı barın arkasını işaret etti. “Orada, altta kocaman bir meşe odunu tuttuğunu biliyorum. Tabii bir de...” Gözleri duvarda asılı duran tehditkâr görünümlü kılıca gitti. “Niye onun yerine bir içki şişesi kaptığına dair aklıma tek bir açıklama geliyor. Adamın dişlerini dökmeye çalışmıyordun. Onu ateşe verecektin. Ama ne kibritin vardı, ne de yakınında bir mum.</p>

    <p>“Anam küçüklüğümde bana <em>Yol Kitabı</em>’nı okurdu,” diye sözlerini sürdürdü. “Onda bir sürü iblisten bahsedilir. Bazıları insanların içinde saklanırlar, tıpkı bizim koyun postuna bürünmemiz gibi. Bence o asker içinde iblis olan alelade biriydi. Bu yüzden canı hiç yanmıyordu. Ona vurduğumuz zaman gömleğinde delikler açıyor gibiydik. Yine bu yüzden söylediklerini anlamadık. İblis dilinde konuşuyordu.”</p>

    <p>Aaron gözlerini maşrapasına çevirip kendi kendine kafa salladı. “Düşündükçe aklıma daha çok yatıyor. Demir ve ateş. İblisler böyle defedilir.”</p>

    <p>“Reçine bağımlıları düşündüğünden daha güçlüdürler,” dedi Bast odanın karşısından. “Bir keresinde...”</p>

    <p>“Haklısın,” dedi Kvothe genç adama. “O bir iblisti.”</p>

    <p>Aaron başını kaldırıp Kvothe’ye baktı, sonra kafa sallayıp gözlerini tekrar maşrapasına dikti. “Bir şey söylemedin, çünkü kasabada yenisin ve işlerin zaten yeterince kesat.”</p>

    <p>Kvothe kafa salladı.</p>

    <p>“Bunu başkalarına anlatmam benim için iyi olmaz, değil mi?”</p>

    <p>Kvothe derin bir nefes aldı, sonra da onu yavaşça verdi. “Muhtemelen evet.”</p>

    <p>Aaron birasından son kalanı da içip boş maşrapayı kendisinden uzağa itti. “Pekâlâ. Sadece bunu duymak istemiştim. Kafayı yemediğimden emin olmam gerekiyordu.” Ayağa kalktı ve demir çubuğu alıp omzuna yasladı. O kapıya doğru yürürken kimse konuşmadı. Dışarı çıkıp kapıyı arkasından kapadı. Ağır çizmeleri dışarıdaki sundurmada boğuk sesler çıkardı, sonra o da kayboldu.</p>

    <p>“Onda tahmin ettiğimden fazlası varmış,” dedi Kvothe nihayet.</p>

    <p>“İri yarı da ondan,” diye açıkladı Bast, süpürür gibi yapmayı bırakarak. “Siz insanlar çok kolay aldanıyorsunuz. Ne zamandır gözüm üzerindeydi. Kafası herkesin sandığından daha iyi çalışıyor. Hep bir şeyleri kurcalayıp sorular soruyor.” Süpürgeyi bara geri götürdü. “Ve beni tedirgin ediyor.”</p>

    <p>Bu laf Kvothe’nin hoşuna gitmiş gibiydi. “Tedirgin mi ediyor? Seni mi?”</p>

    <p>“Çocuk leş gibi demir kokuyor. Bütün gün demir tutuyor, demir pişiriyor, demir dumanı soluyor. Sonra o zeki gözleriyle buraya geliyor.” Bast kınayan bir bakış attı. “Bu hiç doğal değil.”</p>

    <p>“Doğal mı?” diye en sonunda lafa girdi Tarihçi. Sesine biraz isteri karışıyordu. “Sen doğaldan ne anlarsın ki? Az önce bir iblisin adam öldürdüğünü gördüm. Bu mu doğal?” Dönüp Kvothe’ye baktı. “Hem o yaratığın burada ne işi vardı?” diye sordu.</p>

    <p>“Anlaşılan bir şey ‘arıyordu’,” dedi Kvothe. “Ancak o kadarını anlayabildim. Peki ya sen, Bast? Sen bir şey anladın mı?”</p>

    <p>Bast başını sağa sola salladı. “Ben asıl sesini tanıdım, Reshi. Çok eski bir şiveyle konuşuyordu. Onun dışında hiçbir şey anlamadım.”</p>

    <p>“Peki. Bir şey arıyordu,” dedi Tarihçi. “İyi de ne?”</p>

    <p>“Herhalde beni,” dedi Kvothe surat asarak.</p>

    <p>“Reshi,” diye kınadı Bast, “kendi kendine gelin güvey oluyorsun. Senin suçun değildi.”</p>

    <p>Kvothe bitkin gözlerle öğrencisine uzun uzun baktı. “Bunun doğru olmadığını sen de biliyorsun, Bast. Hepsi benim suçum. Scraeller, savaş... Hepsi.”</p>

    <p>Bast karşı çıkacakmış gibi gözüktü, fakat gereken sözcükleri bulamadı. Bir süre sonra vazgeçip başını çevirdi.</p>

    <p>Kvothe dirseklerini bara dayayıp iç geçirdi. “Sence o ne tür bir yaratıktı?”</p>

    <p>Bast başını iki yana salladı. “Bir <em>Mahael-uret</em> gibi gözüküyordu, Reshi. Bir deri dansçısı.” Konuşurken kaşları çatıktı; sesi hiç de kendinden emin çıkmıyordu.</p>

    <p>Kvothe bir kaşını kaldırdı. “Yani senin türünden değil miydi?”</p>

    <p>Bast’ın normalde ılımlı olan yüz ifadesi bir anda sertleşti. “Hiç de <em>benim</em> türümden değildi,” dedi içerleyerek. “Maellerin bizimle yakından uzaktan bir ilgisi yoktur. Feyler arasında karşı köşelerde yer alırız.”</p>

    <p>Kvothe kafa sallayarak özür diledi. “Ne olduğunu biliyorsun sandım. Ona saldırırken hiç tereddüt etmedin.”</p>

    <p>“Bütün yılanlar sokar, Reshi. Tehlikeli olduklarını bilmem için adlarını da bilmeme gerek yoktur. Onun bir Mael olduğunu anladım. Bu kadarı yetti de arttı bile.”</p>

    <p>“Demek büyük ihtimalle bir deri dansçısıydı?” diye mırıldandı Kvothe. “Onların çok ama çok uzun bir zamandır ortalarda gözükmediklerini söylememiş miydin?”</p>

    <p>Bast kafa salladı. “Zaten biraz... budalaya benziyordu ve başka bir vücuda kaçmaya çalışmadı.” Omuz silkti. “Ayrıca hepimiz hâlâ hayattayız. Bu da onun başka bir şey olduğunu gösteriyor.”</p>

    <p>Tarihçi yapılan konuşmayı hayretler içinde dinliyordu. “Yani ikiniz de o şeyin ne olduğunu bilmiyor musunuz?” Kvothe’ye baktı. “Çocuğa onun bir iblis olduğunu söyledin!”</p>

    <p>“Çünkü onun gözünde öyleydi,” dedi Kvothe. “Çünkü en kolay anlayabileceği şey buydu ve yeterince gerçeğe yakındı.” Barı yavaş yavaş silmeye başladı. “Kasabadaki diğer herkes içinse bir reçine bağımlısıydı, çünkü bu gece ancak o sayede gözlerine biraz uyku girecek.”</p>

    <p>“Öyleyse benim için de iblisti,” diye çıkıştı Tarihçi. “Dokunduğu yer adeta buz kesti.”</p>

    <p>Bast hemen adamın yanına gitti. “Omzuna değdiğini unutmuştum. Dur da bir bakayım.”</p>

    <p>Kvothe pencerelerin panjurlarını kapatırken Tarihçi gömleğini çıkardı. Üç gece önce scraellerin açtığı yaralar hâlâ sargılıydı.</p>

    <p>Bast adamın omzuna yakından baktı. “Oynatabiliyor musun?”</p>

    <p>Tarihçi kafa sallayıp kolunu bir iki kez çevirdi. “Bana dokunduğu zaman geberiyorum sandım. Sanki içimde bir şeyler parçalandı.” Kendi tarifi karşısında başını asabiyetle iki yana salladı. “Şimdiyse bir tuhaf hissediyorum. Omzum uyuşmuş gibi.”</p>

    <p>Bast kuşkulu bir ifadeyle adamın omzunu dürttü.</p>

    <p>Tarihçi dönüp Kvothe’ye baktı. “Çocuk ateş konusunda haklıydı, değil mi? O söyleyene kadar- aaaaahhhh! diye bağırarak Bast’tan uzaklaştı. “Tanrı aşkına, o da neydi?” diye bilmek istedi.</p>

    <p>“Koluna giden sinir ağı olsa gerek,” dedi Kvothe şaka yollu.</p>

    <p>“Hasarın ne kadar derine indiğini görmem gerekiyordu,” dedi Bast hiç telaşa vermeden. “Reshi, bana biraz kaz yağı, sarımsak ve hardal getirir misin? Bir de... soğan gibi kokan ama soğan olmayan o yeşil şeylerden var mı?”</p>

    <p>Kvothe kafa salladı. “Keveral mı? Birkaç tane olacaktı.”</p>

    <p>“Bir de sargı bezi getir. Yaraya merhem sürmeliyim.”</p>

    <p>Kvothe barın arkasındaki kapıdan geçip gitti. O gözden kaybolur kaybolmaz Bast eğilerek Tarihçi’nin kulağına yaklaştı. “Sakın sorayım deme,” diye ivedilikle tısladı. “Bahsini hiç açma.”</p>

    <p>Tarihçi şaşırmış gözüktü. “Sen neden bahsediyorsun?”</p>

    <p>“Şişeden. Yapmaya çalıştığı sempatiden.”</p>

    <p>“Demek o şeyi sahiden de yakmaya çalışıyordu. Niye olmadı? Acaba...”</p>

    <p>Bast elini sıkarak başparmağını adamın köprücük kemiğinin altındaki boşluğa bastırdı. Kâtip yine şaşkın bir çığlık attı. “O konuda konuşma,” diye adamın kulağına tısladı. “Soru da sorma.” Tarihçi’nin iki omzunu birden tutarak inatçı evladına terbiye veren bir ebeveyn misali onu bir kez sıkıca sarstı.</p>

    <p>“Tanrım, Bast. Çığlıkları hanın ta arkasından duyuluyor,” diye mutfaktan seslendi Kvothe. Bast doğruldu ve hancı kapıdan çıkarken Tarihçi’yi dik oturttu. “Tehlu aşkına, suratı çarşaf kadar beyaz. Durumu iyi mi?”</p>

    <p>“Yarası olsa olsa soğuk ısırması kadar ciddi,” diye geçiştirdi Bast. “Küçük bir kız gibi bağırması benim suçum değil.”</p>

    <p>“Sen yine de dikkat et,” dedi Kvothe, masaya içi kaz yağı dolu bir kâse ve bir avuç sarımsak bırakırken. “O kola en az birkaç gün daha ihtiyacı olacak.”</p>

    <p>Kvothe sarımsakları soyup ezdi. Bast merhemi hazırladı ve kötü kokulu karışımı kâtibin omzuna sürdü. Sonra orayı bir güzel sardı. Tarihçi o sırada hiç kıpırdamadan oturuyordu.</p>

    <p>“Bu gece biraz daha yazabilecek misin?” diye sordu Kvothe, Tarihçi gömleğini tekrar giydikten sonra. “Hikâyenin sonuna daha çok var, ama yatmadan önce konuyu bağlayabilirim.”</p>

    <p>“Daha saatlerce oturabilirim.” Tarihçi yerinden kalktı ve Bast’tan tarafa hiç bakmadan deri çantasındakileri çıkardı.</p>

    <p>“Ben de.” Bast neşeli ve hevesli bir yüzle Kvothe’ye doğru döndü. “Üniversite’nin altında ne bulduğunu çok merak ediyorum.”</p>

    <p>Kvothe belli belirsiz gülümsedi. “Merakını anlıyorum, Bast.” Gidip masaya oturdu. “Üniversite’nin altında en çok istediğim şeyi buldum. Ama hiç de beklediğim gibi çıkmadı.” Tarihçi’ye kalemini almasını işaret etti. “Zaten gönlünde yatana kavuştuğun zaman hep öyle olmaz mı?”</p>
  </div>
</body>
</html>
