<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yetmiş İkinci Bölüm</h1>

    <h2 class="baslik_2 sigil_not_in_toc">Dereönü</h2>

    <p>Denna odasından çıktıktan sonra sağ yerine sola döndü. İlk başta yönünü şaşırdığını sandım, fakat beni arka taraftaki bir merdivene götürünce ortak salondan geçmek istemediğini anladım. Arka kapıya ulaştık, fakat kilitliydi.</p>

    <p>Bu yüzden ön tarafa yöneldik. Ortak salona adımımızı atar atmaz tüm dikkatler üzerimizde toplandı. Bir fırtına bulutunun aheste azmiyle yürüyen Denna dosdoğru ön kapıya gitti.</p>

    <p>Tam dışarı çıkacağımız sırada barın arkasındaki adam seslendi. “Hey! Buraya bakın!”</p>

    <p>Denna bakışlarını dümdüz ileri dikti. Çenesini sıktı ve hancıyı duymamış gibi yaparak kapıdan çıkmaya davrandı.</p>

    <p>“Ben onunla ilgilenirim,” dedim usulca. “Sen dışarıda bekle. Az sonra gelirim.”</p>

    <p>Kaşları çatık hancının durduğu yere gittim. “O kuzenin miymiş?” diye sordu. “İnzibat gidebileceğinizi söyledi mi?”</p>

    <p>“Hiçbir şey bilmek istemediğini sanıyordum,” dedim.</p>

    <p>“İstemiyorum. Ama kızın oda ve yeme içme ücretleri var. Üstelik onun için doktor da çağırmıştım.”</p>

    <p>Hancıya sert gözlerle baktım. “Bu kasabada yarım peniden daha pahalı bir doktor varsa ben de Vintas Kralı’yım.”</p>

    <p>“Yarım talent masraf yaptım,” diye üsteledi. “Sargı bezleri bedava verilmiyor. Hem o uyurken başında bir kadın beklettim.”</p>

    <p>Adamın o kadar masraf yaptığından ciddi şüphelerim vardı, fakat inzibatla başımın belaya girmesini istemediğim kesindi. İşin aslı hiçbir gecikmeye sıcak bakmıyordum. Denna’nın huyunu bildiğim için onu bir dakikadan fazla gözden kaybedecek olursam sabah sisi gibi kaybolup gideceğinden korkuyordum.</p>

    <p>Kesemden beş mangır çıkartıp bara yaydım. “Felaketten sadece fırsatçılar fayda sağlarlar,” diye bir laf edip oradan ayrıldım.</p>

    <p>Denna’yı bir at bağlama direğine yaslanmış halde dışarıda beklerken bulunca içim rahatladı. Gözlerini kapamış, yüzünü güneşe vermişti. Halinden hoşnut bir şekilde iç geçirip yaklaşan ayaklarımın sesine doğru döndü.</p>

    <p>“Hep bu kadar kötü müydü?” diye sordum.</p>

    <p>“İlk başta iyi davrandılar,” diye itiraf etti, sargılı koluyla hanı işaret ederek. “Ama yaşlı bir kadın ikide bir gelip beni kontrol etti.” Kaşlarını çattı ve koyu renkli uzun saçlarını arkaya doğru savurarak şakağından başlayıp saçlarının hizasına kadar uzanan bir morluğu gözler önüne serdi. “Öylelerini bilirsin. Kedi kıçı gibi bir ağzı olan, iffetine düşkün o kız kurularından biriydi.”</p>

    <p>Dayanamayıp bir kahkaha attım. Denna’nın bu tepkim karşısındaki beklenmedik tebessümü bir bulutun arkasından yüzünü gösteren güneş gibiydi. “Bana tuhaf tuhaf bakıyordu. Sanki diğerleriyle beraber ölmeyerek ayıp etmişim gibi. Sanki tüm bunlar benim suçummuş gibi.”</p>

    <p>Başını iki yana salladı. “Ama o bile kasabanın erkeklerinden iyiydi. İnzibat elini bacağıma koydu!” Hafifçe ürperdi. “Kasaba başkanı da çıkageldi. Sağlığımı düşünürmüş gibi yapıyordu, fakat gelişinin tek sebebi beni soru yağmuruna tutmaktı. ‘Orada ne işin vardı? Neler oldu? Ne gördün?..’”</p>

    <p>Sesindeki öfkeyi duyunca ağzıma kadar gelen soruları öyle ani bastırdım ki neredeyse dilimi ısırıyordum. Aslında soru sormak tabiatımda vardı. Olup bitenleri araştırmak için tepelerin eteklerine kadar yaptığım çılgınca yolculuk da cabası.</p>

    <p>Yine de Denna’nın sesi o anda sorularıma cevap verecek durumda olmadığını bana açıkça gösterdi. Seyahat heybemi düzeltmek için omzumu silkerken aklıma bir şey geldi. “Bekle. Eşyaların. Hepsini odanda bıraktın.”</p>

    <p>Denna’nın tereddüdü sadece bir an sürdü. “Sanırım oradaki hiçbir şey bana ait değildi,” dedi hiç düşünmemiş gibi.</p>

    <p>“Geri gidip bakmak istemediğinden emin misin?”</p>

    <p>Başını sebatla iki yana salladı. “İstenmediğim yerde durmam,” diye kestirip attı. “Gereken her şeyi yoldan alabilirim.”</p>

    <p>Sokaktan aşağı ilerlemeye başladı ve ben de yanında yürüdüm. Bir süre sonra batıya uzanan dar bir ara sokağa saptı. Yulaf demetlerinden yapılmış bir korkuluğu asmakta olan yaşlı bir kadının yanından geçtik. Korkuluğun basit bir saman şapkası ve çuval bezinden bir pantolonu vardı. “Nereye gidiyoruz?” diye sordum.</p>

    <p>“Mauthenlerin çiftliğinde bir şeylerimin kalıp kalmadığına bakacağım,” dedi. “Onun ardından önerilere açığım. Beni bulmadan önce sen nereye gidiyordun?”</p>

    <p>“Aslına bakarsan ben de Mauthenlerin çiftliğine gidecektim.”</p>

    <p>Denna beni göz ucuyla süzdü. “Pekâlâ. Kasabadan sadece bir buçuk kilometre uzakta. Güneş batmadan epey önce oraya varırız.”</p>

    <p>Trebon’un çevresindeki arazi engebeliydi ve kayalıklarla bölünen gür ormanlarla kaplıydı. Ama bazen yol bir virajı dönüyor ve ağaçların arasında ya da uçurumlarla çevrili vadilerin içinde kalmış altın sarısı başaklarla dolu küçük, göz alıcı bir tarlayla karşılaşıyordunuz. Üstleri başları tahıl kabuklarıyla kaplı çiftçiler ve ırgatlar bu tarlalarda çalışıyorlar, hasadın daha saatlerce süreceğini bilmekten doğan yorgun bir ahestelikle hareket ediyorlardı.</p>

    <p>Yürümeye başlayalı henüz bir dakika olmuşken arkamızdan kulağıma tanıdık gelen toynak sesleri duydum. Dönüp bakınca yolda sarsılarak ilerleyen küçük, üstü açık bir at arabası gördüm. Yol tek bir arabanın bile zar zor geçebileceği kadar genişti, o yüzden Denna ile ben otların arasına girdik. Dizginleri ellerinde tutan bitkin haldeki çiftçi, kambur oturduğu yerden bizi kuşkuyla süzdü.</p>

    <p>“Mauthenlerin çiftliğine gidiyoruz,” diye adama seslendi Denna. “Bizi götürür müsünüz?”</p>

    <p>Adam bize sert gözlerle baktı, sonra başıyla arabanın arkasını işaret etti. “Dereönü’nün oraya gidiyorum. Oradan sonra yürürsünüz.” Denna ile ben hemen arabaya çıktık ve yüzümüzü arka tarafa çevirip ayaklarımızı kasadan sarkıtarak oturduk. Az öncekinden daha hızlı ilerlediğimiz söylenemezdi, ama ikimiz de oturarak gitmekten memnunduk.</p>

    <p>Sessizlik içinde yol aldık. Denna’nın çiftçinin yanındayken konuşmak istemediği anlaşılıyordu ve ben de bu fırsatı, olup bitenleri gözden geçirmek için değerlendirdim. Kasabaya yaptığım yolculuk sırasında gerekli bilgileri almak için görgü tanıklarına her ne yalan gerekiyorsa söylemeyi planlamıştım. Fakat ortada tek bir tanığın bulunması, onun da Denna olması işimi zorlaştırıyordu. Ona yalan söylemeyi arzulamasam bile gereğinden fazla şey anlatmak gibi bir riske girmeye de karşıydım. İstediğim son şey Chandrialılar hakkında saçma sapan öykülerle onu deli olduğuma inandırmaktı.</p>

    <p>İşte bu yüzden sessiz sedasız oturduk. Ona yakın durmak bile hoştu. Kolu sargılı ve gözü morarmış bir kızın güzel görünemeyeceğini düşünebilirsiniz, fakat Denna güzel görünüyordu. Gökteki ay kadar güzeldi; belki kusursuz değildi ama mükemmeldi.</p>

    <p>Çiftçi konuşarak kafamdaki düşünceleri dağıttı. “İşte Dereönü.”</p>

    <p>Etrafıma bakındığımda dere falan göremedim. Yazık da oldu, zira serin bir su içip elimi yüzümü yıkamaya hayır demezdim. At sırtında saatler süren zorlu yolculuk beni ter ve at kokusu içinde bırakmıştı.</p>

    <p>Çiftçiye teşekkür edip arabadan aşağı atladık. Denna beni tepenin eteklerinde uzanan, ağaçların ve kimi yerlerde koyu renkli aşınmış kayalıkların arasından geçen dolambaçlı bir yolda yürüttü. Tavernadaki haline kıyasla daha güçlü görünmesine rağmen gözlerini yolda tutuyor, halen dengesine güvenemiyormuş gibi adımlarını dikkatle atıyordu.</p>

    <p>Ansızın bir şey hatırladım. “Notunu aldım,” dedim katlı kâğıt parçasını pelerinimdeki bir cepten çıkartarak. “Onu ne zaman bırakmıştın?”</p>

    <p>“Neredeyse iki dönü önce.”</p>

    <p>Yüzümü ekşittim. “Daha geçen gece elime geçti.”</p>

    <p>Denna kendi kendine kafa salladı. “Sen randevumuza gelmeyince endişelendim. Notun düştüğünden ya da okunamayacak kadar ıslandığından korktum.”</p>

    <p>“Son zamanlarda odama pencereden girmedim, hepsi o,” dedim.</p>

    <p>Denna umursamazca omuz silkti. “Aslında notu oraya bırakmakla budalalık ettim.”</p>

    <p>Bir şeyler söylemek, Eolian’da Fela’nın niçin bana bir pelerin verdiğini açıklamak istiyordum. Fakat aklıma hiçbir şey gelmedi. “Öğle yemeğini kaçırdığım için üzgünüm.”</p>

    <p>Denna keyifli bir ifadeyle başını kaldırdı. “Deoch bir yangına yakalandığını falan söyledi. Seni gördüğünde perişan bir haldeymişsin.”</p>

    <p>“Öyleydim,” dedim. “Ama yangından çok seni göremediğim için.”</p>

    <p>Gözlerini yuvarladı. “Üzüntüden <em>kahrolduğundan</em> eminim. Yine de bana bir iyilik yapmış oldun. Orada içim içimi yiyerek yapayalnız otururken...”</p>

    <p>“Üzgün olduğumu söyledim ya.”</p>

    <p>“...yaşlıca bir beyefendi yanıma geldi. Bir süre sohbet edip birbirimizi tanıdık.” Omuz silkti ve utangaç denebilecek bir ifade takınarak beni göz ucuyla süzdü. “O zamandan beri onunla sık sık buluşuyorum. İşler yolunda giderse sanırım sene sonu gelmeden hamim olacak.”</p>

    <p>“Sahi mi?” derken yüreğime soğuk su serpilmiş gibiydi. “Bu harika ve geç kalmış bir haber. Peki adam kim?”</p>

    <p>Denna başını iki yana sallarken koyu renk saçları yüzünün etrafına döküldü. “Söyleyemem. Adam kafayı mahremiyetle bozmuş. Bir dönü boyunca gerçek ismini söylemedi bile. Sonradan verdiği adın doğru olup olmadığını hâlâ bilmiyorum.”</p>

    <p>“Kim olduğundan emin değilsen,” dedim yavaşça, “zengin bir beyefendi olduğunu nereden biliyorsun?”</p>

    <p>Budalaca bir soruydu, ikimiz de cevabı biliyorduk, ama Denna yine de söyledi. “Para. Giyim. Duruş.” Omuz silkti. “Zengin bir tüccardan başka bir şey değilse bile benim için iyi bir hami olur.”</p>

    <p>“Ama harika bir hami olmaz. Tüccar aileleri soylular kadar istikrarlı değildir ve...”</p>

    <p>“...isimleri aynı ağırlığı taşımaz,” diye bilgiç bir edayla omuz silkerek cümlemi tamamladı. “Yarım somun ekmek hiç yoktan iyidir. Ve ben ekmek yiyememekten bıktım usandım.” İç geçirdi. “Onu kafalamak için çok uğraştım, ama o kadar ürkek ki. Aynı yerde iki kez buluşmuyoruz ve asla başkalarının yanında görüşmüyoruz. Bazen benimle görüşeceğini söylemesine rağmen randevuya gelmiyor. Hoş, böyle şeyler benim için yeni sayılmaz...”</p>

    <p>Ayağının altındaki bir taş kayınca Denna sendeledi. Hemen onu tutmaya davrandım ve o da düşmeden önce kolumla omzumdan destek aldı. Bir anlığına birbirimize yaslandık. Tekrar dengesini sağlarken bedenime değen bedeninin fazlasıyla farkındaydım.</p>

    <p>Doğrulmasına yardım ettim ve birbirimizden ayrıldık. Yine de o noktadan sonra elini hafifçe kolumda tuttu. Oraya vahşi bir kuş konmuş da onu ürkütüp kaçırmaktan ölesiye korkuyormuşum gibi adımlarımı ağır ağır atar oldum.</p>

    <p>Kısmen ona destek olmak için, kısmen de daha bariz sebeplerden dolayı kolumu ona dolamayı düşündüm. Lakin bu fikirden çabucak vazgeçtim. Bacağına inzibatın dokunduğunu söylerken yüzünde beliren ifadeyi hâlâ net biçimde hatırlıyordum. Bana da aynı tepkiyi verirse ne yapardım?</p>

    <p>Erkekler Denna’nın başına üşüşmeye pek meraklıydılar ve yaptığımız sohbetler sayesinde onlardan ne kadar bezdiğini biliyordum. Onlarınkilerle aynı hataları yapmayı göze alamazdım. Tedbirli davranmak ve Denna’yı gücendirme riskine hiç girmemek en iyisiydi. Daha önce de söylediğim gibi, korkusuz olmak ile cesur olmak arasında büyük bir fark vardır.</p>

    <p>Gerisingeri kıvrılarak tepeden yukarı çıkan yolu takip etmeyi sürdürdük. Uzun otların arasında esen rüzgâr hariç etraf sessizdi.</p>

    <p>“Demek çok gizemli biri,” dedim nazikçe, sessizliğin yakında huzursuz bir hal alacağından korkarak.</p>

    <p>“Gizemli demek yetmez bile,” dedi Denna gözlerini yuvarlayarak. “Bir keresinde kadının biri onun hakkında bilgi toplamam için bana para teklif etti. Salak ayağına yattım ve daha sonra bu olaydan adama bahsettiğimde ne kadar güvenilir olduğumu gösterecek bir sınavdan geçtiğimi söyledi. Başka bir seferinde birkaç kişi beni tehdit etti. Sanırım o da başka bir sınavdı.”</p>

    <p>Denna’nın bahsettiği adam kulağa pek tekin biri gibi gelmiyordu. Belki de bir kanun kaçağıydı ya da ailesinden saklanıyordu. Tam bunu dile getirecekken Denna’nın bana kaygıyla baktığını fark ettim. Paranoyak bir soylunun kaprislerine katlandığını düşünerek onu eskisi gibi görmeyeceğimden çekiniyordu.</p>

    <p>Yaşamımdaki tüm zorluklara rağmen Denna’nınkinin hiç şüphesiz daha zor olduğuna yönelik Deoch’la yaptığım sohbeti düşündüm. Güçlü bir soylunun hamiliğini kazanmak için nelere katlanırdım? Bana lavta telleri için para verecek, beni giydirip besleyecek, beni Ambrose gibi vicdansız piç kurularından koruyacak birini bulmak için neleri göze alırdım?</p>

    <p>Dilimin ucuna kadar gelen sözleri yutup ona bilgiç bir ifadeyle sırıttım. “Umarım bunca zahmetine değecek kadar zengindir,” dedim. “Çuvallar dolusu paradan bahsediyorum.”</p>

    <p>Ağzının köşesi yukarı doğru hafifçe kıvrıldı. Kendisini eleştirmediğime sevindiği için vücudunun gevşediğini hissettim. “Bilsem de sana söyleyemem,” derken gözlerindeki parıltı <em>evet</em> diyordu.</p>

    <p>“Zaten burada bulunmamın sebebi o,” diye devam etti Denna. “Benden bu düğüne katılmamı istedi. Düğün beklediğimden çok daha kırsal çıktı, ama yine de...” Soyluların anlam verilemez isteklerinden dem vururcasına omuz silkti. “Müstakbel hamimin de orada olacağını sanıyordum...” Aniden durup güldü. “Müstakbel lafı kulağa ne kadar da saçma geliyor.”</p>

    <p>“Bir isim uydur gitsin,” diye tavsiye verdim.</p>

    <p>“Sen uydur,” dedi. “Üniversite’de size isimler hakkında eğitim vermiyorlar mı?”</p>

    <p>“Annabelle,” diye önerdim.</p>

    <p>“Potansiyel hamime Annabelle diyecek değilim,” dedi gülerek.</p>

    <p>“Bolpara Dükü.”</p>

    <p>“Çok fesatsın. Tekrar dene.”</p>

    <p>“Hoşuna giden bir tane duyunca söyle... Fesat Federick. Frank. Feran. Forue. Fordale...”</p>

    <p>Birlikte tepenin geri kalanını tırmanırken başını iki yana sallayıp durdu. Nihayet zirveye vardığımızda rüzgâr hızla esiverdi. Denna dengesini sağlamak için koluma tutundu. Ben de havadaki tozlardan ve yapraklardan korunmak için elimle gözlerimi örttüm. Rüzgâr bir yaprağı dosdoğru ağzıma sokunca şaşkın bir halde öksürüp tıksırdım.</p>

    <p>Denna bu durumu epey komik buldu. “Peki,” dedim yaprağı ağzımdan çıkartırken. Sarı renkli yaprak bir mızrak başına benziyordu. “Rüzgâr bizim yerimize karar verdi. Lord Karaağaç.”</p>

    <p>“Lord Dişbudak olmadığından emin misin?” diye sordu yaprağı inceleyerek. “İkisi sık sık birbirine karıştırılır.”</p>

    <p>“Tadı karaağaç gibi,” dedim. “Hem dişbudak kadınsı bir sözcük.”</p>

    <p>Denna ciddiyetle kafa salladı, fakat gözlerinin içi gülüyordu. “Karaağaç olsun bakalım.”</p>

    <p>Tepenin zirvesini aşıp ağaçların arasından çıktığımız zaman rüzgâr yine hızlanarak bizi döküntü yağmuruna tuttu. Denna homurdanıp gözlerini ovuşturarak benden bir adım uzaklaştı. O ana kadar kolumu tuttuğu yer ansızın çok soğuk geldi.</p>

    <p>“Kahretsin,” dedi yüzünü ovuşturmayı sürdürerek. “Gözlerime saman tozu kaçtı.”</p>

    <p>“Saman tozu değil,” dedim tepenin aşağısına bakarak. On beş metre kadar ötede, herhalde bir zamanlar Mauthenlerin çiftliği olan bir dizi yanmış bina duruyordu. “Kül.”</p>

    <p class="paragraf">Denna’yı rüzgârı ve çiftliğin manzarasını kesen küçük bir ağaç koruluğuna götürdüm. Ona su şişemi verdim ve devrik bir ağacın üstüne oturduk. Denna yüzünü yıkadı.</p>

    <p>“Bak,” dedim tereddüt ederek, “oraya gitmene gerek yok. Eşyalarını nereye bıraktığını söylersen ben onları senin yerine ararım.”</p>

    <p>Gözlerini biraz kıstı. “Duyarlı mı, yoksa küçümseyici mi davrandığını anlayamıyorum.”</p>

    <p>“Dün gece ne gördün bilmiyorum. Bu yüzden ne kadar nezaket göstermem gerektiğini kestiremiyorum.”</p>

    <p>“Genelde nezakete pek ihtiyaç duymam,” dedi kısaca. “Kızarıp bozaran bir papatya olduğum söylenemez.”</p>

    <p>“Papatyalar kızarıp bozarmaz,” dedim.</p>

    <p>Denna kızarmış gözlerini kırpıştırarak bana baktı.</p>

    <p>“Herhalde ‘kapanan menekşeleri’ veya ‘yüzü kızaran genç kızları’ düşündün. Her halükârda papatyalar beyazdır. Kızarmaları mümkün değildir...”</p>

    <p>“Bak bu sözlerin küçümseyiciydi,” dedi dobra dobra.</p>

    <p>“Küçümsemenin nasıl bir şey olduğunu anlamanı istedim,” dedim. “Kıyaslama yapabilmen için. Böylelikle duyarlı davrandığım zaman başka bir şeyle karıştırmazsın.”</p>

    <p>Bir süre bakıştık. Sonunda Denna başını başka tarafa çevirip gözlerini ovuşturdu. “Haklısın,” diye itiraf etti. Kafasını geriye atıp yüzüne biraz daha su çarptı ve gözlerini hızla kırpıştırdı.</p>

    <p>“Fazla bir şey görmedim,” dedi yüzünü gömleğinin koluyla kurularken. “Düğünden önce şarkı söyledim. Konuklar yemeğe oturmaya hazırlanırlarken bir kez daha sahne aldım.” Gülümsedi. “Lord Karaağaç’ın çıkagelmesini bekliyordum, ama onun hakkında soru soramayacağımın da farkındaydım. Yine sınanıyor olabilirdim.”</p>

    <p>Kaşlarını çatarak biraz duraksadı. “Bana verdiği bir tür işaret var. Yakınlarda olduğu zaman bunu bilmemi sağlıyor. Neyse, müsaade istedim ve onu ahırın yanında buldum. Bir süreliğine ormana girdik ve bana bazı sorular sordu. Düğünde kimlerin olduğu, konukların sayısı, neye benzedikleri gibi şeyler.” Kısa bir süreliğine dalgın gözüktü. “Şimdi düşünüyorum da sanırım asıl sınav oydu. Ne kadar iyi bir gözlemci olduğumu anlamak istemişti.”</p>

    <p>“Herif kulağa bir casus gibi geliyor,” diye mırıldandım.</p>

    <p>Denna omuz silkti. “Yarım saat kadar gezinerek sohbet ettik. Sonra bir şey duyduğunu söyleyip benden orada beklememi istedi. Çiftlik evine doğru yürüyüp gitti ve bir süre ortalarda gözükmedi.”</p>

    <p>“Ne kadar bir süre?”</p>

    <p>“On dakika?” Omuz silkti. “Birini beklerken zaman nasıl geçer bilirsin. Etraf karanlıktı. Ayrıca üşüyordum ve acıkmıştım.” Ellerini gövdesine dolayarak biraz öne eğildi. “Tanrım, şimdi de açım. Keşke...”</p>

    <p>Seyahat heybemden bir elma çıkarıp ona verdim. Kan kadar kırmızı elmalar tatlı, kütür kütür ve göz alıcıydı. Yıl boyunca hayalini kurduğunuz, ama sadece sonbaharın birkaç haftasında yiyebildiğiniz cinsten meyvelerdi.</p>

    <p>Denna bana meraklı gözlerle baktı. “Eskiden sık sık yolculuk ederdim,” diye açıkladım, bir tane de kendime çıkartarak. “Ve sık sık da acıkırdım. Bu yüzden yanımda hep yiyecek bir şeyler taşırım. Bu akşam kamp kurduğumuzda sana doğru düzgün bir yemek hazırlayacağım.”</p>

    <p>“Vay be, yemek hazırlamasını da bilirmiş...” Elmadan bir ısırık aldı ve kolay yutmak için üzerine bir yudum su içti. “Neyse, kulağıma bazı bağrışmalar çalındı, bu yüzden çiftliğe doğru yürüdüm. Bir yarın arkasından çıkarken çığlıkları ve bağrışmaları açıkça işittim. Biraz daha yaklaşınca burnuma duman kokusu geldi. Ağaçların arasından alevlerin ışığını gördüm ve...”</p>

    <p>“Alevler ne renkti?” diye sordum, ağzım elmayla dolu olarak.</p>

    <p>Denna yüzünde aniden beliren kuşkulu bir ifadeyle bana baktı. “Bunu niye sordun?”</p>

    <p>“Üzgünüm, sözünü kestim,” dedim lokmamı yutarak. “Öykünü bitir. Daha sonra açıklarım.”</p>

    <p>“Epey konuştum,” dedi bana. “Ama sen dünyanın bu ufacık köşesinde ne aradığına dair tek kelime bile etmedin.”</p>

    <p>“Üniversite’deki hocaların kulağına bazı garip söylentiler çalınmış. Duyduklarının doğru olup olmadığını öğrenmem için beni buraya gönderdiler,” dedim. Bu yalanı söylerken hiç tereddüt edip zorlanmamıştım. Aslında önceden planladığım bir şey değildi; öylece aklıma gelivermişti. Ani bir karar almak zorunda kalmıştım ve Chandrialılara yönelik arayışımı açıkça dile getirmek istemiyordum. Denna’nın bana zırdeli gözüyle bakmasına katlanamazdım.</p>

    <p>“Üniversite sahiden de böyle şeylerle ilgileniyor mu?” diye sordu Denna. “Ben sadece oturup kitap okuduğunuzu sanıyordum.”</p>

    <p>“Okuruz,” diye kabul ettim. “Ama tuhaf söylentiler duyduğumuz zaman içimizden bazıları gidip neler olduğunu öğrenir. İnsanlar batıl inançlara kapıldıklarında Üniversite’ye bakıp şöyle düşünürler: <em>Kimler yanına bile yaklaşılmaması gereken karanlık güçlerle uğraşır? Kimleri cayır cayır yanan kocaman bir ateşe atmalıyız?</em>”</p>

    <p>“Demek sen bu tür işlere sık sık kalkışıyorsun?” Yarısı yenmiş elmayı tutan eliyle bir hareket yaptı. “Yani olayları araştırıyorsun?”</p>

    <p>Başımı iki yana salladım. “Bir hocayla tartıştım. O da bu seyahat için benim seçildiğimden emin oldu.”</p>

    <p>Ayaküstü uydurduğum düşünülürse hiç de fena bir yalan söylememiştim. Hatta bazı kısımları doğru olduğu için, Denna meseleyi sağda solda soruşturmadığı müddetçe yalanımı asla anlayamazdı. Gerektiğinde harika bir yalancıyımdır. Bu pek ulvi bir hüner sayılmasa da işe yaradığı kesindir. Oyunculuk ve masalcılıkla da yakından ilgilidir. Ben bunların üçünü birden gerçek bir usta olan babamdan öğrenmiştim.</p>

    <p>“Yok devenin nalı,” dedi Denna sakin bir sesle.</p>

    <p>Dişlerim yarı yarıya elmama gömülü vaziyette kalakaldım. Meyvenin kırmızı kabuğunda beyaz izler bırakarak onu ağzımdan çektim. “Affedersin?”</p>

    <p>Omuz silkti. “Bana doğruyu söylemek istemiyorsan sorun değil. Ama beni kandırmak ya da etkilemek gibi olmadık bir sebeple kafandan hikâyeler uydurma.”</p>

    <p>Anlık bir tereddüde kapıldım, sonra derin bir nefes alıp verdim. “Sana niçin burada bulunduğuma dair yalan söylemek istemiyorum,” dedim. “Ama doğruyu söylersem hakkımda ne düşüneceğinden endişeleniyorum.”</p>

    <p>Denna’nın koyu renkli gözleri düşünceli bakıyor, hiçbir şey açık etmiyordu. “Pekâlâ,” dedi nihayet, kafasını neredeyse fark edilemeyecek şekilde sallayarak. “İşte buna inandım.”</p>

    <p>Elmasından bir ısırık daha aldı. Lokmasını çiğnerken gözlerimin içine bakarak beni uzun uzadıya süzdü. Dudakları nemli ve elmadan daha kırmızıydı. “Bazı söylentiler duydum,” dedim nihayetinde. “Ve burada neler olduğunu öğrenmek istiyorum. Hepsi bu. Cidden.”</p>

    <p>“Bak, Kvothe. Üzgünüm.” Denna iç geçirip bir elini saçlarında gezdirdi. “Seni bu kadar zorlamamalıydım. Neden burada bulunduğun üstüme vazife değil. Sır saklamanın nasıl bir şey olduğunu iyi bilirim.”</p>

    <p>İşte o zaman her şeyi ona anlatmak istedim. Ailem, Chandrialılar, siyah gözlere ve kâbus gibi bir tebessüme sahip adam... Ama böyle bir şeyin yalanı yakalanmış bir çocuğun çaresizliği olarak anlaşılacağından korktum. Onun yerine korkakça davranarak sessiz kaldım.</p>

    <p>“Öyle yaparsan gerçek aşkını asla bulamazsın,” dedi Denna.</p>

    <p>Şaşkın bir halde düşüncelerimden sıyrıldım. “Pardon, ne?”</p>

    <p>“Elmanın göbeğini diyorum,” dedi neşeli bir sesle. “Önce dışını, sonra da alttan üste kadar tüm göbeğini yedin. Daha önce hiç böyle yapan birini görmemiştim.”</p>

    <p>“Eski bir huy,” diye geçiştirdim, ona gerçeği söylemek istemeyerek. Hayatımda elmanın sadece göbeğini bulabildiğim, bulduğum zaman da onu afiyetle mideme indirdiğim bir dönem geçirmiştim. “Daha önce ne demek istedin?”</p>

    <p>“Hiç o oyunu oynamadın mı?” deyip kendi elmasının göbeğini havaya kaldırdı ve sapını iki parmağıyla kavradı. “Bir harf düşünüp sapı çevirirsin. Sap yerinde kalırsa başka bir harf düşünüp yeniden çevirirsin. Sap koptuğu zaman...” Onunki koptu. “...gönül vereceğin insanın adının ilk harfini bulmuş olursun.”</p>

    <p>Elimdeki, minicik kalmış elmaya baktım. Tutup çevirecek kadar büyük değildi. Son lokmayı da yiyip sapını bir kenara attım. “Anlaşılan ben daima aşksız kalmaya mahkûmum.”</p>

    <p>“İşte yine altı sözcük ettin,” dedi gülümseyerek. “Hep bunu yaptığının farkında mısın?”</p>

    <p>Neyden bahsettiğini anlamak için bir dakika düşünmem gerekti, fakat karşılık vermeme fırsat kalmadan Denna konuyu değiştirdi. “Çekirdeklerin zararlı olduğunu duymuştum. İçlerinde arsenik varmış.”</p>

    <p>“O sadece boş bir inanç,” dedim. Kumpanyamızla beraber yolculuk ettiği günlerde Ben’e sorduğum on bin sorudan biriydi bu. “Elma çekirdeklerinde arsenik değil siyanür bulunur. Ama o kadar az miktardadır ki kovalar dolusu yemediğin müddetçe zararı dokunmaz.”</p>

    <p>“Oh.” Denna elmasının geri kalanına kuşkulu bir bakış attı, sonra o da elmanın göbeğini alttan üste doğru yemeye koyuldu.</p>

    <p>“Ben kabaca sözünü kesmeden önce Lord Karaağaç’a neler olduğunu anlatıyordun,” diye elimden geldiğince nazik bir üslupla konuyu yeniden açtım.</p>

    <p>Denna omuz silkti. “Anlatacak fazla bir şey kalmadı. Yangını gördüm, yaklaştım, daha başka bağırışlar ve patırtılar duydum...”</p>

    <p>“Peki ya alevler?”</p>

    <p>Tereddüt etti. “Maviydi.”</p>

    <p>İçimi karamsar bir beklentinin kapladığını hissettim: Chandrialılar hakkında bazı cevaplar almaya nihayet bu kadar yaklaşmaktan doğan bir heyecan, onlara bu kadar yakın olmaktan gelen bir korku. “Sana saldıranlar neye benziyorlardı? Ellerinden nasıl kurtuldun?”</p>

    <p>Buruk bir kahkaha attı. “Bana kimse saldırmadı. Yangının önünde bazı suretler gördüm ve oradan tabana kuvvet kaçtım.” Sargılı kolunu kaldırıp başının yanına dokundu. “Bir ağaca toslayıp kendimden geçmiş olmalıyım. Bu sabah kasabada uyandım.</p>

    <p>“Buraya geri gelmek istememin bir sebebi de buydu,” dedi. “Lord Karaağaç’ın hâlâ buralarda olup olmadığını bilmiyorum. Kasabada fazladan bir ceset bulunduğuna dair bir laf edildiğini duymadım, ama kuşku uyandırmadan bu konuda soru soramazdım.”</p>

    <p>“Üstelik öyle yapman onun da hoşuna gitmezdi,” dedim.</p>

    <p>Denna kafa salladı. “Çenemi kapalı tutup tutmayacağımı görmek için bu olayı da bir sınava dönüştüreceğinden hiç şüphem yok.” Bana manalı bir bakış attı. “Sınav demişken...”</p>

    <p>“Birini bulursak şaşkınlıktan küçük dilimi yutacağım,” dedim. “Endişelenme.”</p>

    <p>Tedirginlikle tebessüm etti. “Sağ ol. Umarım hâlâ hayattadır. Onun gözüne girmek için iki dönü boyunca ter döktüm.” Su şişemden son bir yudum içip onu bana geri verdi. “Gidip etrafı bir kolaçan edelim, ne dersin?”</p>

    <p>Denna biraz zorlanarak ayağa kalkarken ben de onu göz ucuyla izleyerek su şişemi heybeme soktum. Neredeyse bir yıldır Revir’de çalışıyordum. Denna sol şakağını hem gözü, hem de başının, kulağının üstünden saç çizgisine kadar olan kısmı moraracak bir şiddetle çarpmıştı. Sağ kolu sargılıydı ve duruşuna bakarak gövdesinin sol kısmında ciddi bir hasar, hatta birkaç kırık kaburga olduğundan şüpheleniyordum.</p>

    <p>Eğer tüm bunlara bir ağaç yol açmışsa, o ağaç sahiden de çok abes bir şekle sahip olmalıydı.</p>

    <p>Yine de düşüncelerimi dile getirmedim. Denna’ya baskı yapmadım.</p>

    <p>Nasıl yapabilirdim ki? Ben de sır saklamanın nasıl bir şey olduğunu iyi biliyordum.</p>

    <p class="paragraf">Çiftlik hiç de düşündüğüm kadar ürkütücü çıkmadı. Ahır bir kül ve kalas yığınından başka bir şey değildi. Su yalağının yanında kömür olmuş bir değirmen duruyordu. Rüzgâr değirmeni döndürmeye çalışsa da sadece üç kanadı kaldığı için yapı ileri geri sallanmaktan başka bir şey yapmıyordu.</p>

    <p>Ortalıkta hiç ceset yoktu. Göze yalnızca onları almak için gelmiş arabaların toprakta açtıkları derin teker izleri çarpıyordu.</p>

    <p>“Düğünde kaç kişi vardı?” diye sordum.</p>

    <p>“Gelin ve damat da dahil yirmi altı.” Denna ahır kalıntılarının yakınında yarısı küllere gömülü kararmış bir kalasa öylesine bir tekme attı. “İyi ki buralarda akşamları sık sık yağmur yağıyor, yoksa dağın tüm bu tarafı yanardı.”</p>

    <p>“Kasabada süregiden bir kan davası var mıydı?” diye sordum. “Düşman aileler? İntikam arayışındaki başka bir talip?”</p>

    <p>“Elbette,” dedi Denna hiç düşünmeden. “Öyle şeyler bunun gibi küçük kasabaların olmazsa olmazıdır. Bu insanlar en ufak bir laf yüzünden bile yarım asır boyunca birbirlerine husumet beslerler.” Başını iki yana salladı. “Ama cinayete sebep olacak kadar da değil. Bunlar sıradan insanlardı.”</p>

    <p>Sıradan ama varlıklı, diye geçirdim aklımdan çiftlik evine doğru yürürken. Bu yalnızca zengin bir ailenin inşa ettirebileceği türden bir evdi. Evin temelinde ve alt katında sağlam gri taşlar kullanılmıştı. Üst kat ise köşelerden taş destekli olup ağaç ve sıvadan yapılmıştı.</p>

    <p>Yine de çökmenin eşiğindeki duvarlar içe göçüktü. Bomboş duran pencere ve kapı pervazları isle kaplıydı. Mobilya enkazlarının ve yanık zemin kalaslarının üstüne kırık çanak çömlek parçaları saçılmıştı.</p>

    <p>“Eşyalarını bıraktığın yer burasıysa,” dedim Denna’ya, “onları şimdiden unutsan iyi edersin. Yine de ben içeri girip bir göz atabilirim.”</p>

    <p>“Saçmalama,” dedi. “Bina çöktü çökecek.” Parmak eklemleriyle bir kapı pervazına vurdu. Tahtadan kof bir ses çıktı.</p>

    <p>Sesten meraklanarak bakmaya gittim. Tırnağımla kapı pervazını kazıyınca avucum boyundaki bir kıymık neredeyse hiç direnmeden düşüverdi. “Bu keresteden çok çalı çırpıya benziyor,” dedim. “Ev için onca para harcadıktan sonra kapı pervazında niye ucuza kaçmışlar ki?”</p>

    <p>Denna omuz silkti. “Belki de yangının ısısından olmuştur.”</p>

    <p>Dalgın bir edayla kafa sallayıp etrafta gezinmeyi ve çevredekileri gözden geçirmeyi sürdürdüm. Kömür olmuş bir padavrayı almak için eğildiğimde hafifçe fısıldayarak bir bağ kurdum. Kollarımdan yukarı ani bir ürperti yayılırken padavranın bir kenarı alev aldı.</p>

    <p>“İnsan böyle şeyleri her gün görmüyor,” dedi Denna. Sesi sakin çıkmıştı, fakat bu zoraki bir sakinlikti. Sanki ilgisiz görünmek konusunda büyük çaba sarf ediyordu.</p>

    <p>Neyden bahsettiğini anlamam birkaç saniyemi aldı. Böyle basit bir sempati Üniversite’de o kadar yaygındı ki bir başkasına nasıl görüneceğini düşünmemiştim bile.</p>

    <p>“Yanına bile yaklaşılmaması gereken karanlık güçlerle uğraşıyorum, hepsi o,” dedim şaka yollu, yanan padavrayı kaldırarak. “Dün geceki yangın mavi miydi?”</p>

    <p>Denna kafa salladı. “Gaz ateşi gibiydi. Anilin’deki fenerlerin alevine benziyordu.”</p>

    <p>Padavra sıradan bir turuncu alevle yanıyordu. Üzerinde en ufak bir mavilik yoktu, lakin geçen gece öyle olması mümkündü. Padavrayı yere atıp çizmemle ezdim.</p>

    <p>Evin etrafını bir kez daha dolaştım. Bir şey beni huzursuz ediyordu, fakat bunun ne olduğunu bir türlü çıkaramıyordum. İçeri girip eve bir de öyle bakmak istedim. “Yangın o kadar da kötü değilmiş,” diye Denna’ya seslendim. “İçeride ne bırakmıştın?”</p>

    <p>“Kötü değil miymiş?” dedi hayret içinde, evin köşesini dönerken. “Bina içi boş bir kabuğa dönmüş.”</p>

    <p>Parmağımla işaret ettim. “Bacanın etrafı hariç çatı hiç delinmemiş. Bu da ikinci katın yangından fazla zarar görmediği anlamına gelir. İçeride nelerin kalmıştı?”</p>

    <p>“Bazı giysilerim ve Lord Karaağaç’ın benim için satın aldığı bir lir.”</p>

    <p>“Lir mi çalıyorsun?” Şaşırmıştım. “Kaç telli?”</p>

    <p>“Yedi. Daha yeni öğreniyorum.” Kısa ve neşesiz bir kahkaha attı. “<em>Öğreniyordum.</em> Bir köy düğününe yetecek kadar iyiyim, hepsi o.”</p>

    <p>“Yeteneğini lirle boşa harcama,” dedim. “Lir incelikten yoksun, modası geçmiş bir enstrümandır. Enstrüman seçimini kötülediğimden değil tabii,” diye çabucak ekledim. “Ama sesin lirin sağlayabileceğinden daha iyi bir eşliği hak ediyor. Yanında taşıyabileceğin düz telli bir enstrüman istiyorsan git bir yarım arp al.”</p>

    <p>“Çok tatlısın,” dedi Denna. “Ama onu ben seçmedim. Lord Karaağaç seçti. Bir dahaki sefere ondan bir arp isterim.” Amaçsızca etrafına bakınıp iç geçirdi. “Tabii hâlâ hayattaysa.”</p>

    <p>Evin içine bakmak amacıyla başımı boş pencerelerin birinden uzattım, fakat üstüne yaslanınca pencere pervazı kırılıverdi. “Bu da tamamen çürümüş,” dedim ellerimde dağılan tahtaya bakarak.</p>

    <p>“Aynen öyle.” Denna beni kolumdan tutup pencereden uzaklaştırdı. “Bina tepene yıkılmak için bekliyor. İçeri girmeye değmez. Dediğin gibi, altı üstü bir lir.”</p>

    <p>Ona direnmedim. “Haminin cesedi içeride olabilir.”</p>

    <p>Denna başını iki yana salladı. “Yanan binalara girip kapana kısılacak türden biri değildir.” Bana sert gözlerle baktı. “Hem içeride ne bulacağını sanıyorsun?”</p>

    <p>“Bilmiyorum,” diye itiraf ettim. “Ama girmezsem burada olup bitenlerle ilgili bir ipucunu başka nereden bulabilirim bilmiyorum.”</p>

    <p>“Seni buraya getiren söylentiler neydi?” diye sordu.</p>

    <p>“Pek bir şey duymadım,” diye açıkladım, limandaki handa konuştuğum denizciyi hatırlayarak. “Bir düğünde bazı insanlar ölmüş. Herkes parçalanarak bez bebekler gibi etrafa saçılmış. Alevleri mavi bir yangın çıkmış.”</p>

    <p>“Kimse parçalanmadı,” dedi Denna. “Kasabada duyduklarıma bakılırsa cesetlerin üzerinde bıçak ve kılıç yaraları varmış, hepsi o.”</p>

    <p>Kasabaya geldiğimden beri çakı taşıyan birini bile görmemiştim. Silaha en yakın şey çiftçilerin tarlalarda kullandıkları oraklar ve tırpanlardı. Dönüp harap haldeki çiftlik evine tekrar baktım. Bir şeyi gözden kaçırdığımdan emindim.</p>

    <p>“Sence burada ne yaşanmış olabilir?” diye sordu Denna.</p>

    <p>“Bilmiyorum,” cevabını verdim. “Kendimi hiçbir şey bulmamaya hazırlamıştım. Söylentilerin nasıl abartıldığını bilirsin.” Etrafıma bakındım. “Sen doğrulamasaydın, mavi ateşin dedikodudan ibaret olduğunu sanırdım.”</p>

    <p>“Onu dün gece başkaları da görmüş,” dedi Denna. “Cesetleri toplamak için gelip beni bulduklarında çiftlikten hâlâ dumanlar tütüyormuş.”</p>

    <p>Sinirlenerek yeniden çevreme bakındım. Halen bir şeyin dikkatimden kaçtığını düşünüyor, ama bunun ne olduğunu bir türlü çıkartamıyordum. “Olay hakkında kasabada ne düşünüyorlar?” diye sordum.</p>

    <p>“Benimle konuşan pek olmadı,” dedi Denna buruk bir sesle. “Ama inzibat ile başkan arasında geçen konuşmayı bölük pörçük de olsa dinledim. Mavi alevler yüzünden kasabada iblis fısıltıları dolaşıyormuş. Bazıları ayak sürüyenlerin bile lafını etmiş. Sanırım bu yılki hasat festivali her zamankinden daha geleneksel geçecek. Bol bol ateş, şıra ve korkuluklar...”</p>

    <p>Gözlerimi bir kez daha etrafta gezdirdim. Ahırın yıkık harabesi, üç kanatlı bir yel değirmeni, içi yanıp kül olmuş bir ev... Bir şeyi gözden kaçırdığımdan emin olarak asabiyetle ellerimi saçımda gezdirdim. Buraya gelirken bir şey... herhangi bir şey bulmayı bekliyordum.</p>

    <p>Orada öylece dururken bunun ne kadar budalaca bir umut olduğunu fark ettim. Ne bulmayı ummuştum ki? Bir ayak izi mi? Birinin pelerininden yırtılmış bir parça kumaş mı? Üstünde hayati bir bilginin yazılı olduğu ve buruşturulup bir kenara atılmış bir not mu? Böyle şeyler sadece hikâyelerde olurdu.</p>

    <p>Su şişemi çıkarıp dibinde kalanı içtim. “Eh, benim buradaki işim bitti,” dedim su yalağına doğru yürürken. “Peki sen ne yapmayı planlıyorsun?”</p>

    <p>“Biraz etrafı aramam gerekiyor,” dedi Denna. “Soylu dostumun buralarda bir yerde yaralı halde yatıyor olması mümkün.”</p>

    <p>Sonbahar yaprakları ve buğday tarlalarıyla altın sarısına boyanmış inişli çıkışlı tepeleri, çam ve köknar ağaçlarıyla bezeli otlakları şöyle bir gözden geçirdim. Araziye yer yer yarlar ve kayalıklar serpiştirilmişti. “Burası oldukça geniş bir bölge,” dedim.</p>

    <p>Denna bir teslimiyet ifadesiyle kafa salladı. “Yine de bir denemem lazım.”</p>

    <p>“Yardım ister misin?” diye sordum. “Ormancılıktan biraz anlarım.”</p>

    <p>“Ahbaplığına hayır demem,” dedi Denna. “Özellikle de bu civarda bir iblis sürüsü olduğu düşünülürse. Hem zaten güzel bir akşam yemeği için bana söz vermiştin.”</p>

    <p>“Doğru, verdim.” Yanmış değirmenin yanından geçip demir tulumbaya yaklaştım. Kulpunu tutup yüklendim ve demir kulp dibinden kopuverince biraz sendeledim.</p>

    <p>Kırık tulumba kulpuna bakakaldım. Tamamıyla pas tutmuş göbeğinden kıpkırmızı pas tozu dökülüyordu.</p>

    <p>Ansızın yıllar önce kumpanyamın kampına döndüğüm o geceyi hatırladım. Dengemi sağlamak için elimi uzattığımı ve bir araba tekerinin sapasağlam olması gereken demir çubuklarının pas tozu halinde dağıldığını hatırladım. Kalın, sert tahtanın en ufak bir dokunuşta dağıldığını hatırladım.</p>

    <p>“Kvothe?” Denna’nın benimkine yakın duran yüzünde endişeli bir ifade mevcuttu. “İyi misin? Tehlu aşkına, düşmeden önce gel otur. Yaralandın mı?”</p>

    <p>Dönüp su yalağının kenarına oturdum, fakat yalağın kalasları ağırlığım altında çürük bir ağaç kütüğü gibi çöküverdi. Yolun geri kalanında kendimi yerçekimine bırakıp çimlere oturdum.</p>

    <p>Denna görsün diye içi paslı tulumba kulpunu havaya kaldırdım. Denna ona kaşlarını çatarak baktı. “O tulumba yeniydi. Gelinin babası tepenin zirvesine bir kuyu açmak için ne kadar çok para harcadığını öve öve bitiremiyordu. Kızının günde üç kez kovalarla su taşımak zorunda kalmayacağını söyleyip duruyordu.”</p>

    <p>“Sence burada neler oldu?” diye sordum. “Doğruyu söyle.”</p>

    <p>Şakağındaki morluk solgun cildine bariz bir tezat teşkil eden Denna etrafına bakındı. “Müstakbel hamimi aramayı bitirdikten sonra sanırım arkama bile bakmadan buradan çekip gideceğim.”</p>

    <p>“Bu bir cevap değil,” dedim. “Sence neler oldu?”</p>

    <p>Yanıt vermeden önce bana uzun uzun baktı. “Kötü bir şey. Ömrümde hiç iblis görmedim ve bundan sonra da görmeyi beklemiyorum. Tabii Vintas Kralı’nı da görmedim, ama var olduğunu biliyorum.”</p>

    <p>“Hani bir çocuk şarkısı vardır, bilir misin?” diye sordum. Denna bana aval aval bakınca şarkıyı söyledim.</p>

    <blockquote class="siir">
      <p><em>“Şöminedeki ateş maviye çalınca,</em></p>

      <p><em>Ne yaparsın? Ne yaparsın?</em></p>

      <p><em>Dışarı kaçarsın. Kaçıp saklanırsın.</em></p>

      <p class="paragraf"><em>Parıl parıl kılıcın pas tutunca,</em></p>

      <p><em>Ne yaparsın? Ne yaparsın?</em></p>

      <p><em>Yapayalnız kalırsın, kaya gibi tek başına.”</em></p>
    </blockquote>

    <p>Neyi ima ettiğimi anlayınca Denna’nın beti benzi attı. Kafa salladı ve nakaratı kendi kendine usulca söyledi:</p>

    <blockquote class="siir">
      <p><em>“Hiç gördün mü bir kadın, kar kadar solgun?</em></p>

      <p><em>Sessizce gider gelir dururlar.</em></p>

      <p><em>Nedir planları? Nedir planları?</em></p>

      <p><em>Chandrialılar. Chandrialılar.”</em></p>
    </blockquote>

    <p>Denna’yla harap olmuş çiftliğin görüş alanı dışında, sonbahar ağaçlarının parçalı gölgelerinin altında oturduk. <em>Chandrialılar. Chandrialılar sahiden de burada bulunmuşlardı.</em> Ben hâlâ kafamı toparlamaya çalışırken Denna konuştu.</p>

    <p>“Bulmayı beklediğin bu muydu?”</p>

    <p>“Aradığım buydu,” dedim. <em>Chandrialılar buradan gideli daha bir gün bile olmamıştı.</em> “Ama bulmayı beklemiyordum. Çocukken define arayarak toprağı kazarsın ama bir şey bulmayı beklemezsin. Veya ormanda peri avına çıkarsın, sonra elin boş dönersin. İşte onun gibi.” <em>Kumpanyamı ve buradaki düğüne katılanları öldürmüşlerdi.</em> “Imre’de sık sık seni arıyordum, hem de bulabileceğime inanmadan...” Zırvaladığımı fark ederek lafı daha fazla uzatmadım.</p>

    <p>Kahkaha atan Denna’nın üzerindeki gerginliğin bir kısmı kayboldu. Gülüşünde alay değil sadece neşe vardı. “Demek beni kayıp bir hazineye ya da bir periye benzetiyorsun, öyle mi?”</p>

    <p>“İkisi birdensin. Gizli, değerli, çok aranan ve az bulunan.” Başımı kaldırıp ona bakarken aklım ağzımdan çıkanların hayal meyal farkındaydı. “Sende peri kanı var.” <em>Onlar gerçekti. Chandrialılar gerçekti.</em> “Seni aradığımda bulamıyorum. Sonra hiç beklemediğim bir anda karşıma çıkıveriyorsun. Tıpkı gökkuşağı gibi.”</p>

    <p>Son bir senedir kalbimde gizli bir korku barındırıyordum. Kimi zaman kumpanyamın ölümüne ve de Chandrialılara dair anıların, dünyam başıma yıkıldıktan sonra bu duruma alışmam için beynimin yarattığı bir tür hayal olduğundan endişeleniyordum. Fakat artık kanıta benzer bir şeye sahiptim. Onlar gerçekti. Anılarım da öyle. Kafayı üşütmemiştim.</p>

    <p>“Çocukken bir akşamüzeri uzun süre bir gökkuşağının peşinden koşmuştum. Sonra da ormanda kaybolmuştum. Ailem deliye dönmüştü. Onu yakalayabileceğimi sanmıştım. Toprağa değdiği yeri görebiliyordum. Sen de onun gibi...”</p>

    <p>Denna koluma dokundu. Teninin sıcaklığını gömleğimin altından hissettim. Derin bir nefes alarak onun güneşten ısınmış ve yeşil çimlerin kokusu sinmiş saçlarının, üstündeki terin, elma kokan nefesinin rayihasını içime çektim. Ağaçların arasında iç geçiren rüzgâr Denna’nın saçlarını uçuşturarak yüzümü gıdıkladı.</p>

    <p>Ne zaman ki etrafa ani bir sessizlik çöktü, işte o zaman dakikalardır boş konuştuğumu anladım. Utançtan yüzüm kızardı ve nerede olduğumu hatırlayarak etrafıma bakındım.</p>

    <p>“Gözlerin fıldır fıldırdı,” dedi Denna nazikçe. “Seni hiç bu halde görmemiştim.”</p>

    <p>Yavaş bir nefes aldım. “Ben hep bu haldeyimdir,” dedim. “Sadece dışa vurmam.”</p>

    <p>“Ben de öyle düşünmüştüm.” Geriye doğru bir adım atarken eli yavaşça kolumdan aşağı kaydı ve sonunda teması kesti. “Peki şimdi ne olacak?”</p>

    <p>“Hiç... hiçbir fikrim yok.” Amaçsızca çevreme göz gezdirdim.</p>

    <p>“Seni hiç böyle konuşurken de duymamıştım,” dedi.</p>

    <p>“Biraz su içmek istiyorum,” dedim, ardından ne kadar çocukça bir söz söylediğimin farkına vararak sıkılganlıkla tebessüm ettim.</p>

    <p>O da bana sırıtarak baktı. “İyi bir başlangıç,” diye takıldı. “Peki ya ondan sonra?”</p>

    <p>“Chandrialıların neden buraya saldırdıklarını öğrenmek istiyorum.”</p>

    <p>“<em>Nedir planları,</em> ha?” Aniden ciddileşti. “İkisi arasında bir şey bulamadın demek? Tek istediğin bir yudum su ve insanların şeyden beri... eh, asırlardan beri sordukları bir sorunun cevabı.”</p>

    <p>“Sence burada neler oldu?” diye sordum. “Bu insanları kim öldürdü?”</p>

    <p>Denna kollarını göğsünde kavuşturdu. “Bilmiyorum,” dedi. “Bin bir türlü şey...” Sözünü yarım bırakıp alt dudağını ısırdı. “Hayır. Bu bir yalan,” dedi en sonunda. “Söylemek garip geliyor, ama sanırım bunu onlar yaptılar. Böyle bir şey masallardan çıkmışa benziyor, o yüzden inanmak istemiyorum. Ama inanıyorum.” Bana kaygılı gözlerle baktı.</p>

    <p>“Şimdi kendimi daha iyi hissediyorum.” Ayağa kalktım. “Keçileri kaçırmış olabileceğimden korkuyordum.”</p>

    <p>“Olabilirsin de,” dedi. “Akli dengeni ölçmek için hiç bana bakma.”</p>

    <p>“Peki sen kendini deli gibi hissediyorsun musun?”</p>

    <p>Ağzının kenarlarını küçük bir tebessümle yukarı doğru kıvırarak başını iki yana salladı. “Hayır. Ya sen?”</p>

    <p>“Pek sayılmaz.”</p>

    <p>“Bak bu iyi de olabilir kötü de,” dedi. “Peki asırlardır süregelen bir gizemi nasıl çözmemizi önerirsin?”</p>

    <p>“Bir süre düşünmem lazım,” dedim. “O esnada gidip şu senin Lord Karaağaç’ı arayalım. Mauthenlerin çiftliğinde neler gördüğüne dair ona birkaç soru sormayı çok isterim.”</p>

    <p>Denna kafa salladı. “Beni bıraktığı yere, yani kayalığın oraya gitmeyi, sonra oradan çiftliğe kadar yürümeyi planlamıştım.” Omuz silkti. “Pek de matah bir plan sayılmaz ama...”</p>

    <p>“Yine de bir başlangıçtır,” dedim. “Sonradan geri gelip seni orada bulamamışsa takip edebileceğimiz bir iz bırakmış olabilir.”</p>

    <p>Denna ağaçların arasında başı çekti. Burada hava daha sıcaktı. Ağaçlar rüzgârı kesiyor, yine de gün ışığı, yaprakları dökülmüş dalların arasından geçebiliyordu. Yalnızca uzun meşeler utangaç yaşlı adamlar misali yapraklarını bırakmaya yanaşmıyordu.</p>

    <p>Yürürken Chandrialıların o insanları neden öldürmüş olabilecekleri üzerinde kafa yordum. Düğüne katılanlar ile kumpanyam arasında bir benzerlik var mıydı?</p>

    <p><em>Birinin ailesi hiç olmadık şarkılar söylemiş...</em></p>

    <p>“Dün gece hangi şarkıları söyledin?” diye sordum. “Yani düğünde.”</p>

    <p>“Her zamankileri,” dedi Denna, bir yaprak yığınını tekmeleyerek. “Neşeli şeyler. ‘Teneke Flüt.’ ‘Gel Nehirde Yıkan.’ ‘Dibi Bakır Tencere.’” Kıkırdadı. “‘Emme Teyzenin Küveti’...”</p>

    <p>“Yok artık,” dedim hayretle. “Bir <em>düğünde</em> ha?”</p>

    <p>“Sarhoş bir dede istedi,” dedi omuz silkerek. Yaprakları sarıya çalan gür bir çalılığın içinden geçti. “Bazı kaşlar kalktı ama çok da değil. Buraların halkı o kadar kibar değildir.”</p>

    <p>Bir müddet konuşmadan ilerledik. Rüzgâr tepemizdeki dalların arasından hızla esse bile bizim bulunduğumuz seviyede bir fısıltıdan ibaretti. “‘Gel Nehirde Yıkan’ şarkısını daha önce duyduğumu hiç sanmıyorum.”</p>

    <p>“Bak bu...” Denna başını bana doğru çevirdi. “Yoksa onu söylemem için beni kandırmaya mı çalışıyorsun?”</p>

    <p>“Elbette.”</p>

    <p>Dönüp bana sıcak bir gülümsemeyle baktı. Saçları yüzüne düştü. “Belki daha sonra. Akşam yemeği karşılığında olabilir.” Beni koyu renkli bir kayalığın etrafından dolaştırdı. Gölgede hava daha soğuktu. “Sanırım beni burada bırakmıştı,” dedi Denna, kararsızca etrafına bakınarak. “Gündüz her şey daha farklı görünüyor.”</p>

    <p>“Buradan çiftliğe doğru yürümek mi istersin, yoksa dışa doğru daireler çizmek mi?”</p>

    <p>“Daireler,” dedi. “Ama bana neye bakacağımı göstermen gerekiyor. Ben şehirli bir kızım.”</p>

    <p>Ormancılık hakkındaki kısıtlı bilgilerimi onunla ayaküstü paylaştım. Ona bir çizmenin yerde nasıl bir iz bıraktığını gösterdim. Üzerine bastığı yaprak yığınlarının nasıl bariz biçimde dağıldığını ve çalıların içinden geçerken onları nasıl kırıp parçaladığını işaret ettim.</p>

    <p>İki çift göz tek bir çiftten daha iyi olduğu ve ikimiz de yalnız başımıza kalmaya yanaşmadığımız için birbirimizden fazla uzaklaşmadık. Giderek daha geniş yarım daireler üzerinde ileri geri yürüyerek kayalıktan uzaklaştık.</p>

    <p>Beş dakika sonra çabamızın ne kadar boşuna olduğunu anlamaya başladım. Arazi çok fazla ormanlıktı. Denna’nın da kısa süre içinde aynı sonuca vardığını görebiliyordum. Öykülerde rastlanılan cinsten izler ortaya çıkmayı reddediyordu. Etrafta yırtık bir kumaş parçası olmadığı gibi ne derin ayak izleri, ne de terk edilmiş kamp alanları bulunuyordu. Onların yerine çam iğneleriyle kurnazca gizlenmiş mantarlara, kozalaklara, sivrisineklere ve rakun dışkılarına rastladık.</p>

    <p>“Kulağına su sesi geliyor mu?” diye sordu Denna.</p>

    <p>Kafa salladım. “Çok susadım,” dedim. “Ayrıca elimi yüzümü yıkamak iyi gelir.”</p>

    <p>Tek kelime etmeden arayışımızı bıraktık. Çabalarımızın ne kadar boşuna olduğunu hissetmemize rağmen, ikimiz de vazgeçmek istediğimizi itirafa yanaşmıyorduk. Akan su sesini takip ederek gür bir çam korusunun içinden geçtik ve yaklaşık yedi metre genişliğindeki çok hoş, derin bir pınara vardık.</p>

    <p>Pınardaki suda dökümhane kokuları yoktu, bu yüzden ondan bol bol içtik ve ben şişemi doldurdum.</p>

    <p>Öyküler nasıldır bilirim, Genç çift bir nehre geldiği zaman neler olacağı bellidir. Denna yakındaki bir köknar ağacının öteki tarafında, kumluk bir alanın hemen önünde yıkanacaktır. Bense gözden uzak ama işitme mesafesindeki bir yere gideceğimdir. Sonra da... <em>bir şeyler</em> olacaktır. Denna ya kayıp düşecektir ya da sivri bir taşın üstüne basıp ayağını kesecektir. Benim de hemen yardımına koşmam gerekecektir. Ardından...</p>

    <p>Fakat bu iki genç âşığın nehir kenarında buluşmasını anlatan bir öykü değildi. Bu yüzden yüzüme biraz su çarptım ve bir ağacın arkasına geçip temiz gömleğimi giydim. Denna ise serinlemek için başını suya daldırdı. Çıkardığında ıslak saçları mürekkep kadar siyahtı, ta ki onları elleriyle güzelce sıkana dek.</p>

    <p>Daha sonra bir kayanın üstüne oturup ayaklarımızı suya daldırdık ve bir yandan dinlenirken bir yandan da ahbaplığımızın keyfini çıkardık. Bir elmayı paylaşarak onu sırayla ısırdık. Bu yaptığımızı öpüşme bile sayabilirdiniz, tabii daha önce hiç öpüşmemişseniz.</p>

    <p>Ve ben biraz dil döktükten sonra Denna şarkısını söyledi. “Gel Nehirde Yıkan” şarkısının daha önce hiç duymadığım bir dizesini oracıkta uydurduğundan şüphelendim. Şarkıyı size değil sadece bana söylediği için onu burada tekrarlamayacağım. Zaten bu, nehir kenarında buluşan iki genç âşığın öyküsü olmadığından burada yeri yok; o yüzden bu kısmı kendime saklayacağım.</p>
  </div>
</body>
</html>
