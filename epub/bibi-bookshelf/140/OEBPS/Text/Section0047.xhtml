<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Otuz Yedinci Bölüm</h1>

    <h2 class="baslik_2 sigil_not_in_toc">Parlak Gözler</h2>

    <p>Lorren beni bir bahçeden geçiriyordu. “Tartışmanın büyük bölümü o konu üzerineydi,” diye açıkladı Lorren Hoca, taş kadar heyecansız bir sesle. “Harç ödemen gerekiyordu. Herkes gibi.”</p>

    <p>Kendimi toparlamış ve kaba davranışım sebebiyle özür dilemiştim. O da sakin sakin kafa sallayıp okula giriş “ücretim” konusunda bir karışıklık yaşanmaması için saymanın bürosuna kadar bana eşlik etmeyi teklif etmişti.</p>

    <p>“Seni önerdiğin şekilde okula almayı kararlaştırdıktan sonra...” Lorren kısa fakat manalı bir duraksamayla, beni bunun o kadar da kolay olmadığına inandırmak ister gibiydi, “...yeni kayıt yaptıran öğrencilere daha önce hiç burs verilmemesi sorunuyla karşılaştık.” Tekrar duraksadı. “Bu oldukça sıradışı bir uygulama.”</p>

    <p>Lorren beni başka bir taş binaya soktu, bir koridordan geçirdi ve bir merdivenden indirdi. “Merhaba, Riem.”</p>

    <p>Sayman yaşlıca ve asabi bir adamdı. Benden para almak yerine bana para vermesi gerektiğini öğrenince daha da asabileşti. Üç talentimi aldıktan sonra Lorren Hoca beni binadan çıkardı.</p>

    <p>Aklıma bir şey geldi ve konuyu değiştirmek için bir bahane bulduğuma sevinerek elimi cebime soktum. “Yırtık Cilt’ten alınmış bir makbuzum var.” Kâğıt parçasını ona verirken pasaklı bir sokak çocuğundan aldığı bir kitabı rehinden kurtarmak için Üniversite’nin Baş Arşivcisi’ni karşısında görünce dükkân sahibinin ne düşüneceğini merak ediyordum. “Lorren Hoca, kitabı alacağınız için müteşekkirim. Sizden bir iyilik daha istersem umarım nankör biri olduğumu zannetmezsiniz...”</p>

    <p>Lorren makbuza bir göz atıp cebine soktu, sonra da bana dikkatle baktı. Hayır, dikkatle değil. Sorarcasına da değil. Yüzünde en ufak bir ifade bile yoktu. Ne merak, ne öfke; hiçbir şey. Gözleri bana çevrili olmasaydı varlığımı unuttuğundan şüphelenirdim. “Söyle bakalım,” dedi.</p>

    <p>“O kitap... hayatımın o döneminden geriye kalan tek şey. Günün birinde parayı denkleştirdiğim zaman onu sizden satın almayı çok isterim.”</p>

    <p>İfadesizliğini koruyarak kafa salladı. “Olabilir. Kitap için boşu boşuna endişelenme. Ona Arşiv’deki diğer kitaplar kadar iyi bakılacak.”</p>

    <p>Lorren bir elini kaldırarak yanından geçen bir öğrenciye işaret etti.</p>

    <p>Koyu sarı saçlı oğlan ansızın durdu ve kaygıyla ona yaklaştı. Her yanından hürmet akarak Baş Arşivci’ye başıyla selam verdi. Hareketi daha ziyade bir reveransı andırıyordu. “Evet, Lorren Hoca?”</p>

    <p>Lorren uzun ellerinden biriyle beni gösterdi. “Simmon, bu Kvothe. Birinin ona etrafı gezdirmesi, derslere kaydettirmesi falan lazım. Kilvin mutlaka Zahiriye’ye girmesini istiyor. Onun dışında kararı sana bırakıyorum. İlgilenir misin?”</p>

    <p>Simmon kafa sallayıp alnına düşen saçlarını yana çekti. “Evet, efendim.”</p>

    <p>Lorren başka tek kelime etmeden döndü ve yürüyüp gitti. Attığı her uzun adımda siyah hoca cüppesi arkasında dalgalanıyordu.</p>

    <p class="paragraf">Simmon benden iki yaş büyük olmasına rağmen bir öğrenci için gençti. Benden daha uzun boyluydu, fakat çocuksu bir yüze ve utangaç tavırlara sahipti.</p>

    <p>“Kalacak bir yer buldun mu?” diye sordu birlikte yürürken. “Bir handa oda falan?”</p>

    <p>Başımı iki yana salladım. “Daha bugün geldim. Kaydımı yaptırmaktan ötesini düşünecek zamanım olmadı.”</p>

    <p>Simmon kıkırdadı. “Bilirim. Her dönem başında beni hâlâ afakanlar basar.” Sol tarafımızda bulunan, kenarlarına ağaçlar dizili geniş bir patikayı işaret etti. “Öyleye önce Koğuş’a uğrayalım.”</p>

    <p>Durdum. “Fazla param yok,” diye itiraf ettim. Oda tutmayı planlamıyordum. Hem açık havada uyumaya alışkındım, hem de üç talentimi giysi, yeme içme, kâğıt kalem ve gelecek dönemin harç ücreti için saklamak istiyordum. Hocaların cömertliğine iki dönem üst üste güvenemezdim.</p>

    <p>“Demek mülakat pek iyi geçmedi, ha?” diye halden anlar bir tavırla sordu Simmon, beni kolumdan tutup gri renkli başka bir Üniversite binasına yönlendirerek. Bu seferki üç katlıydı, çok sayıda pencereye sahipti ve ortadaki bir göbeğe bağlı birkaç kanattan oluşuyordu. “Dert etme. Ben buraya ilk geldiğimde korkudan altıma kaçırmıştım. Tabii lafın gelişi.”</p>

    <p>“Mülakat o kadar da kötü değildi,” dedim ansızın cebimdeki üç talentten mahcup olarak. “Ama sanırım Lorren Hoca’yı kızdırdım. Sanki biraz...”</p>

    <p>“Soğuk muydu?” diye sordu Simmon. “Mesafeli miydi? Taştan farksız mıydı?” Bir kahkaha attı. “Lorren hep öyledir. Söylentilere göre Elxa Dal onu güldürebilene on altın mark sözü vermiş.”</p>

    <p>“Oh,” dedim biraz rahatlayarak. “İyi öyleyse. Ters düşmek istediğim son insan o. Arşiv’de epey zaman geçirmeyi planlıyorum da.”</p>

    <p>“Kitaplara iyi baktığın sürece sorun çıkmaz. Lorren genelde kayıtsızdır, ama yine de Arşiv’deyken davranışlarına dikkat et.” Kaşlarını kaldırıp başını iki yana salladı. “Kitapları söz konusu olduğunda yavrularını koruyan bir anne ayı gibidir. Hatta bir sayfanın köşesini kıvırırken Lorren tarafından yakalanmaktansa bir anne ayının pençesine düşmeyi yeğlerim.”</p>

    <p>Simmon yerdeki bir taşa vurarak patikadan aşağı doğru sekmesine sebep oldu. “Koğuş’ta çeşitli seçeneklerin var. Bir talent sana dönem boyunca kullanabileceğin bir yatak ve yemek kuponu sağlar.” Omuz silkti. “Pek matah değildir, ama en azından yağmurdan korunursun. İki talent karşılığında biriyle oda paylaşabilir, üç talente de tek kişilik bir oda tutabilirsin.”</p>

    <p>“Yemek kuponu nedir?”</p>

    <p>“Yemekhane’de üç öğün yemek çıkar.” Bahçenin karşı tarafındaki basık çatılı uzun bir binayı gösterdi. “Nereden geldiğini düşünmediğin sürece yemekler çok da kötü değildir.”</p>

    <p>Kafamda çabucak bir hesap yaptım. Bir talent karşılığında iki aylık yemek ve uyuyacak kuru bir yer hiç de fena bir alışveriş sayılmazdı. Simmon’a gülümsedim. “Kulağa iyi geliyor.”</p>

    <p>Simmon Koğuş’un kapısını açarken kafa salladı. “Tamam, demek bir ranza istiyorsun. Gel de bir kâhya bulup kaydını yaptıralım.”</p>

    <p>Gizemiye’ye mensup olanlar dışındaki öğrencilerin ranzaları Koğuş’un doğu kanadının dördüncü katında, zemin kattaki hamamdan en uzak noktadaydı. Ranzalar Sim’in de dediği gibi ahım şahım değildi. Fakat dar yataklara temiz çarşaflar seriliydi ve üç beş parça eşyamı saklayabileceğim kilitli bir sandığım da vardı.</p>

    <p>Ranzaların alt yatakları çoktan kapışıldığı için odanın karşı köşesindeki üst yataklardan birini seçtim. Yatağımda oturarak dar pencerelerden dışarı bakarken, aklıma Tarbean’ın damlarındaki saklanma yerim geldi. Aradaki benzerlik her nedense huzur vericiydi.</p>

    <p>Öğle yemeğinde bir kâse dolusu dumanı tüten patates çorbası, bol yağlı birkaç dilim domuz pastırması ve taptaze buğday ekmeği verildi. Yemekhane’deki yarı yarıya dolu geniş suntalardan yapılma masalarda iki yüz öğrenci oturuyordu. Edilen sohbetlerin odayı dolduran mırıltısı yer yer kahkahalarla ve teneke tepsilere çarpan çatal kaşığın metalik sesiyle kesiliyordu.</p>

    <p>Simmon beni upuzun odanın arka köşelerinden birine götürdü. Oraya yaklaşırken iki öğrenci başını kaldırıp bize baktı.</p>

    <p>Simmon tepsisini masaya bırakırken eliyle beni gösterdi. “Arkadaşlar, Kvothe’yle tanışın. Kendisi en yeni çömezimizdir.” Diğer iki kişiyi işaret etti. “Kvothe, karşında Gizemiye’de okuyan en kötü iki öğrenciyi görüyorsun: Manet ve Wilem.”</p>

    <p>“Biz zaten tanışıyoruz,” dedi Wilem. Arşiv’de gördüğüm siyah saçlı Cealdimlinin ta kendisiydi. “Demek sahiden de kayıt yaptırdın,” dedi hafif bir şaşkınlıkla. “Benimle kafa buluyorsun sanmıştım.” Sıkmam için elini uzattı. “Hoş geldin.”</p>

    <p>“Tehlu aşkına,” diye mırıldandı Manet, beni tepeden tırnağa süzerek. En az elli yaşında görünüyordu, karmakarışık saçları ve gür bir sakalı vardı. Daha birkaç dakika önce uyanmış gibi üstü başı dağınıktı. “Sahiden de hissettiğim kadar yaşlı mıyım? Yoksa o göründüğü kadar genç mi?”</p>

    <p>“İkisi de,” dedi Simmon neşeyle ve yerine oturdu. “Kvothe, Manet hepimizin toplamından daha uzun bir zamandır Gizemiye’dedir.”</p>

    <p>Manet bu sözlere gülüp geçti. “Hakkımı yeme. Ben hepinizin yaşının toplamından daha uzun bir zamandır buradayım.”</p>

    <p>“Üstelik hâlâ sıradan bir E’lir’sin,” dedi Wilem. Yoğun Siaru aksanı yüzünden dalga geçip geçmediği anlaşılmıyordu.</p>

    <p>“E’lir olarak kalmaya itirazım yok,” dedi Manet samimiyetle. “Siz çocuklar daha üst kademelere çıkarsanız pişman olursunuz. Sözüme güvenin. Daha yukarısı hem bir sürü karın ağrısı, hem de bir ton harç parası demek.”</p>

    <p>“Guldenimizi almak istiyoruz, Manet,” dedi Simmon. “Tercihen ölmeden önce.”</p>

    <p>“Gulden çok abartılıyor,” diyen Manet ekmeğinden bir lokma kopartıp çorbasına bandırdı. Sohbet rahat bir havada geçiyordu; bu şekilde daha önce de pek çok kereler konuştukları gibi bir izlenim edindim.</p>

    <p>“Ee, mülakat nasıl geçti?” diye Wilem’e hevesle sordu Simmon.</p>

    <p>“Yedi talent, sekiz metelik,” diye homurdandı Wilem.</p>

    <p>Simmon şaşırdı. “Tanrı aşkına, neler oldu? Yoksa hocalardan birine yumruk mu attın?”</p>

    <p>“Heyecanlandım,” dedi Wilem surat asarak. “Ayrıca Lorren bana Modeg para biriminin alt değişkenliğini sordu. Kilvin’in soruyu tercüme etmesi gerekti. Yine de bilemedim.”</p>

    <p>“Yüreğim senin için kan ağlıyor,” diye alay etti Sim. “Son iki dönemdir benden daha az harç ödüyordun. Sonunda adalet yerini buldu. Ben bu dönem de beş talent ödedim.” Avucunu açıp elini uzattı. “Sökül bakalım.”</p>

    <p>Wilem cebinden bir bakır metelik çıkarıp Sim’e verdi.</p>

    <p>Dönüp Manet’e baktım. “Sen iddiaya girmemiş miydin?”</p>

    <p>Karmakarışık saçlı adam bir kahkaha atarak başını sağa sola salladı. “Bana karşı iddiaya giren pek çıkmaz,” dedi ağzı doluyken.</p>

    <p>“Söyle bakalım,” dedi Simmon iç geçirerek. “Bu dönem ne kadar ödedin?”</p>

    <p>“Bir talent, altı mangır,” dedi Manet, kurt gibi sırıtarak.</p>

    <p>İçlerinden biri benim ne kadar harç ödediğimi sormadan konuyu değiştirdim. “Birinin otuz talent ödediğini duydum. Harçların bu kadar yüksek çıktığı olur mu?”</p>

    <p>“Alt kademelerde kaldığın sürece hayır,” cevabını verdi Manet.</p>

    <p>“Sadece soylular için,” dedi Wilem. “<em>Kraemlish</em> piç kuruları buraya hiç alınmasalar daha iyi olacak. Bana kalırsa sırf şikâyet edebilmek için bu kadar çok para ödüyorlar.”</p>

    <p>“Bence mahsuru yok,” dedi Manet. “Benim harcım düşük tutulduğu sürece onlardan istedikleri kadar para alabilirler.”</p>

    <p>Masanın karşı tarafına sertçe bırakılan bir tepsi yüzünden irkildim. “Sanırım benden bahsediyorsunuz.” Tepsiyi bırakan yakışıklı delikanlı mavi gözlere, özenle kesilmiş bir sakala ve Modeglilere has çıkık elmacık kemiklerine sahipti. Kıyafeti parlak pastel tonlamadaydı. Belinde sapına tel sarılmış bir bıçak asılıydı. Üniversite’de ilk defa silah görüyordum.</p>

    <p>“Sovoy?” dedi Simmon afallamış bir halde. “Burada ne işin var?”</p>

    <p>“Ben de aynı soruyu kendi kendime soruyordum.” Sovoy başını eğip oturduğu banka baktı. “Burada doğru düzgün bir sandalye bulunmaz mı?” Hareketleri bir saraylı zarateti ile katı, zoraki bir ağırbaşlılığın tuhaf bir karışımını taşıyordu. “Harika. Herhalde yakında yemeğimi tahta tabaklarda yemem ve omzumun üzerinden köpeklere kemik atmam gerekecek.”</p>

    <p>“Sofra adabı sol omzunuzu kullanmanızı gerektirir, Ekselansları,” diye lokmasını yutmadan ağzı ekmekle dolu halde konuştu Manet.</p>

    <p>Sovoy’un gözleri öfkeyle parlasa da o konuşamadan Simmon araya girdi. “Ne oldu?”</p>

    <p>“Harcım altmış sekiz strehlaum olarak belirlendi,” diye söylendi Sovoy.</p>

    <p>Simmon’un şaşırmış gibi bir hali yoktu. “Bu para çok mu?”</p>

    <p>“Hem de nasıl,” diye kinayeli bir cevap verdi Sovoy. “Üstelik de haksız yere. Bütün sorulara cevap verdim. Bakın buraya yazıyorum, benimle bir alıp veremedikleri var. Mandrag beni hiç sevmiyor. Hemme de öyle. Hem zaten soylulara sizden çok daha fazla yüklendiklerini, bizi limon gibi sıktıklarını herkes bilir.”</p>

    <p>“Simmon asilzadedir,” dedi Manet, kaşığıyla onu işaret ederek. “Hali vakti de yerindedir.”</p>

    <p>Sovoy burnundan soludu. “Simmon’un babası, Atur’daki teneke bir kralın önünde eğilen kâğıttan bir düktür. Babamın ahırlarındaki seyisler bile siz Atur soylularının yarısından daha asil kanlıdır.”</p>

    <p>Simmon oturduğu yerde biraz kasılsa da başını yemeğinden kaldırmadı.</p>

    <p>Wilem sert bakışlı kara gözlerini Sovoy’a çevirdi. Ama o daha bir şey diyemeden Sovoy kendini saldı ve bir eliyle yüzünü sıvazladı. “Özür dilerim Sim; hem senden hem de ailenden. Sadece... işler bu dönem daha iyi gidecek sanıyordum. Ama her şey daha da kötüleşti. Harçlığım öğrenim ücretimi bile karşılamıyor. Üstelik kimseden de kredi alamadım. Bunun benim için ne kadar küçük düşürücü olduğundan haberin var mı? Altın Midilli’deki odamdan ayrılmak zorunda kaldım. Artık Koğuş’un üçüncü katındayım. Neredeyse odamı biriyle paylaşmam gerekecekti. Babam duysa ne der?”</p>

    <p>Simmon ağzı dolu halde omuz silkti ve gücenmediğini göstermek istercesine kaşığıyla bir hareket yaptı.</p>

    <p>“Belki böyle tavus kuşu gibi giyinip karşılarına çıkmasaydın sana bu kadar yüklenmezlerdi,” dedi Manet. “Mülakata girerken ipekli şeyler giymeyiver.”</p>

    <p>“Demek öyle?” dedi öfkesi tekrar alevlenen Sovoy. “Yani kendimi küçük mü düşüreyim? Saçıma kül mü çalayım? Kıyafetimi mi yırtayım?” Öfkesi arttıkça aksanı daha da belirginleşiyordu. “Hayır. Hiçbiri benden üstün değil. Önlerinde diz çökecek halim yok.”</p>

    <p>Masaya huzursuz bir sessizlik çöktü. Diğer öğrencilerin yakınlardaki masalardan bu gösteriyi seyrettiklerini fark ettim.</p>

    <p><em>“Hylta tiam,”</em> diye sözlerini sürdürdü Sovoy. “Buradan nefret ediyorum. Havanız kestirilemez ve gayrimedeni. Dininiz barbarca ve tutucu. Fahişeleriniz katlanılmaz ölçüde cahil ve görgüsüz. Diliniz buranın ne kadar sefil bir yer olduğunu anlatacak incelikten yoksun...”</p>

    <p>Konuştukça sesini giderek alçalttı, ta ki kendi kendine konuşuyormuş gibi gözükene dek. “Sülalem elli nesil öncesine dayanıyor. Ağaçlardan ve kayalardan bile eskiyiz. Ama şu halime bak,” diyerek başını avuçlarının arasına alıp teneke tepsisine baktı. “Buğday ekmeği. Tanrılar aşkına, insanı insan yapan yedikleridir.”</p>

    <p>Ona bakarken tazecik ekmeğimden koparttığım lokmayı çiğniyordum. Tadı enfesti.</p>

    <p>“Aklımdan ne geçiyordu bilmiyorum,” dedi Sovoy ansızın ve ayağa kalktı. “Bu kadarına katlanamam.” Tepsisini almadan çekip gitti.</p>

    <p>“İşte Sovoy,” dedi Manet bana. “Fena biri sayılmaz, ama genelde bu kadar sarhoş değildir.”</p>

    <p>“Modegli mi?”</p>

    <p>Simmon bir kahkaha attı. “Sovoy’dan daha Modegli birini bulamazsın.”</p>

    <p>“Onu bu kadar kızdırmamalısın,” dedi Wilem, Manet’e. Sert aksanı yüzünden Manet’i azarlıyor mu anlamadım. Yine de Cealdimlilere özgü koyu renk bir tene sahip suratından serzeniş akıyordu. Herhalde bir yabancı olarak Sovoy’un Birleşik Eyaletler diline ve kültürüne alışmakta yaşadığı zorluğu iyi anlıyordu.</p>

    <p>“Tabii canım, çok zor günler geçiriyor,” dedi Simmon dalga geçercesine. “Daha geçenlerde uşağını kovması gerekti.”</p>

    <p>Ağzı dolu olan Manet iki elini kaldırarak hayali bir kemanı çalarmış gibi yaptı. Gözlerini yuvarlarken yüzünde hiç de anlayışlı bir ifade yoktu.</p>

    <p>“Yakın bir zamanda yüzüklerini satmak zorunda kalmış,” diye ekledim. Wilem, Simmon ve Manet aynı anda dönüp bana meraklı gözlerle baktılar. “Parmaklarında açık renkli çizgiler vardı,” diye izah ederek göstermek için kendi elimi kullandım.</p>

    <p>Manet beni şöyle bir süzdü. “Vay canına! Yeni öğrencimiz pek akıllıymış.” Başını Wilem ile Simmon’a çevirdi. “Beyler, iddiaya giresim geldi. Buradaki üçüncü dönemi sona ermeden genç Kvothe’nin Gizemiye’ye gireceğine dair iki meteliğine bahse varım.”</p>

    <p>“Üç dönem mi?” dedim şaşırarak. “Bana tek yapmam gerekenin sempatinin temel ilkelerinde ustalaşmam olduğu söylendi.”</p>

    <p>Manet nazikçe tebessüm etti. “Aynı şeyi herkese söylerler. Sempati İlkeleri, E’lir’e yükselmeden önce vermen gereken derslerden biridir.” Hevesle tekrar Wil ile Sim’e doğru döndü. “Ne dersiniz? İki meteliğine?”</p>

    <p>“Ben varım.” Wilem bana bakıp özür dilercesine omuz silkti. “Alınma. Hangi ihtimal yüksekse hep ona oynarım.”</p>

    <p>“Hangi alanda çalışacaksın?” diye sordu bana Manet, karşılıklı el sıkışırlarken.</p>

    <p>Bu soru beni hazırlıksız yakaladı. “Sanırım her alanda.”</p>

    <p>“Otuz yıl önceki halime benziyorsun,” diyerek kıkırdadı Manet. “Peki nereden başlayacaksın?”</p>

    <p>“Chandrialılardan,” yanıtını verdim. “Onlar hakkında mümkün olduğu kadar çok şey öğrenmek istiyorum.”</p>

    <p>Manet önce kaşlarını çattı, ardından kahkahalara boğuldu. “Eh, öyleyse sana kolay gelsin. Bizim Sim feylere ve perilere ilgi duyar. Wil ise o saçma sapan Cealdim gök ruhlarına inanır.” Abartılı bir edayla göğsünü gerdi. “Ben de implere ve ayak sürüyenlere düşkünümdür.”</p>

    <p>Utançtan yüzümün kızardığını hissettim.</p>

    <p>“Tanrı’nın bedeni aşkına, Manet,” dedi ona çıkıştı Sim. “Niye böyle davranıyorsun?”</p>

    <p>“Peri masallarını çalışmak isteyen bir çocuğun üzerine iddiaya girdim de ondan,” diye yakındı Manet, çatalıyla beni işaret ederek.</p>

    <p>“Ders konusu olarak demek istedi. Yani halk inanışları falan.” Wilem bana baktı. “Arşiv’de çalışmayı mı düşünüyorsun?”</p>

    <p>“Chandrialılar işin sadece bir bölümü,” diye küçük düşmekten kurtulmak için hemen yan çizdim. “Teccam’ın tahkiyesel anlatım teorisini doğrulamak amacıyla farklı kültürlerin inanışlarını incelemek istiyorum.”</p>

    <p>Sim tekrar Manet’e doğru döndü. “Gördün mü? Bugün niye bu kadar gıcıksın? En son ne zaman uyudun?”</p>

    <p>“Benimle öyle konuşma,” diye homurdandı Manet. “Dün gece bir iki saat kestirdim.”</p>

    <p>“Peki dün ne gecesiydi?” diye üsteledi Sim.</p>

    <p>Manet duraksayarak tepsisine baktı. “Mahv gecesi mi?”</p>

    <p>Wilem başını iki yana sallayarak Siaru dilinde bir şeyler mırıldandı.</p>

    <p>Simmon’un dehşete düşmüş gibi bir hali vardı. “Manet, dün Zapt’tı. Yoksa iki gündür uyumuyor musun?”</p>

    <p>“Öyle galiba,” dedi Manet emin olamadan. “Kayıt günlerinde zamanı hep karıştırmışımdır. Derslere girmeyince düzenim bozuluyor. Hem ayrıca kendimi Balıkhane’deki bir projeye kaptırdım.” Sesi azalarak kesildi, sonra iki eliyle birden yüzünü ovup bana baktı. “Haklılar. Bugün kafam pek yerinde değil. Teccam’ın tahkiyesi ve halk inanışları gibi şeyler bana biraz safsata gibi geliyor, ama eğitim eğitimdir. Seni incitmek istemedim.”</p>

    <p>“Sorun değil,” deyip geçtim ve başımla Sovoy’un tepsisini işaret ettim. “Şunu uzatır mısın? Madem ki genç asilzademiz geri gelmeyecek, bari ekmeğini ben yiyeyim.”</p>

    <p class="paragraf">Simmon beni derslere kaydettirdikten sonra onca yıldır hayalini kurduğum Arşiv’e bir göz atmak için oraya yollandım.</p>

    <p>Bu sefer içeri girdiğimde masada genç bir beyefendi oturuyor, kalemini pek çok kez bir şeyler yazıp sonra üstünü karaladığı bir kâğıda hafif hafif vuruyordu. Ben yaklaşırken kaşlarını çatarak bir satırı daha karaladı. Zaten suratı kaş çatmak için tasarlanmış gibiydi. Elleri yumuşak ve solgundu. Kar beyazı keten gömleği ve parlak bir maviye boyalı yeleği para kokuyordu. Henüz Tarbean’ı geride bırakamamış bir parçamın onun kesesini yürütesi geldi.</p>

    <p>Kalemi kâğıda birkaç kez daha vurdu, ardından aşırı derecede bezgin bir sesle iç geçirdi. “İsim,” dedi başını kaldırmadan.</p>

    <p>“Kvothe.”</p>

    <p>Kayıt defterinin sayfalarını art arda çevirdi, sonunda birinde durdu. “Defterde yoksun.” Bir anlığına bana göz atıp yüzünü ekşitti, ardından oyalandığı şeye geri döndü. Ben oradan gitmek için bir harekette bulunmayınca bir sineği savarcasına elini savurdu. “Git başımdan.”</p>

    <p>“Ben daha...”</p>

    <p>Ambrose kalemini yeniden bıraktı. “Dinle,” dedi ağır ağır, geri zekâlı biriyle konuşurmuş gibi, “defterde yoksun.” Abartılı bir hareket yaparak iki eliyle birden defteri işaret etti. “İçeri giremezsin.” Bu sefer de iç kapıları gösterdi. “O kadar.”</p>

    <p>“Daha yeni kayıt yaptırdığım için...”</p>

    <p>Bıkkınlıkla ellerini kaldırdı. “Öyleyse tabii ki defterde olmazsın.” Cebimden kayıt pusulamı çıkardım. “Lorren Hoca bana bunu verdi.”</p>

    <p>“Seni buraya sırtında taşıyarak bile getirse umurumda değil,” diyen Ambrose manalı bir edayla kalemi mürekkebe batırdı. “Artık vaktimi boşa harcamaktan vazgeç. Yapacak işlerim var.”</p>

    <p>“Vaktini boşa harcamak mı?” dedim nihayet öfkeye kapılarak. “Buraya gelmek için neler çektim haberin var mı?”</p>

    <p>Gözlerini bana çeviren Ambrose’un yüzünde keyifli bir ifade belirdi. “Dur tahmin edeyim,” deyip ellerini masaya dayadı ve oradan destek alarak ayağa kalktı. “Yaşadığın tek fahişeli köyde hep diğer çocuklardan akıllı olageldin. Okuma ve sayı sayma alanlarındaki yeteneklerinle diğer köylüleri hayrete düşürürdün.”</p>

    <p>Arkamdaki dış kapının açılıp kapandığını duydum, fakat Ambrose buna dikkat etmeden masanın etrafını dolaştı ve gelip ön kısmına dayandı. “Ebeveynin senin çok özel biri olduğunu biliyorlardı, bu yüzden birkaç sene para biriktirdiler, sana bir çift pabuç aldılar ve domuz battaniyesini kesip sana bir gömlek diktiler.” Uzanıp yeni kıyafetimin kumaşına parmaklarını sürttü.</p>

    <p>“Aylarca yürüdün, kağnı arabalarının arkasında yüzlerce kilometre yol aldın. Ama sonunda...” Ellerini iki yana açtı. “Tehlu’ya ve meleklerine şükürler olsun! O parlak gözlerinle işte buradasın ve hayallerle dolusun!”</p>

    <p>Kahkahalar duyup döndüğümde, o konuşurken içeri iki erkeğin ve genç bir kadının girmiş olduğunu gördüm. “Tanrı’nın bedeni aşkına, Ambrose. Gene ne oldu?”</p>

    <p>“Lanet olası çaylaklar,” diye homurdandı Ambrose, masayı dolaşıp yerine otururken. “Paçavralar içinde çıkagelip buranın sahibiymiş gibi davranıyorlar.”</p>

    <p>Yeni gelen üç kişi İSTİFLER yazan kapıya doğru ilerledi. Beni tepeden tırnağa süzerlerken yüzümün utançtan kızarmaması için direndim. “Bu akşam Eolian’a gidiyor muyuz?” diye sordu içlerinden biri.</p>

    <p>Ambrose kafa salladı. “Elbette. Altıncı çanda.”</p>

    <p>“Onların defterde olup olmadıklarını kontrol etmeyecek misin?” diye sordum kapı arkalarından kapanırken.</p>

    <p>Ambrose parlak, sahte ve hiç de dostane olmayan bir tebessümle bana baktı. “Dinle, sana küçük bir nasihat vereyim. Üstelik de bedavaya. Geldiğin yerde özel biriydin. Buradaysa çenesi düşük veledin tekisin. Bu yüzden bana Re’lar diye hitap et, ranzana geri dön ve Vintas’ta olmadığımız için hangi pagan tanrısına inanıyorsan ona şükret. Yoksa babamla beraber seni kuduz köpekmişsin gibi bir kazığa zincirlerdik.”</p>

    <p>Ardından omuz silkti. “Ya da beni dinleme. Burada kal. Olay çıkar. Ağlayıp sızla. Hatta benimle kavga et.” Gülümsedi. “Seni bir güzel pataklar, sonra da kulağından tuttuğum gibi buradan attırırım.” Kalemini aldı ve yazdığı şey her neyse ona geri döndü.</p>

    <p>Oradan ayrıldım.</p>

    <p>Bu olayın cesaretimi kırdığını düşünebilirsiniz. Kendimi ihanete uğramış, Üniversite’yle ilgili çocukluk hayallerimin yıkılmış olduğunu sanabilirsiniz.</p>

    <p>Tam tersine, yüreğime su serpilmişti. Ambrose kendine has üslubuyla aklımı başıma getirene, bana Üniversite ile Tarbean sokakları arasında pek bir fark bulunmadığını gösterene kadar içimde hep bir tedirginlik hissetmiştim. Ama artık nereye gidersem gideyim insanların aynı olduklarını biliyordum.</p>

    <p>Ayrıca öfkeniz geceleyin içinizi ısıtabilir ve incinmiş bir gurur sizi harikulade şeyler yapmaya teşvik edebilir.</p>
  </div>
</body>
</html>
