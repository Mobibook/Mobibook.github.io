<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sekizinci Bölüm</h1>

    <h2 class="baslik_2 sigil_not_in_toc">Hırsızlar, Kâfirler ve Fahişeler</h2>

    <p>Bu öykü, hayat hikâyem gibi bir şey olacaksa en baştan başlamalıyız. Gerçekte olduğum kişinin ta yüreğinden. Bunun için de başka bir şeye dönüşmeden evvel bir Edema Ruh olduğumu unutmamanız lazım.</p>

    <p>Yaygın kanının aksine tüm gezgin sanatçılar birer Ruh değildirler. Benim kumpanyam üç beş peni karşılığında yollarda maskaralık yapan, karın tokluğuna şarkı söyleyen zavallı bir şaklabanlar topluluğu değildi. Bizler saray sanatçıları, Lord Greyfallow’un Tayfası’ydık. Çoğu kasabada gelişimiz Kışortası Şenliği ve Solinade Oyunları’nın toplamından daha büyük bir olay yaratırdı. Kumpanyamızda en az sekiz at arabası ve iki yüzü aşkın sanatçı mevcuttu: aktörler ve akrobatlar, müzisyenler ve sihirbazlar, hokkabazlar ve soytarılar. Ailem.</p>

    <p>Babam gördüklerinizin hepsinden daha iyi bir aktör ve müzisyendi. Annemin sözcüklere karşı doğal bir yeteneği vardı. İkisi de koyu renkli saçları ve kolayca yükselen kahkahalarıyla güzel insanlardı. İliklerine kadar birer Ruh’tular; zaten onları tanıtmak için bu kadarı yeter de artar bile.</p>

    <p>Belki annemin gezgin bir sanatçı olmadan önce bir soylu olması hariç. Bana babamın tatlı müziği ve daha da tatlı sözleriyle kendisini “sefil ve iç karartıcı bir cehennemden” kurtardığını söylemişti. Herhalde cehennem derken ben çok küçükken akrabalarını ziyarete gittiğimiz Üç Geçit’i kastediyordu.</p>

    <p>Ebeveynlerim gerçekte evli değillerdi. Tabii bununla, ilişkilerini herhangi bir kilisede resmileştirmediklerini kastediyorum. Kendilerini evli olarak kabul ediyorlar ve bunu herhangi bir hükümete veya Tanrı’ya duyurmaya gerek görmüyorlardı. Buna hep saygı duymuşumdur. Aslında o günlerden bu yana gördüğüm resmen evlenmiş pek çok çiftten daha mutlu ve birbirlerine sadıktılar.</p>

    <p>Hamimiz Baron Greyfallow’du ve adı normalde Edema Ruhlara kapalı olan çoğu kapıyı açıyordu. Karşılığında renklerini, yani yeşille griyi giyiyor ve gittiğimiz her yerde onun ismini duyuruyorduk. Yılda bir kez, iki dönüyü köşkünde geçirerek onu ve ev halkını eğlendiriyorduk.</p>

    <p>Bitmeyen bir şenliğin ortasında büyümek mutlu bir çocukluktu. Kasabalar arasındaki uzun araba yolculuklarında babam bana büyük monologlardan alıntılar okurdu. Çoğunu ezberden söyler, sesi yolun yarım kilometre ilerisine kadar ulaşırdı. Onunla beraber okuduğumu, yan rolleri canlandırdığımı anımsıyorum. Babam özellikle en iyi kısımları denemem konusunda bana cesaret verirdi. Böyle böyle güzel sözleri sevmeyi öğrendim.</p>

    <p>Annem ve ben birlikte şarkılar uydururduk. Başka zamanlarda ebeveynlerim romantik diyalogları canlandırırlarken, ben onları kitaplardan takip ederdim. O zamanlar bunların küçük oyunlar olduğunu sanırdım. Ne kadar kurnazca bir eğitimden geçirildiğimin farkında bile değildim.</p>

    <p>Meraklı bir çocuktum: Sık sık soru sorardım ve öğrenmeye hevesliydim. Öğretmenlerim akrobatlar ve aktörler olunca çoğu çocuk gibi derslerimden nefret etmememe şaşmamak lazım.</p>

    <p>Yollar o günlerde daha güvenliydi, yine de ihtiyatlı yolcular tedbir olsun diye kumpanyamızla beraber yolculuk ederlerdi. Eğitimimin eksik yönlerini tamamladılar. Sekiz yaşında bir çocuğa ders verdiğini fark etmeyecek kadar sarhoş ya da kibirli bir avukattan Birleşik Eyaletler’in dilini çap pat öğrendim. Neredeyse tüm bir mevsim boyunca bizimle birlikte yolculuk eden Laclith adlı bir avcıdan da ormancılığı.</p>

    <p>Kraliyet sarayının kirli işleyişini bana öğretense Modeg’den bir... cariyeydi. Babamın dediği gibi: “Valeye vale de, maçaya maça. Ama bir fahişeye hep hanımefendi de. Hayatları yeteri kadar zor zaten. Ayrıca kibar davranmaktan kimseye zarar gelmez.”</p>

    <p>Hetera belli belirsiz tarçın kokardı ve dokuz yaşımdayken sebebini bilmesem de onu büyüleyici bulurdum. Bana başkalarının yanında lafını etmek istemediğim hiçbir şeyi yalnızken yapmamamı öğretti ve beni uykumda konuşmamam konusunda uyardı.</p>

    <p>Sonra bir de Abenthy vardı; ilk gerçek öğretmenim. Bana diğerlerinin toplamından fazlasını öğretti. O olmasaydı asla bugün olduğum adam olamazdım.</p>

    <p>Lütfen ona kızmayın. Niyeti iyiydi.</p>

    <p class="paragraf">“Buradan gitmeniz gerek,” dedi başkan. “Kampınızı kasabanın dışında kurun. Kavga çıkarmadığınız veya size ait olmayan bir şeyi almadığınız müddetçe kimse sizi rahatsız etmez.” Babama sert bir bakış attı. “Yarın da güle oynaya yola çıkın. Gösteri falan istemem. Öyle şeyler yarardan çok zarar getirir.”</p>

    <p>“Fakat lisanslıyız,” diyen babam ceketinin iç cebinden katlı bir parşömen parçası çıkardı. “Hatta gösteriler düzenlemek bizim görevimiz.”</p>

    <p>Kafasını iki yana sallayan kasaba başkanı, himaye fermanımıza bakmaya yanaşmadı. “Başımıza iş açılır,” diye konuştu, dediği dedik bir tavırla. “Geçen oyun sırasında feci bir kavga çıktı. Fazla alkolün ve fazla heyecanın etkisiyle. Millet kasaba binasının kapılarını söküp masalarını kırdı. Bina kasabaya ait. Onarım masrafları hepimizin cebinden çıktı.”</p>

    <p>O zamana kadar arabalarımız epey dikkat çekmişti. Trip hokkabazlığa başlamıştı. Marion ile karısı doğaçlama bir kukla gösterisi yapıyorlardı. Ben arabamızın arkasından babamı seyrediyordum.</p>

    <p>“Sizi veya haminizi gücendirmek istemeyiz,” dedi başkan. “Ama bu kasaba o günkü gibi bir olayı daha kaldıramaz. İyi niyetimin göstergesi olarak hemen yola çıkmanız ve bize sorun çıkarmamanız karşılığında her birinize bir bakır ödemeye razıyım. Toplamda yirmi peni diyelim.”</p>

    <p>Yirmi peninin karın tokluğuna çalışan baldırı çıplak bir kumpanya için iyi para olduğunu anlamanız gerek. Fakat bu teklif bizim için bir hakaretti. Başkan sırf o akşam gösteri yapmamız karşılığında bize kırk peni, kasaba binasının ücretsiz kullanımı, iyi bir akşam yemeği ve hanın en iyi yataklarını teklif etmeliydi. Sonuncusunu kibarca reddederdik, zira handaki yatakların matah olmadığına hiç şüphe yoktu. Bizimkilerse tam tersiydi.</p>

    <p>Babam şaşırmış veya kızmışsa bile göstermedi. “Toparlanın!” diye başını çevirip bağırdı.</p>

    <p>Trip en ufak bir abartılı harekette bile bulunmadan hokkabaz taşlarını çeşitli ceplerine koydu. Kuklalar oyunun ortasında durup da kutulara kaldırılınca birkaç düzine kasabalı koro halinde hüsranını dile getirdi. Rahatlamış gözüken başkan kesesini çıkardı ve içinden iki gümüş peni aldı.</p>

    <p>“Barona cömertliğinizden bahsedeceğim,” dedi babam dikkatle, adam iki peniyi avucuna bırakırken.</p>

    <p>Başkanın eli havada kaldı. “Baron mu?”</p>

    <p>“Baron Greyfallow.” Babam duraksayarak başkanın yüzünden herhangi bir tanıma belirtisi aradı. “Hudumbran’dan Thiren’e kadar doğu bataklıklarının ve Wydeconte Tepeleri’nin lordu.” Babam dönüp ufka baktı. “<em>Halen</em> Wydeconte Tepeleri’ndeyiz, öyle değil mi?”</p>

    <p>“Şey, evet,” dedi başkan. “Ama Derebeyi Semelan...”</p>

    <p>“Oh, demek burası Semelan’ın iktası!” diye heyecanla konuşan babam, nerede olduğunu daha yeni anlamışçasına etrafına bakındı. “Hani, fidan gibi bir beyefendi? Ufacık da bir sakalı var?” Parmaklarıyla çenesini sıvazladı. Başkan afallamış halde kafa salladı. “Çok cana yakın bir adam. Ayrıca sesi şarkı söylemeye pek yatkın. Onunla geçen Kışortası’nda Baronu eğlendirirken tanışmıştık.”</p>

    <p>“Elbette,” diyen başkan uzunca bir süre duraksadı. “Fermanınızı görebilir miyim?”</p>

    <p>Başkanın onu okumasını izledim. Bitirmesi biraz zaman aldı, zira babam baronun Montrone Vikontu, Trelliston Lordu gibi unvanlarından çoğunu dile getirmemişti. İşin aslı şuydu: Derebeyi Semelan’ın bu küçük kasabayı ve etrafındaki tüm toprakları kontrol ettiği doğruydu, fakat Semelan doğrudan Greyfallow’a bağlıydı. Daha net konuşmak gerekirse Greyfallow geminin kaptanıydı; Semelan ise güverteyi ovalayıp ona selam veren bir denizci.</p>

    <p>Başkan parşömeni katlayıp babama geri verdi. “Anlıyorum.”</p>

    <p>Hepsi buydu. Özür dilemediği ya da babama daha fazla para teklif etmediği için çok şaşırdığımı hatırlıyorum.</p>

    <p>Babam da bir süre duraksadı, sonra devam etti. “Kasaba sizin yetki alanınızda, bayım. Ama biz gösterimizi her halükârda sahneleyeceğiz. Ya burada olacak ya da kasaba sınırının hemen dışında.”</p>

    <p>“Kasaba binasını kullanamazsınız,” diye kestirip attı başkan. “Tekrar harap olmasına izin veremem.”</p>

    <p>“Gösterimizi tam burada düzenleyebiliriz,” dedi babam, çarşı meydanını işaret ederek. “Yeteri kadar açık alan var ve kimsenin kasaba dışına çıkması gerekmez.”</p>

    <p>Başkanın tereddüdü karşısında gözlerime inanamadım. Bazen yerel binalar yeteri kadar büyük olmadığından açık alanda oynamayı tercih ederdik. Arabalarımızdan ikisi tam da bu ihtimale karşılık sahne olabilecek şekilde tasarlanmıştı. Fakat on bir yıllık hafızamda ki, açık alanda oynamaya <em>mecbur bırakıldığımız</em> zamanları saymak için iki elimin parmakları fazla gelirdi. Ve yerleşim yerlerinin dışında gösteri sahnelediğimiz hiç olmamıştı.</p>

    <p>Zaten buna gerek de kalmadı. Başkan nihayet kafa salladı ve babama yaklaşmasını işaret etti. Arabanın arkasından sessizce indim ve dediklerinin son kısmını duyacak kadar yaklaştım. “...buranın halkı Tanrı’dan korkar. Müstehcen veya kâfir şeyler istemem. Buradan geçen son kumpanya başımıza bir sürü iş açtı. İki kez kavga çıktı, ipe asılı çamaşırlar kayboldu ve Branston’un kızlarından biri kaçtı.”</p>

    <p>Öfkeden köpürüyordum. Babamın başkana sivri dilini göstermesini, sıradan gezgin sanatçılarla Edema Ruhlar arasındaki farkı açıklamasını bekledim. Biz hırsızlık yapmazdık. Gösteri düzenlediğimiz salonun birkaç sarhoş tarafından tarumar edileceği kadar işlerin kontrolden çıkmasına asla göz yummazdık.</p>

    <p>Lakin babam tek kelime bile etmeyerek kafa sallamakla yetindi ve dönüp arabamıza gitti. Verdiği bir işaretle girip tekrar hokkabazlığa başladı. Kuklalar yine kutularından çıktı.</p>

    <p>Babam arabanın etrafından dolanırken beni atların arkasına yarı saklanmış vaziyette buldu. “Yüzündeki ifadeye bakılırsa her şeyi duymuşsun,” dedi hınzır bir tebessümle. “Bırak gitsin, oğlum. Nezaketine olmasa bile açıksözlülüğüne şapka çıkarmak lazım. Başkalarının sessizce içlerinde saklayacaklarını o açık açık dile getiriyor. Büyük kasabalara inmemiz gerektiğinde neden herkesi çiftler halinde gönderdiğimi sanıyorsun?”</p>

    <p>Sözlerinin doğru olduğunu biliyordum. Yine de genç bir oğlan için yutması zor bir lokmaydı. “Yirmi peni,” dedim burun kıvırarak. “Sanki bize sadaka veriyor.”</p>

    <p>Bir Edema Ruh olarak büyümenin en zor tarafı da buydu. Gittiğimiz her yerin yabancısıydık. Çoğu insan bizi serseri ve dilenci olarak görür, hatta bazıları bizi hırsız, kâfir ve fahişe yerine koyardı. Haksız yere suçlanmak zordur, ama hayatlarında bir kitap açıp okumamış veya yaşadıkları yerden yirmi kilometre bile uzaklaşmamış kişilerin sana tepeden bakması daha da zordur.</p>

    <p>Babam gülerek, saçlarımı sertçe okşadı. “Ona sadece acı, oğlum. Biz yarın yollara döneceğiz, ama o son nefesine kadar kendi çekilmezliğine katlanmak zorunda.”</p>

    <p>“Cahil herifin teki,” dedim buruk bir ifadeyle.</p>

    <p>Babam omzumu sıkıca kavrayarak yeteri kadar konuştuğumu belirtti. “Herhalde Atur’a yaklaştığımız için böyle oluyor. Yarın güneye yöneleceğiz; daha yeşil çayırlara, daha cana yakın insanlara, daha güzel kadınlara.” Bir kulağını arabaya doğru çevirdi ve beni dirseğiyle dürttü.</p>

    <p>“Ağzınızdan çıkan her şeyi duyabiliyorum,” diye içeriden tatlı tatlı seslendi annem. Babam sırıtarak bana göz kırptı.</p>

    <p>“Peki hangi oyunu sahneleyeceğiz?” diye sordum babama. “Aman müstehcen bir şey olmasın ha. Buranın halkı Tanrı’dan korkar.”</p>

    <p>Babam bana baktı. “Sen olsan hangisini seçerdin?”</p>

    <p>Uzun uzun kafa yordum. “Brightfield Döngüsü’nden bir şeyi sahnelerdim. <em>Yolu Açmak</em> falan.”</p>

    <p>Babam yüzünü buruşturdu. “Pek de güzel bir oyun değil.”</p>

    <p>Omuz silktim. “Farkı anlamazlar. Hem o oyun ağzına kadar Tehlu’yla dolu, o yüzden kimse müstehcen olduğundan yakınmaz.” Başımı göğe doğru kaldırdım. “Umarım oyunun ortasında yağmur yağmaz.”</p>

    <p>Babam bulutlara baktı. “Yağacak. Ama yağmur altında tiyatro oynamaktan daha kötü şeyler de var.”</p>

    <p>“Mesela yağmur altında tiyatro oynamak ve bir de üstüne laf yemek gibi mi?”</p>

    <p>Başkan tez adımlarla çıkageldi. Alnı boncuk boncuk terle kaplıydı ve bir süredir koşuyormuşçasına soluk soluğaydı. “Birkaç konsey üyesiyle konuştum. Kasaba binasını kullanmanızda sakınca olmadığına karar verdik.”</p>

    <p>Babamın vücut dili kusursuzdu. Gücendiği, fakat hiçbir laf etmeyecek kadar kibar davrandığı son derece açıktı. “Size zorluk çıkarmayı hiç istemem...”</p>

    <p>“Hayır, hayır. Zorluk çıktığı falan yok. Hatta ısrar ediyorum.”</p>

    <p>“Madem öyle, pekâlâ.”</p>

    <p>Başkan gülümsedi ve oradan aceleyle uzaklaştı.</p>

    <p>“Eh, böylesi daha iyi oldu,” diyen babam iç geçirdi. “Henüz kemer sıkmamıza gerek yok.”</p>

    <p class="paragraf">“Kelle başı yarım peni. Doğru duydunuz. Kellesi olmayana beleş. Teşekkürler, bayım.”</p>

    <p>Kapıda duran Trip, oyunu izlemek isteyen herkesin para ödediğinden emin oluyordu. “Kelle başı yarım peni. Şu yanakları pembe pembe hanımefendiden bir buçuk kelle ücreti almam lazım. Üstüme vazife olduğundan falan değil ha.”</p>

    <p>Trip kumpanyanın ağzı en iyi laf yapan üyesiydi ve bu sayede gevezelik ya da kabadayılık ederek içeri girmek isteyebileceklere ondan iyi kimse mâni olamazdı. Yeşil gri soytarı kıyafeti içindeyken Trip canı hemen hemen ne isterse söyler ve sözleri hep yanına kâr kalırdı.</p>

    <p>“Merhaba, anacığım. Ufaklık için para ödemene gerek yok, ama içeride cıyaklamaya başlarsa ya hemen ağzına meme ver ya da dışarı çıkar.” Trip sonu gelmez lakırdısına devam etti. “Doğru duydunuz, yarım peni. Evet bayım, boş kafa için de yarım peni.”</p>

    <p>Trip’in çalışmasını izlemek hep keyif verici olsa da, dikkatimin büyük bölümü çeyrek saat kadar önce kasabaya öteki taraftan girmiş arabadaydı. Başkan onu süren yaşlı adamla tartışmış, sonra da öfkeyle çekip gitmişti. Şimdi de yanılmıyorsam kasabanın zabitlerinden biri olan uzun boylu ve eli sopalı biriyle beraber arabaya geri gidiyordu.</p>

    <p>Merakıma yenik düştüm ve elimden geldiğince göze çarpmayarak at arabasına yollandım. Duyabilecek kadar yaklaştığımda başkan ile yaşlı adam yine tartışıyorlardı. Asabi ve tedirgin gözüken zabitse yakında bir yerde bekliyordu.</p>

    <p>“...sana söyledim. Lisansım yok. Lisansa <em>gerek de</em> yok. Bir seyyar satıcının lisansa ihtiyacı olur mu? Ya bir tenekecinin?”</p>

    <p>“Sen tenekeci değilsin,” dedi başkan. “Kendini öyle tanıtmaya kalkma.”</p>

    <p>“Kendimi öyle tanıttığım falan yok,” diye çıkıştı yaşlı adam. “Ben hem tenekeci hem de seyyar satıcıyım ve ikisinden de fazlasıyım. Ben bir <em>gizemciyim,</em> seni laf ebesi budala.”</p>

    <p>“Aynen öyle,” dedi başkan inatla. “Buranın ahalisi Tanrı’dan korkar. Kimsenin üstüne vazife olmayan karanlık şeylerle uğraşılmasına karşıyız. Senin gibilerin başımıza açabilecekleri dertleri istemeyiz.”</p>

    <p>“Benim gibiler mi?” dedi yaşlı adam. “Benim gibileri ne bilirsin? Herhalde son elli yıldır buralara uğrayan bir gizemci olmamıştır.”</p>

    <p>“Bizce mahzuru yok. Gerisingeri dön ve geldiğin gibi çek git.”</p>

    <p>“Senin kalın kafan yüzünden geceyi yağmur altında geçirecek değilim,” dedi yaşlı adam hararetle. “Bir oda tutmak ya da sokakta iş yapmak için senden izin almama gerek yok. Artık git başımdan, yoksa <em>benim gibilerin</em> neler yapabileceklerini yakından görürsün.” Başkanın yüzünde beliren anlık korkunun yerini hemen hiddet aldı. Başını çevirmeden zabite işaret verdi. “Öyleyse serserilik ve saldırgan davranış suçuyla geceyi hapiste geçireceksin. Diline hâkim olmayı öğrenebilirsen seni sabahleyin yolcu ederiz.” Zabit sopasını aşağıda tutarak arabaya ihtiyatla yaklaştı.</p>

    <p>Yerini koruyan yaşlı adam bir elini kaldırdı. Üstü kapalı at arabasının kenarlarından koyu kızıl bir ışık çıktı. “Daha fazla yaklaşayım deme,” dedi meşum bir sesle. “Yoksa fena olur.”</p>

    <p>Anlık bir şaşkınlığın ardından bu tuhaf ışığın yaşlı adam tarafından arabanın içine yerleştirilmiş bir çift sempati lambasından geldiğini anladım. Bunu daha önce Lord Greyfallow’un kütüphanesinde görmüştüm. Sempati lambası normal fenerlerden daha parlak olup mum gibi titreşmezdi ve çok daha uzun bir süre dayanırdı. Ayrıca aşırı derecede pahalıydı. Bu küçük kasabada hiç kimsenin sempati lambası görmek bir yana, duymadığından bile emindim.</p>

    <p>Işık artmaya başlayınca zabit olduğu yerde kalakaldı. Fakat başka bir şey yaşanmayınca dişini sıkıp arabaya doğru yürümeyi sürdürdü.</p>

    <p>Yaşlı adamın yüzünde kaygılı bir ifade belirdi. “Ağır ol bakalım,” dedi, arabadan gelen kızıl ışık azalmaya başlarken. “Yoksa...”</p>

    <p>“Kapa gaganı, seni gidi ihtiyar bunak,” dedi zabit. Elini bir fırının içine daldırırcasına ani bir hareketle gizemcinin kolunu tuttu. Yine hiçbir şey olmayınca kendine güveni arttı ve gülümsedi. “İblisliklerine devam edersen kafanı kırmayacağımı zannetme.”</p>

    <p>“Aferin, Tom,” dedi rahatladığı her halinden anlaşılan başkan. “Getir bakalım şu herifi. Araba için bir başkasını yollarız.”</p>

    <p>Zabit sırıtarak yaşlı adamın kolunu kıvırdı. Gizemcinin beli büküldü ve kısa bir acı nidası attı.</p>

    <p>Saklandığım yerden gizemcinin yüz ifadesinin bir saniye içinde kaygıdan ıstıraba, sonra da öfkeye dönüştüğünü gördüm. Ağzı oynamaya başladı.</p>

    <p>Uyarıda bulunmaksızın bastıran bir fırtına gibi, bir anda şiddetli bir rüzgâr çıktı. Rüzgâr yaşlı adamın arabasına çarpınca arabanın iki tekeri yerden kalktı, sonra güm diye tekrar indi. Zabit, Tanrı’dan tokat yemişçesine tökezleyip yere kapaklandı. Rüzgâr öyle güçlüydü ki ben bile on metre ötede, saklandığım yerde biri arkamdan itmiş gibi ileri doğru bir adım atmak zorunda kaldım.</p>

    <p>“Defolun!” diye hiddetle bağırdı yaşlı adam. “Başımı belaya sokmayın! Kanınızı ateşe verir, içinizi buz ve demir gibi bir korkuyla doldururum!” Sözleri kulağıma tanıdık gelse de bir türlü çıkaramadım.</p>

    <p>Hem başkan hem de zabit gerisingeri dönüp kaçtı. Gözleri faltaşı gibi açık, ürkmüş atlarınkiler gibi fıldır fıldırdı.</p>

    <p>Rüzgâr çıktığı kadar çabucak kesildi. Ani esinti beş saniyeden uzun sürmüş olamazdı. Halkın çoğu kasaba binasında toplandığından, buna benden, başkandan, zabitten ve yaşlı adamın koşum takımlarının içinde istiflerini bozmaksızın bekleyen eşeklerinden başka birinin tanıklık ettiğinden şüpheliydim.</p>

    <p>“Bu temiz yeri pis varlıklarınızdan arındırın,” diye kendi kendine homurdandı gizemci, kaçmalarını seyrederken. “Hükmettiğim ismin gücü adına size emrediyorum.”</p>

    <p>Sözlerinin neden bu kadar tanıdık geldiğini nihayet anladım. <em>Daeonica</em>’daki şeytan çıkarma sahnesinden alıntı yapıyordu. Pek bilinen bir oyun değildi.</p>

    <p>Yaşlı adam arabasına doğru döndü ve doğaçlamaya başladı. “Sizi bir yaz günündeki tereyağına çeviririm. Sizi rahip ruhlu birer şaire dönüştürürüm. Sizi limon sosuyla doldurup pencereden dışarı atarım.” Yere tükürdü. “Piç kuruları.”</p>

    <p>En sonunda öfkesi diner gibi oldu. Uzun bitkinlikle iç geçirdi. “Eh, herhalde bundan kötü gidemezdi,” diye homurdandı, zabitin büktüğü kolunu ovarak. “Acaba peşlerine başkalarını da takıp geri gelirler mi?”</p>

    <p>Bir anlığına yaşlı adamın benimle konuştuğunu sandım. Sonra gerçeği anladım. Eşekleriyle konuşuyordu.</p>

    <p>“Bence de hayır,” dedi onlara. “Ama yanıldığım olmadı değil. Kasaba sınırına yakın durup yulafımızdan geriye ne kalmış bir bakalım, olur mu?”</p>

    <p>Güç bela arabasının arkasına çıktı. Kısa bir sürenin ardından büyük bir kova ve neredeyse tamamen boşalmış bez bir çuvalla göründü. Çuvalı ters çevirip içindekini kovaya döktü ve sonuç karşısında ümitsizliğe kapılır gibi oldu. Kendine bir avuç aldıktan sonra kovayı ayağıyla eşeklere doğru itti. “Bana öyle bakmayın,” dedi onlara. “İdareli gitmemiz lazım. Hem zaten siz otlanabilirsiniz de.”</p>

    <p>Avuç dolusu işlenmemiş yulafı yerken eşeklerden birini seviyor, ara sıra durup ağzından yulaf kabuğu tükürüyordu.</p>

    <p>Bu sahne karşısında, eşeklerinden başka konuşacak kimsesi olmadan, tek başına yol tepen bu yaşlı adam karşısında içim cız etti. Biz Edema Ruhların işi zordu, ama en azından birbirimize sahiptik. Bu adamın kimsesi yoktu.</p>

    <p>“Medeniyetten çok uzaklaştık, çocuklar. Bana ihtiyacı olanlar bana güvenmiyorlar, bana güvenenlerse ücretimi ödeyemiyorlar.” Yaşlı adam kesesinin içine bir göz attı. “Bir buçuk penimiz kalmış, yani fazla seçeneğimiz yok. Bu gece ıslanmak mı isteriz, yoksa yarın aç kalmak mı? Hiç iş yapamayacağız, o yüzden ikisinden birini seçmek zorundayız.”</p>

    <p>Yaşlı adamın arabasının yanında ne yazdığını okuyabilene kadar binanın etrafında gizlice dolandım. Tabelada şunlar yazıyordu:</p>

    <blockquote class="duzyazi_1">
      <p><strong>ABENTHY: USTA GİZEMCİ</strong></p>

      <p><strong>Kâtip. Su bulucu. Kimyager. Dişçi.</strong></p>

      <p><strong>Nadir mallar mevcuttur. Her derde şifa bulunur.</strong></p>

      <p><strong>Kayıp eşyalar aranır. Bozuk ne varsa mayalanır.</strong></p>

      <p><strong>Fal bakılmaz. Aşk iksiri satılmaz. Büyü yapılmaz.</strong></p>
    </blockquote>

    <p>Saklandığım binanın arkasından çıkar çıkmaz Abenthy beni fark etti. “Merhabalar. Yardımcı olabilir miyim?”</p>

    <p>“‘Onarılır’ yerine ‘mayalanır’ yazmışsın,” diye belirttim.</p>

    <p>Şaşırmış gibi gözüktü. “Aslında bu bir espri,” diye açıkladı. “İçki yapmaktan biraz anlarım da.”</p>

    <p>“Ah. Bira,” dedim kafa sallayarak. “Anladım.” Elimi cebimden çıkardım. “Bir peniye bana satabileceğin bir şey var mı?”</p>

    <p>Sevinç ile merak arasında sıkışmış gibi bir hali vardı. “Ne arıyorsun?”</p>

    <p>“Biraz lasilyum bakıyordum.” Geçen ay bir düzine kez sahnelediğimiz <em>Güzel Garien</em> adlı oyun, aklımı entrikalarla ve suikastlarla doldurmuştu.</p>

    <p>“Birinin seni zehirleyeceğinden mi çekiniyorsun?” diye biraz şaşırarak sordu.</p>

    <p>“Pek sayılmaz. Ama bana kalırsa panzehir almak için ihtiyaç duyana kadar beklersen çok geç kalmışsın demektir.”</p>

    <p>“Sanırım sana bir penilik satabilirim,” dedi yaşlı adam. “Zaten o kadarı senin cüssende biri için bir doz olur. Ama lasilyum kendi başına tehlikelidir. Sadece belli zehirlere tesir eder. Yanlış bir zamanda alırsan kendine zarar verebilirsin.”</p>

    <p>“Ah,” dedim. “Bak bunu bilmiyordum.” Oyunda her derde iyi gelen şaşmaz bir şifa olarak tanıtılıyordu.</p>

    <p>Abenthy düşünceli bir edayla dudaklarını sıvazladı. “Bu arada sana bir şey sorabilir miyim?” Kafa salladım. “Şuradaki kimin kumpanyası?”</p>

    <p>“Bir açıdan benim sayılır,” dedim. “Ama diğer bir açıdan babamın, çünkü gösteriyi o yönetir ve arabaların nereye gideceğini o belirler. Ama aynı zamanda Baron Greyfallow’un da, çünkü hamimiz o. Biz Lord Greyfallow’un Tayfası’yız.”</p>

    <p>Bu sözler yaşlı adamın hoşuna gitmiş gibiydi. “Sizi duydum. İyi bir kumpanyasınız. Güzel bir şöhretiniz var.”</p>

    <p>Sahte bir tevazu göstermek için sebep bulamadığımdan kafa sallamakla yetindim.</p>

    <p>“Acaba baban benim gibi bir yardımcıyla ilgilenir mi?” diye sordu. “Aktörlükle aram pek iyi sayılmaz, ama elim işe yatkındır. Size kurşun, cıva ve arsenikle dolu olmayan yüz boyaları ve rujlar hazırlayabilirim. Bir çırpıda temiz ve parlak ışıklar da kurabilirim. Hatta isterseniz farklı farklı renklerde.”</p>

    <p>Fazla düşünmeme gerek yoktu; mumlar pahalıydı ve rüzgâra karşı dayanıksızdı. Meşalelerse pis ve tehlikeliydi. Ayrıca kumpanyadaki herkes kozmetik malzemelerinin zararını erken yaşlarda öğrenirdi. Üç günde bir suratına zehir çalarken yaşlı, tecrübeli bir sanatçı haline gelmek güçtü ve daha yirmi beşinde kendi kendine sayıklayan zırdelinin teki olup çıkardın.</p>

    <p>“Belki de haddim değil,” dedim sıkması için elimi uzatırken, “ama müsaadenle aramıza hoş geldin diyen ilk ben olayım.”</p>

    <p class="paragraf">Bu yaşadıklarımı ve yaptıklarımı tamamen, açıkça anlatan bir hayat hikâyesi olacaksa, Ben’i kumpanyamıza alma sebeplerimin bütünüyle fedakârca olmadığını belirtmeliyim. Kaliteli kozmetik malzemelerinin ve temiz ışıkların kumpanyamıza fayda sağlayacağı doğruydu. Ayrıca yaşlı adamın bir başına yol tepmesine üzüldüğüm de.</p>

    <p>Ama bütün bunların altında merakım yatıyordu. Abenthy’yi açıklayamadığım garip ve harika bir şey yaparken görmüştüm. Sempati lambalarıyla yaptığı hileden bahsetmiyorum, bunun ne olduğunu hemen anlamıştım; cahil kasabalıları kandırmak için düzenlenen bir gösteriydi.</p>

    <p>Fakat hemen ardından yaptığı şey bambaşkaydı. Rüzgârı çağırmış, rüzgâr da çıkıp gelmişti. Bu sihirdi. Gerçek sihir. Ulu Taborlin’in hikâyelerinde duyduğum, altı yaşımdan beri inanmadığım türde bir sihir. Artık neye inanacağımı bilemiyordum.</p>

    <p>İşte bu yüzden, sorularıma cevap bulabilmek için onu kumpanyamıza davet etmiştim. Henüz farkında değildim, ama aslında rüzgârın adını arıyordum.</p>
  </div>
</body>
</html>
