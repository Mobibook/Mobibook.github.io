<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kırk Altıncı Bölüm</h1>

    <h2 class="baslik_2 sigil_not_in_toc">Durmaksızın Değişen Rüzgâr</h2>

    <p>Elodin’i bulmam kolay olmadı. İdare’de bir bürosu vardı, fakat onu hiç kullanmıyor gibiydi. Çizelgeler ve Dökümler’e uğradığımda onun sadece tek bir ders verdiğini öğrendim: Olasılık Dışı Matematik. Fakat bu bilginin onu bulmama hiç yardımı dokunmadı, zira kayıtlarda dersin zamanı “şimdi” ve yeri “her yerdi”.</p>

    <p>Sonunda tamamen şans eseri onu kalabalık bir avlunun karşı tarafında gördüm. Üzerinde nadiren giydiği siyah hoca cüppesi vardı. O sırada gözlem amacıyla Revir’e gidiyordum, ama Elodin’le konuşma fırsatını kaçırmaktansa dersime geç kalmayı yeğledim.</p>

    <p>Ben öğle kalabalığı arasında ite kaka ilerleyip ona yetişene kadar Elodin ormana giren geniş bir toprak patikayı kullanarak Üniversite’nin kuzey sınırına varmıştı bile. “Elodin Hoca,” diye seslendim, yanına varana dek koşarak. “Sizinle konuşabilmeyi umuyordum.”</p>

    <p>“Ne kadar küçük bir umut,” derken ne adımlarını yavaşlattı ne de benden tarafa baktı. “Kendine daha büyük hedefler belirlemelisin. Bir delikanlının içi hırsla yanıp tutuşmalı.”</p>

    <p>“Öyleyse isimlendirmeyi öğrenmeyi umuyorum,” dedim, adımlarımı onunkilere uydurarak.</p>

    <p>“Bu da fazla yüksek bir hedef,” deyip geçti. “Tekrar dene. Arada bir yeri hedefle.” Toprak patika kıvrıldı ve ağaçlar arkamızdaki Üniversite binalarını örttü.</p>

    <p>“Peki bana öğretmenlik yapmanızı umuyorum desem?” diye yeniden denedim. “Ve neyi uygun buluyorsanız onu öğretmenizi?”</p>

    <p>Elodin ansızın durup bana doğru döndü. “Peki,” dedi. “Git bana üç tane çam kozalağı bul.” Baş ve işaret parmaklarını biraz araladı. “Bu büyüklükte olsunlar ve hiçbir parçaları kopmamış olsun. Yolun ortasına oturup beni eliyle kovaladı. “Yürü. Acele et.”</p>

    <p>Etrafımızdaki ağaçların arasına daldım, istediği türden üç çam kozalağı bulmam beş dakikamı aldı. Patikaya geri döndüğümde üstüm başım darmadağındı ve her yerim çizik içindeydi. Elodin ortalarda yoktu.</p>

    <p>Aptal aptal etrafıma bakındım, sonra küfredip kozalakları yere attım ve koşarak patikayı kuzeye doğru takip ettim. Ağaçlara bakınarak ağır ağır yürüdüğü için Elodin’e kısa zamanda yetiştim.</p>

    <p>“Ne öğrendin?” diye sordu.</p>

    <p>“Yalnız kalmak istediğinizi mi?”</p>

    <p>“Kafan çalışıyormuş.” Kollarını dramatik bir tarzda açıp yüksek sesle konuştu. “Ve dersimiz sona erdi! E’lir Kvothe’yi eğitmiş oldum!”</p>

    <p>İç geçirdim. Hemen yola çıkarsam Revir’deki dersime yetişebilirdim, ama içimden bir ses bunun bir tür sınav olabileceğini söylüyordu. Belki de Elodin beni öğrencisi olarak kabul etmeden evvel, bunu can-ı gönülden isteyip istemediğimi anlamaya çalışıyordu. Öykülerde olaylar genellikle bu şekilde gelişir: Ormandaki yaşlı münzevi, genç adamı kanatları altına almadan önce ondan kendini ispatlamasını bekler.</p>

    <p>“Birkaç soruma cevap verir misiniz?” diye sordum.</p>

    <p>“Pekâlâ,” dedi, baş ve işaret parmağı içeri kıvrılmış halde elini kaldırarak. “Üç soru. Sonrasında beni rahat bırakmayı kabul edersen.”</p>

    <p>Biraz düşündüm. “Niçin beni eğitmek istemiyorsunuz?”</p>

    <p>“Çünkü Edema Ruhlardan iyi öğrenci olmaz,” dedi sözünü sakınmadan. “Ezberleri kuvvetlidir, ama isimlendirme dersleri senin gibi serserilerin nadiren sahip oldukları bir azim gerektirir.”</p>

    <p>O kadar çabuk ve yoğun bir öfkeye kapıldım ki vücudumun kıpkırmızı kesildiğini hissettim. Kızarıklık yüzümden başlayıp göğsüme ve kollarıma doğru yayıldı. Hatta kollarımdaki tüyler diken diken oldu.</p>

    <p>Derin bir nefes aldım. “Ruhlarla yaşadığınız tecrübelerin sizde kötü bir izlenim bırakmasına üzüldüm,” dedim dikkatle. “Ama sizi temin ederim ki...”</p>

    <p>“Tanrılar aşkına,” diye tiksinmiş bir ifadeyle iç geçirdi Elodin. “Üstelik bir de yağcısın. Benden eğitim almak için gereken yürek ve kafa yapısı sende yok.”</p>

    <p>Sert sözler dilimin ucuna kadar geldi. Onları güç bela yuttum. Beni kızdırmaya çalışıyordu.</p>

    <p>“Doğruyu söylemiyorsunuz,” dedim. “Neden beni eğitmek istemiyorsunuz?”</p>

    <p>“Neden bir yavru köpek istemiyorsam ondan!” diye bağırdı Elodin, tarlasına üşüşmüş kargaları kaçırmaya çalışan bir çiftçi gibi kollarını sallayarak. “Çünkü bir İsimci olamayacak kadar kısa boylusun. Gözlerin çok yeşil. Yanlış sayıda parmağın var. Boyun uzayınca ve daha düzgün bir çift göz edinince geri gel.”</p>

    <p>Uzun bir süre bakıştık. Sonunda Elodin omuz silkip tekrar yürümeye koyuldu. “Peki. Sana sebebini göstereceğim.”</p>

    <p>Patikada kuzeye doğru ilerledik. Elodin gezintiye çıkmış gibi yürüyor, yerden taşlar alıp ağaçlara atıyordu. Zıplayarak sarkık dallara dokunmaya çalışırken hoca cüppesi gülünç bir biçimde savruluyordu. Bir ara durup gözlerini rüzgârda ağır ağır sallanan eğreltiotlarına dikti ve neredeyse yarım saat boyunca hiç kıpırdamadan bekledi.</p>

    <p>Ağzımı hiç açmadım. “Nereye gidiyoruz?” ya da “Neye bakıyorsunuz?” diye sormadım. Gevezelik yaparak sorularını ya da dileklerini heba eden oğlanlarla ilgili yüzlerce öykü biliyordum. Geriye sadece iki soru hakkım kalmıştı ve onları iyi değerlendirecektim.</p>

    <p>Sonunda ormandan çıktık ve patika engin bir çimenlikten geçerek kocaman bir mâlikaneye doğru uzandı. Zahiriyehane’den daha büyük olan bina zarif hatlara, kırmızı kiremitlerle kaplı bir çatıya, uzun pencerelere, kemerli kapılara ve sütunlara sahipti. Etrafta çeşmeler, çiçekler, çalı çitler görülebiliyordu...</p>

    <p>Ama ortada bir terslik vardı. Bahçe kapısına yaklaştıkça bunun bir asilzade mâlikanesi olduğundan giderek daha fazla şüphe duydum. Sebep belki bahçenin tasarımı, belki de onu çevreleyen ve hırsızlık alanında iyi eğitilmiş gözlerime tırmanılmaz gözüken neredeyse üç metre yüksekliğindeki dökme demir çitti.</p>

    <p>Ciddi görünümlü iki adam bahçe kapısını açtı ve evin ön kapısına doğru patikadan devam ettik. Elodin bana baktı. “Barınak’ı hiç duydun mu?”</p>

    <p>Başımı iki yana salladım.</p>

    <p>“Başka adları da vardır: Fakirhane, Çömlekhane...”</p>

    <p>Üniversite’nin tımarhanesi. “Çok büyükmüş. Nasıl...” Soruyu tamamlamadan durdum.</p>

    <p>Beni neredeyse kandırdığının farkına varan Elodin sırıttı. “Jeremy,” diye seslendi kapının önünde duran iri yarı adama. “Bugün kaç misafirimiz var?”</p>

    <p>“Resepsiyon size tam bir sayı verebilir, efendim,” dedi adam huzursuzca.</p>

    <p>“Bir tahminde bulun,” dedi Elodin. “Burada hepimiz arkadaşız.”</p>

    <p>“Üç yüz yirmi?” dedi adam omuz silkerek. “Üç yüz elli?”</p>

    <p>Elodin kalın tahta kapıyı hafifçe tıklattı ve adam onu açmak için derhal harekete geçti. “Gerekirse ne kadar daha sığdırabiliriz?” diye sordu Elodin.</p>

    <p>“Rahatlıkla yüz elli daha sığdırırız,” diyen Jeremy dev kapıyı çekerek açtı. “Gerekirse daha da fazla.”</p>

    <p>“Gördün mü, Kvothe?” Elodin bana göz kırptı. “Hazırız.”</p>

    <p>Vitraylı camları ve kubbeli bir tavanı olan antre dev gibiydi. Zemini kaplayan mermerler ayna gibi parlatılmıştı.</p>

    <p>Binaya ürkütücü bir sessizlik hâkimdi. Buna anlam veremedim. Tarbean’daki tımarhane buradan çok daha küçük olmasına rağmen öfkeli kedilerle dolu bir genelev kadar patırtılıydı. Şehrin gürültüsü arasında bile orayı bir kilometre öteden duyabilirdiniz.</p>

    <p>Elodin arkasında genç bir kadının oturduğu büyük bir masaya yaklaştı. “Niçin dışarıda kimse yok, Emmie?”</p>

    <p>Kadın ona tedirginlikle tebessüm etti. “Bugün çok hareketliler, efendim. Bir fırtınanın yaklaştığını sanıyoruz.” Raftan bir kayıt defteri aldı. “Ayrıca geceleyin dolunay çıkacak. Nasıldır bilirsiniz.”</p>

    <p>“Bilirim tabii.” Elodin yere diz çöküp ayakkabılarının bağını çözmeye başladı. “Whin’i bu sefer nereye koydular?”</p>

    <p>Kadın defterin birkaç sayfasını çevirdi. “İkinci katın doğusu. 247.”</p>

    <p>Elodin doğrulup ayakkabılarını masaya bıraktı. “Bunlara göz kulak ol, tamam mı?” Kadın ona kararsız bir tebessümle kafa salladı.</p>

    <p>O esnada ağız dolusu soruyu bastırmam gerekti. “Üniversite buraya epey masraf yapmış gibi gözüküyor,” diye bir yorumda bulundum.</p>

    <p>Elodin bana aldırış etmeden döndü ve çoraplı ayaklarıyla geniş bir mermer merdivenden çıkmaya başladı. Ardından beyaza boyalı ve iki tarafında tahta kapılar bulunan upuzun bir koridora girdik. Böyle bir yerden beklediğim sesleri ilk defa duymaya başladım. İniltiler, ağlamalar, aralıksız konuşmalar, çığlıklar... hepsi de belli belirsizdi.</p>

    <p>Elodin birkaç adım koştu, sonra da hoca cüppesini arkasında dalgalandırarak çoraplı ayaklarıyla yerde kısa bir mesafe kaydı. Bunu tekrarladı: birkaç hızlı adım, ardından dengeyi korumak için kollar iki yana açılarak yapılan bir kayış.</p>

    <p>Ben onun yanı sıra yürümeyi sürdürdüm. “Bana kalırsa hocalar Üniversite’nin kaynaklarını bundan daha bilimsel alanlarda değerlendirebilirler.”</p>

    <p>Elodin bana bakmadı. <em>Yürü. Koş koş koş.</em> “Sormadığın sorulara cevap arıyorsun.” <em>Kay.</em> “İşe yaramayacak.”</p>

    <p><em>Koş koş koş. Kay.</em> “Ne demeye benimle vakit harcıyorsun ki?” diye sordu Elodin. “Kilvin senden yeteri kadar hoşlanıyor. Niye onun peşine takılmıyorsun?”</p>

    <p>“Başka birinden öğrenemeyeceğim şeyler bildiğinize inanıyorum.”</p>

    <p>“Ne gibi şeyler?”</p>

    <p>“Birinin rüzgârı çağırdığına şahit olduğumdan beri bilmek istediğim şeyler.”</p>

    <p>“Rüzgârın adından bahsediyorsun, değil mi?” Elodin kaşlarını kaldırdı. <em>Yürü. Yürü. Koş koş koş.</em> “Bak o zordur işte.” <em>Kaaaay.</em> “Rüzgârı çağırmak konusunda bir şey bildiğimi de nereden çıkardın?”</p>

    <p>“Eleme yöntemiyle,” dedim. “Diğer hocalardan hiçbiri o tür şeyler yapmıyor, bu yüzden sizin uzmanlık alanınızda olması lazım.”</p>

    <p>“Yürüttüğün mantığa göre Solinade Dansı, dikiş nakış işleri ve at hırsızlığı da benim görevim olmalı.”</p>

    <p>Koridorun sonuna ulaştık. O sırada kaymakta olan Elodin elinde bir parça mukavva tutan kocaman, geniş omuzlu bir adama çarpmaktan kıl payı kurtuldu. “Çok özür dilerim, efendim,” dedi adam, kabahati bulunmamasına rağmen.</p>

    <p>“Timothy,” diyen Elodin uzun parmaklarından biriyle onu işaret etti, “bizimle gel.”</p>

    <p>Elodin bizi öncekinden daha kısa birkaç koridordan geçirip göz hizasında kayan bir paneli bulunan ağır bir tahta kapıya kadar götürdü. Sonra da paneli açıp içeriye baktı. “Durumu nasıl?”</p>

    <p>“Sessiz,” dedi çam yarması gibi adam. “Sanırım fazla uyumamış.”</p>

    <p>Elodin kapı kolunu denedi, ardından ciddi bir yüz ifadesiyle geniş omuzlu adama doğru döndü. “Onu içeri mi kilitledin?”</p>

    <p>Adam Elodin’den bir kelle boyu daha uzundu ve muhtemelen onun iki katı ağırlığındaydı, fakat ayakkabısız hocanın sert bakışları karşısında yüzündeki kan çekildi. “Ben yapmadım, Elodin Hoca. O...”</p>

    <p>Elodin bir el hareketiyle onu susturdu. “Aç kapıyı.”</p>

    <p>Timothy elini hemen bir anahtar halkasına attı.</p>

    <p>Elodin ona dik dik bakmayı sürdürdü. “Alder Whin hapsedilmeyecek. Dilediği gibi gelip gidebilir. Ben istemedikçe yemeğine hiçbir şey katılmayacak. Bundan seni sorumlu tutuyorum, Timothy Generoy.” Elodin onu göğsünden dürttü. “Whin’e yatıştırıcı verildiğini ya da onun bağlandığını öğrenirsem, pembe bir midilliymişsin gibi sırtına çıkıp Imre sokaklarında gezerim.”</p>

    <p>Adam koşmasa bile olabildiğince süratli adımlarla oradan kaçtı.</p>

    <p>Elodin bana doğru döndü. “İçeri girebilirsin, ama gürültü yapma ve ani hareketlerde bulunma. O seninle konuşmadıkça sen de onunla konuşma. Konuşursan sesini alçak tut. Anladın mı?”</p>

    <p>Ben kafa sallayınca kapıyı açtı.</p>

    <p>Oda beklediğim gibi çıkmadı. Uzun pencereler gün ışığını içeri alıyor, büyükçe bir yatağa ek olarak bir masa ile sandalyeleri gözler önüne seriyordu. Duvar, tavan ve zemin hep beyaz kumaş kaplı olduğu için koridordan gelen tüm sesler bastırılıyordu. Yatağın üstündeki battaniye alınmış ve otuz yaşlarındaki cılız bir adam ona sarınmış vaziyette duvara dayanmıştı.</p>

    <p>Elodin kapıyı kapatırken ürkek adam biraz irkildi. “Whin?” dedi Elodin ona yaklaşarak. “Neler oldu?”</p>

    <p>Alder Whin baykuşa benziyordu. Sırık gibi gövdesiyle, battaniyelerin altında göğsü çıplak, saçları karmakarışık, gözleri yusyuvarlak ve kocaman açık duruyordu. Usulca konuşurken sesi çatlak çıkıyordu. “İyiydim. Her şey yolundaydı. Ama konuşan onca insan, havlayan köpekler, sokak taşları... tüm bunlara katlanamadım.”</p>

    <p>Whin iyice duvara yaslandı ve battaniye omuzlarından düştü. Boynunda kurşun bir gulden görmek beni şaşırttı. Adam lisanslı bir gizemciydi.</p>

    <p>Elodin kafa salladı. “Niçin yerdesin?”</p>

    <p>Whin panik dolu gözlerle yatağa baktı. “Düşerim,” dedi usulca, dehşet ve utanç arası bir ses tonuyla. “Üstelik orada yaylar ve tahtalar var. Bir de çiviler.”</p>

    <p>“Şimdi nasılsın?” diye nazikçe sordu Elodin. “Benimle gelmek ister misin?”</p>

    <p><em>“Hayıııııır.”</em> Whin gözlerini sımsıkı yumup battaniyeye sıkıca sarınarak çaresiz ve ümitsiz bir çığlık attı. Yakarırken kullandığı ince ve tiz ses, bir ulumadan çok daha yürek parçalayıcıydı.</p>

    <p>“Sorun değil. Burada kalabilirsin,” dedi Elodin usulca. “Ben daha sonra yine ziyaretine gelirim.”</p>

    <p>Whin gözlerini kaygıyla açtı. “Sakın gök gürültüsü getirme,” diye atıldı. İncecik ellerinden birini battaniyenin altından çıkartıp Elodin’in gömleğini kavradı. “Ama bir kedi düdüğüne ve mavi dona ihtiyacım var. Kemiklere de.” Sesi telaşlıydı. “Çadır kemiklerine.”</p>

    <p>“Bir dahaki sefere getiririm,” diye onu temin etti Elodin, bana odadan çıkmamı işaret ederek. İsteneni yaptım.</p>

    <p>Kapıyı arkamızdan kapatırken Elodin’in suratı asıktı. “Whin, gilerim olduğu zaman neye kalkıştığının bilincindeydi.” Dönüp koridordan aşağı yürümeye başladı. “Sen değilsin. Üniversite’yi tanımıyorsun. Ne gibi riskler üstlenmen gerektiğini bilmiyorsun. Buranın bir hayaller âlemi, bir çocuk bahçesi olduğunu sanıyorsun. Ama değil.”</p>

    <p>“Tabii canım,” diye çıkıştım. “Burası bir çocuk bahçesi ve ‘kamçıları, sonra da Arşiv’e alınma’ oyununu kazandığım için tüm çocuklar beni kıskanıyorlar.”</p>

    <p>Elodin yürümeyi bırakıp bana doğru döndü. “Peki. Beni haksız çıkar. Neye kalkıştığını enine boyuna düşündüğünü ispatla. Bin beş yüzden daha az öğrencisi olan bir okulda niçin kraliyet sarayı büyüklüğünde bir tımarhaneye ihtiyaç duyulur?”</p>

    <p>Kafam hızla çalıştı. “Öğrencilerin çoğu hali vakti yerinde ailelerden geliyor,” dedim. “Hep kolay bir yaşantı sürdürdüler. Ama burada...”</p>

    <p>“Yanlış,” diyen Elodin yürümeye devam etti. “Sebep, üzerinde çalıştığımız şeylerde yatıyor. Ve zihinlerimizi daima hareket halinde olacak biçimde eğitmemizde.”</p>

    <p>“Demek matematik ve dilbilgisi insanları delirtiyor,” diye alay ettim.</p>

    <p>Elodin durup en yakındaki kapıyı açıverdi. Koridoru panik içindeki haykırışlar doldurdu. “...İÇİMDELER! İÇİMDELER! İÇİMDELER! İÇİMDELER!” Açık kapıdan baktığımda el ve ayak bileklerinden, belinden ve boynundan yatağa bağlanmış genç bir adamın çırpındığını gördüm.</p>

    <p>“Buna trigonometri ve mantıksal diyagram sebep olmadı,” dedi Elodin, gözümün içine bakarak.</p>

    <p>“İÇİMDELER! İÇİMDELER! İÇİM...” Çığlıklar bilinçsiz bir köpeğin gece vakti durmaksızın havlaması gibi sürüp gitti. “...DELER! İÇİMDELER! İÇİMDELER! İÇİMDE...”</p>

    <p>Elodin kapıyı örttü. Kalın kapının ardından haykırışları belli belirsiz duyabilsem de koridora bir anda çöken sessizlik sersemleticiydi. “Buraya neden Çömlekhane dendiğini biliyor musun?” diye sordu Elodin.</p>

    <p>Başımı iki yana salladım.</p>

    <p>“Çünkü çömleği kırdığın zaman geldiğin yerdir de ondan.” Kocaman tebessüm etti. Ardından korkunç bir kahkaha attı</p>

    <p class="paragraf">Elodin beni bir dizi koridordan geçirerek Çömlekhane’nin başka bir kanadına götürdü. Sonunda bir köşeyi dönünce yeni bir şeyle karşılaştım: tamamen bakırdan yapılmış bir kapı.</p>

    <p>Elodin cebinden bir anahtar çıkartıp kapıyı açtı. “Mahalleye gelmişken evime uğramadan geçmem,” dedi kapıyı açarken soğukkanlılıkla. “Gelen mektuplara bakmak, çiçekleri sulamak için falan.”</p>

    <p>Çoraplarından birini çıkardı ve bağlayıp düğüm yaptı, sonra da onu kapının altına sıkıştırdı. “Ziyaret etmesi iyidir hoştur ama...” Kapanmayacağından emin olmak için kapıya biraz yüklendi. “Bir daha burada kalacak değilim.”</p>

    <p>Odasında dikkatimi ilk çeken şey havadaki bir tuhaflıktı. Bunun ilk başta Alder Whin’inkinde olduğu gibi odanın ses geçirmezliğinden kaynaklandığını sandım, ama etrafa bakınınca duvarların ve tavanın çıplak gri taştan ibaret olduğunu gördüm. Sonra da oda kapalı kaldığı için havanın bayat olabileceğini düşündüm, lakin derin bir nefes alınca burnuma lavanta ve temiz çarşaf kokusu geldi. Kulaklarımda bir basınç var gibiydi; sanki suyun altındaydım, ama tabii ki değildim. Havanın daha farklı ve yoğun olmasını beklercesine elimi yüzümün önünde salladım. Hiçbir değişiklik yoktu.</p>

    <p>“Çok sinir bozucu, değil mi?” Dönüp bakınca Elodin’in beni seyrettiğini gördüm. “Aslında fark etmene şaşırdım. Çoğu kimse etmez.”</p>

    <p>Odanın Alder Whin’inkinden daha güzel olduğu kesindi. İçeride etrafı perdelerle çevrili dört direkli bir yatak, dolgun bir kanepe, boş bir kitaplık ve birkaç sandalyeli büyük bir masa vardı. En dikkat çekici yönüyse bahçeye ve çimenliklere tepeden bakan kocaman pencerelere sahip olmasıydı. Dışarıda bir balkon görebiliyordum, ama oraya ulaşmanın bir yolu yok gibiydi.</p>

    <p>“İzle bak,” dedi Elodin. Yüksek arkalıklı tahta sandalyelerden birini tutup iki eliyle birden havaya kaldırdı, kendi etrafında bir kez döndü ve sandalyeyi hızla pencereye attı. Bir şangırtı bekleyerek yüzümü ekşittim, ama onun yerine kırılan tahtanın o boğuk çatırtısı duyuldu. Sandalye bir döşeme malzemesi ve tahta parçası yığını halinde etrafa saçıldı.</p>

    <p>“Eskiden bunu saatlerce yapardım,” dedi Elodin, derin bir nefes alıp etrafa sevecen gözlerle bakarak. “Ne güzel günlerdi.”</p>

    <p>Tekrar pencerelere baktım. Normalden kalındılar, ama <em>o kadar da</em> değil. İçlerinden geçen belli belirsiz kızılımsı çizgiler haricinde sıradan gözüküyorlardı. Çerçevelere baktım. Onlar da bakırdandı. Odayı yavaş yavaş süzerken çıplak taş duvarları inceledim, havadaki o tuhaf ağırlığı hissettim. Kapının iç kısmında kilidi bırak, bir tokmak bile olmadığını fark ettim. <em>Niçin tamamıyla bakırdan bir kapı yapma zahmetine katlanmışlar ki?</em> diye geçirdim aklımdan.</p>

    <p>İkinci soruma karar verdim. “Dışarı nasıl çıktın?”</p>

    <p>“Nihayet,” dedi Elodin, öfkesini az da olsa belli ederek.</p>

    <p>Kendini kanepenin üstüne attı. “Bir zamanlar Ulu Elodin kendini yüksek bir kuleye hapsedilmiş halde bulmuş.” Etrafımızdaki duvarları işaret etti. “Ne kadar eşyası varsa alınmışmış: anahtarları, paraları, mumları. Dahası hücresinde ne bir kapı, ne de açılabilir bir pencere varmış.” Tüm bunları tek tek gösterdi. “Onu hapsedenler kurnazca hilelerle ondan rüzgârın adını bile saklamışlar.”</p>

    <p>Elodin kanepeden kalkıp odada volta atmaya başladı. “Etrafı dümdüz taş duvarlarla çevriliymiş. Hiç kimsenin kaçamayacağı bir hücredeymiş.”</p>

    <p>Volta atmayı kesip bir parmağını dramatik bir edayla kaldırdı. “Ama Ulu Elodin her şeyin adını bilirmiş, bu yüzden her şey onun emrine amadeymiş.” Pencerelerin arasındaki gri duvara baktı. “Taşa demiş ki: ‘KIRIL!’ ve taş...”</p>

    <p>Cümlesini yarım bırakan Elodin’in başı merakla yan yattı. Gözleri kısıldı. “Vay canına, değiştirmişler,” dedi kendi kendine. “Hıh.” Duvara yaklaşıp bir elini ona dayadı.</p>

    <p>Dikkatimi başka yere verdim. Wil ile Sim haklıydılar; adamın sahiden de birkaç tahtası eksikti. Acaba koşarak odayı terk etsem, kapının altındaki çorabı alsam ve kapıyı çarparak kapatsam ne olurdu? Diğer hocalar bana teşekkür ederler miydi?</p>

    <p>“Oh,” dedi Elodin ansızın, bir kahkaha atarak. “Kendilerini pek akıllı sanıyorlar herhalde.” Duvardan iki adım uzaklaştı. <em>“CYAERBASALIEN.”</em></p>

    <p>Duvarın hareketlendiğini gördüm. Sopayla dövülen bir halıya benziyordu. Sonra bir anda... dökülüverdi. Kovadan boşaltılan koyu renkli bir sıvı gibi tonlarca gri kum zerresi yerlere saçılarak Elodin’in ayaklarını bileklerine kadar örttü.</p>

    <p>İçerisini gün ışığı ve kuş cıvıltıları doldurdu. Evvelden otuz santim kalınlığındaki gri taşların bulunduğu yerde, artık bir at arabasının geçebileceği genişlikte kocaman bir delik vardı.</p>

    <p>Fakat delik tamamen açık değildi. Boşluk bir tür yeşil malzemeyle kaplıydı. Malzeme kirli, karmakarışık bir balık ağına benzese de öyle olamayacak kadar düzensizdi. Daha ziyade kalın, paramparça bir örümcek ağı gibiydi.</p>

    <p>“Bu daha önce yoktu,” dedi Elodin özür dilercesine, ayaklarını gri kum yığınından kurtarırken. “Seni temin ederim ki ilk seferinde çok daha dramatik bir etki yaşanmıştı.”</p>

    <p>Gördüklerim karşısında afallamış halde kalakaldım. Bu sempati değildi. Daha önce karşılaştığım hiçbir şeye benzemiyordu. Tek düşünebildiğim hayal meyal hatırladığım yüz farklı hikâyede yer alan eski bir satırdı: <em>Ve Ulu Taborlin taşa demiş ki: ‘KIRIL’ ve taş kırılıvermiş...</em></p>

    <p>Elodin kırık sandalyenin ayaklarından birini aldı ve onunla açıklığı örten ağa vurmaya başladı. Ağın bazı kısımları kolayca kopup dağıldı. Kalın olduğu yerlerdeyse Elodin sandalye ayağını bir levye gibi kullanarak parçaları kanırttı. Ağın kopan kısımları gün ışığında parıl parıl parlıyordu. <em>Yine bakır,</em> diye düşündüm. <em>Duvarı oluşturan taşların arasına bakır damarlar döşenmiş.</em></p>

    <p>Elodin sandalyenin ayağını bıraktı ve yarattığı gedikten eğilerek geçti. Pencerenin arkasından onun balkonun beyaz taşlardan yapılma tırabzanına dayandığını gördüm.</p>

    <p>Peşinden ben de dışarı çıktım. Balkona adımımı atar atmaz havadaki o ağırlık ve durgunluk kayboldu.</p>

    <p>“İki sene,” dedi gözlerini bahçeye dikerek. “İki sene bu balkonu gördüm ama ona çıkamadım. Rüzgârı gördüm ama onu yüzümde hissedemedim.” Bir bacağım tırabzanın üzerinden atıp taşlara oturdu, ardından kendini bırakıp hemen aşağıdaki çatının üstüne indi. Yürüyerek binadan uzaklaşmaya başladı.</p>

    <p>Ben de tırabzandan atlayıp onu çatının kenarına kadar takip ettim. Yerden sadece altı metre kadar yüksekte olmamıza rağmen her yöne doğru uzanan bahçeler ve çeşmeler harikulade bir manzara oluşturuyordu. Cüppesi siyah bir bayrak gibi rüzgârda dalgalanan Elodin, tehlikeli bir biçimde çatının hemen kenarında durdu. Tek bir çorap giydiği gerçeğini göz ardı ederseniz oldukça etkileyici görünüyordu.</p>

    <p>Yanına kadar gittim. Üçüncü sorumun ne olması gerektiğini artık biliyordum. “Öğrenciniz olabilmem için,” dedim, “ne yapmam gerekiyor?”</p>

    <p>Sakin bir ifadeyle gözlerime bakarak beni tarttı. “Atla,” dedi. “Çatıdan aşağı atla.”</p>

    <p>İşte o zaman tüm bunların bir sınav olduğunu anladım. Elodin tanıştığımızdan beri beni sınıyordu. İnatçılığıma saygı duyuyordu ve odasındaki havada bir gariplik olduğunu sezmem onu şaşırtmıştı. Beni öğrencisi olarak kabul etmesine çok az kalmıştı.</p>

    <p>Fakat biraz daha fazlasına, azmimin bir kanıtına ihtiyacı vardı.</p>

    <p>Orada dururken aklıma hikâyenin bir başka parçası geldi: <em>Taborlin düşmüş de düşmüş, ama ümitsizliğe kapılmamış. Çünkü rüzgârın adını biliyormuş ve rüzgâr ona itaat etmiş. Rüzgâr onu sarıp bağrına basmış. Taborlin bir devedikeni gibi ağır ağır aşağı süzülmüş ve yere bir annenin öpücüğü kadar yumuşacık konuvermiş.</em></p>

    <p>Elodin rüzgârın adını biliyordu.</p>

    <p>Gözlerimi onunkilerden ayırmaksızın kendimi çatıdan aşağı bıraktım.</p>

    <p>Elodin’in yüz ifadesi hayret doluydu. Daha önce hiç bu kadar şaşkına dönmüş bir adam görmemiştim. Düşerken kendi eksenimde döndüğüm için görüş alanımda kaldı. Beni geç de olsa tutmak istermiş gibi bir elini hafifçe uzatmıştı.</p>

    <p>Kendimi havada süzülüyormuşçasına ağırlıksız hissettim.</p>

    <p>Sonra yere çarptım. Tüy gibi yumuşacık değil. Sertçe. Sokağa çarpan bir tuğla gibi. Sol kolum altımda kalacak şekilde sırtüstü çakıldım. Başımın arkası yere çarpınca gözüm karardı ve ciğerlerimdeki bütün hava boşaldı.</p>

    <p>Bilincimi yitirmedim. Orada nefessiz ve hareketsiz yatıp kaldım. Ciddi ciddi öldüğümü sanıyordum. Ya da kör olmuştum.</p>

    <p>Sonunda görme yetimi geri kazandım ve masmavi gökyüzünün ani parlaklığı karşısında gözlerimi kırpıştırdım. Omzum felaket biçimde ağrıyor, ağzıma kan tadı geliyordu. Soluk alamıyordum. Yuvarlanarak kolumun üzerinden çekilmeye çalıştım, ama vücudum beni dinlemedi. Boynumu kırmıştım... belimi...</p>

    <p>Uzun ve dehşet dolu bir sürenin ardından hafif bir nefes alabildim; sonra bir tane daha. Büyük bir rahatlamayla iç geçirdim ve diğer her şeye ek olarak en az bir kaburga kemiğimin kırıldığını anladım. Yine de önce el, sonra da ayak parmaklarımı azıcık oynatabildim. Uzuvlarım çalışıyordu. Belkemiğimi kırmamıştım.</p>

    <p>Orada yatıp şansıma şükrederken ve kırık kaburgalarımı sayarken Elodin tekrar görüş sahama girdi.</p>

    <p>Gözlerini bana dikti. “Tebrikler,” dedi. “Bu gördüğüm en aptalca şeydi.” Yüzünde huşu ve hayret karışımı bir ifade vardı. “Hem de tüm ömrüm boyunca.”</p>

    <p class="paragraf">Zahiriye sanatını öğrenmeye işte o zaman karar verdim. Başka bir seçeneğim olduğundan da değil hani. Elodin koluma girip topallayarak Revir’e kadar gitmemde bana yardım ederken, çatıdan atlayacak kadar ahmak birine bırak isimlendirme gibi “kapsamlı ve tehlikeli” bir şeyi öğretmeyi, huzurunda bir kaşık dahi tutmasına izin vermeyeceğini açıkça belirtti.</p>

    <p>Buna rağmen Elodin’in beni reddetmesine pek kafam bozulmadı. Masallardaki türden bir sihir olsun veya olmasın, daha ilk derste beni üç kırık kaburga, hafif bir beyin sarsıntısı ve çıkmış bir omuzla bırakan bir adamdan ders almaya hevesim yoktu.</p>
  </div>
</body>
</html>
