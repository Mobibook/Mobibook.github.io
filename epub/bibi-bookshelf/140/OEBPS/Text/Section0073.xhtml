<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmış Üçüncü Bölüm</h1>

    <h2 class="baslik_2 sigil_not_in_toc">Yürümek ve Konuşmak</h2>

    <p>Avludaki olağan yerimize vardığım sırada Wilem ile Simmon öğle yemeklerini yemeye çoktan başlamışlardı. “Üzgünüm,” dedim lavtamı bankın yakınına bırakırken. “Pazarlık uzadı.”</p>

    <p>Nehrin karşı tarafına bir dirhem cıva ve bir kese deniz tuzu almaya gitmiştim. İkincisi bana pahalıya patlamışsa da bir kerecik olsun parayı dert etmemiştim. Şansım yaver giderse yakında Balıkhane’de seviye atlayacaktım ve bu da parasal sorunlarımın biteceği anlamına geliyordu.</p>

    <p>Imre’de alışveriş yaparken tesadüfen Denna’nın kaldığı hanın önünden geçmiştim, fakat Denna ne orada, ne Eolian’da, ne de geçen gece durup sohbet ettiğimiz parktaydı. Yine de moralim yüksekti.</p>

    <p>Lavta kutumu yan yatırıp kapağını açtım ki güneş yeni telleri ısıtıp esnemelerine yardımcı olsun. Ardından bayrak direğinin önündeki banka, iki dostumun yanına oturdum.</p>

    <p>“Dün gece nerelerdeydin?” diye öylesine sordu Simmon.</p>

    <p>Ancak o zaman üçümüzün Fenton’la buluşup kâğıt oynamayı planlamış olduğu aklıma geldi. Denna’yı görünce bu planı unutuvermiştim. “Oh, Tanrım. Çok özür dilerim, Sim. Beni ne kadar beklediniz?”</p>

    <p>Bana manalı bir bakış attı.</p>

    <p>“Özür dilerim,” diye tekrarladım, hissettiğim kadar pişman görünmeyi umarak. “Unutmuşum.”</p>

    <p>Sim sırıtarak omuz silkti. “Önemli değil. Gelmeyeceğini anlayınca içmek ve kızlara bakmak için Kütüphane’ye gittik.”</p>

    <p>“Fenton kızdı mı?”</p>

    <p>“Hem de nasıl,” dedi Wilem soğukkanlılıkla, nihayet muhabbete katılarak. “Bir dahaki karşılaşmanızda kafanı kıracağını söyledi.”</p>

    <p>Sim’in sırıtışı genişledi. “Sana üstlerine saygısı olmayan boş kafalı bir E’lir dedi.”</p>

    <p>“Soyun sopun ve hayvanlara yönelik cinsel yatkınlığın konusunda yorumlarda bulundu,” dedi Wilem yüz ifadesini bozmadan.</p>

    <p>“‘...Tehlinlerin cüppesine!’” diye ağzı dolu olarak şarkıya başladı Simmon. Sonra bir kahkaha atınca lokması boğazına kaçtı. Sırtına birkaç kez vurdum.</p>

    <p>“Neredeydin?” diye sordu Wilem, Sim soluklanmakla meşgulken. “Anker erkenden çıktığını söyledi.”</p>

    <p>Nedense Denna’dan bahsedesim gelmedi. “Biriyle buluştum.”</p>

    <p>“Bizden daha önemli biriyle mi?” diye espri ya da eleştiri şeklinde algılanabilecek ifadesiz bir sesle sordu Wilem.</p>

    <p>“Bir kızla,” diye itiraf ettim.</p>

    <p>Kaşlarından biri kalktı. “Peşinden koştuğun o kızla mı?”</p>

    <p>“<em>Kimsenin</em> peşinden koştuğum yok,” diye yalanladım. “O beni buldu. Anker’ın Yeri’nde.”</p>

    <p>“Bak bu iyiye işaret,” dedi Wilem.</p>

    <p>Simmon çokbilmiş bir edayla kafa salladı ve gözlerinde muzip bir ışıltıyla bana baktı. “Peki şarkı söylediniz mi?” Beni dirseğiyle dürttü ve kaşlarını kaldırıp kaldırıp indirdi. “Şöyle uzun bir düet?”</p>

    <p>Kızılamayacak kadar komik görünüyordu. “Hayır, şarkı falan söylemedik. Sadece evine kadar kendisine eşlik etmemi istedi.”</p>

    <p>“Eve kadar eşlik ha?” dedi manalı bir ses tonuyla, kaşlarını tekrar oynatarak.</p>

    <p>Hareketini bu sefer o kadar da komik bulmadım. “Vakit geç olmuştu,” dedim ciddiyetle. “Onu Imre’ye götürdüm.”</p>

    <p>“Oh,” dedi Sim hüsranla.</p>

    <p>“Anker’ın yanından erken ayrıldın,” dedi Wil yavaşça. “Ve seni bir saat bekledik, Imre’ye gidip gelmek ne zamandan beri iki saat sürüyor?”</p>

    <p>“Uzun bir yürüyüş oldu,” diye itiraf ettim.</p>

    <p>“Ne kadar uzun?” diye sordu Simmon.</p>

    <p>“Birkaç saat.” Başımı çevirdim. “Altı.”</p>

    <p>“Altı saat mi?” diye sordu Sim. “Hadi ama, son iki dönü boyunca şu kız hakkında gevezelik edip durdun. Sanırım bazı detayları öğrenmek hakkımız.”</p>

    <p>Kızmaya başlıyordum. “Ben gevezelik etmem. Öylece yürüdük işte,” dedim. “Konuştuk.”</p>

    <p>Sim kuşkulu gözüküyordu. “Yok artık. Altı saat mi konuştunuz?”</p>

    <p>Wilem onun omzuna dokundu. “Doğruyu söylüyor.”</p>

    <p>Simmon dostuna bir göz attı. “Nereden biliyorsun?”</p>

    <p>“Yalan söylediği zamanlarda daha açık konuşuyor da ondan.”</p>

    <p>“Siz ikiniz biraz çenenizi kaparsanız her şeyi anlatacağım, tamam mı?” Kafa salladılar. Ellerime bakarak düşüncelerimi hizaya sokmaya çalıştım, fakat düzgün bir sıraya girdikleri yoktu. “Imre’ye uzun yoldan döndük ve bir süre Taşköprü’de mola verdik. Sonra kasabanın dışındaki bir parka gittik. Nehir kıyısında oturduk. Havadan sudan konuştuk... bulunduğumuz yerlerden, şarkılardan.” Gevezelik ettiğimi fark edince sustum. Sonraki sözcüklerimi dikkatle seçtim. “Yürüyüp konuşmaktan başka bir şey düşünmedim, ama...” Yine durdum. Ne diyeceğime dair hiçbir fikrim yoktu.</p>

    <p>İkisi de bir müddet sessiz kaldı. “Vay canına,” dedi Wilem hayret edercesine. “Kudretli Kvothe bir kadın tarafından alt edilmiş.”</p>

    <p>“Seni tanımasam korktuğunu sanırdım,” dedi Simmon pek de ciddiye almadan.</p>

    <p>“Korktum tabii,” dedim alçak sesle, o tedirgin halimle ellerimi pantolonuma silerek. “Onunla tanışsan sen de korkardın. Onu bir dükkânın vitrininden görme ya da onunla sokakta karşılaşma umuduyla koşa koşa Imre’ye gitmemek için kendimi zor tutuyorum.” Titrekçe gülümsedim.</p>

    <p>“Git öyleyse.” Simmon gülümseyerek beni hafifçe itti. “Yolun açık olsun. Öyle bir kadın tanısaydım burada oturup sizin gibi hergelelerle yemek yemezdim.” Gözlerinin önüne düşen saçları yana çekip boştaki eliyle beni yeniden itti. “Yürü hadi.”</p>

    <p>Olduğum yerde kaldım. “O kadar kolay değil.”</p>

    <p>“Zaten senin hiçbir şeyin kolay değil,” diye homurdandı Wilem.</p>

    <p>“Elbette ki kolay,” diyerek güldü Simmon. “Bize söylediklerini git ona da söyle.”</p>

    <p>“Tabii canım,” dedim alay edercesine. “Sanki şarkı söylemek kadar basit de. Hem ayrıca öyle şeyler duymak isteyip istemediğini bilmiyorum. O çok özel bir kadın. Benim gibi biriyle ne işi olur ki?”</p>

    <p>Simmon gözlerini bana dikti. “Seni o arayıp bulmuş. Seninle bir işi olduğu kesin.”</p>

    <p>Uzun bir sessizlik yaşandı. Fırsatım varken konuyu değiştirmeye davrandım. “Manet bana kalfalık projeme başlama izni verdi.”</p>

    <p>“Şimdiden mi?” Sim bana kaygılı bir bakış attı. “Kilvin razı olur mu ki? İşin kolayına kaçılmasını sevmez.”</p>

    <p>“Kolaya falan kaçmadım,” dedim. “Çabuk öğreniyorum, hepsi o.”</p>

    <p>Wilem alaycı bir kahkaha attı. Biz didişmeye başlamadan Sim araya girdi. “Projen için ne yapacaksın? Bir sempati lambası mı?”</p>

    <p>“Herkes lamba yapar,” dedi Wilem.</p>

    <p>Kafa salladım. “Farklı bir şey, mesela bir tür çark takımı yapmayı düşündüm. Fakat Manet lambadan vazgeçmememi söyledi.” Çan kulesi saat dördü çaldı. Ayağa kalkıp lavta kutumu alarak dersime gitmeye hazırlandım.</p>

    <p>“O kızla konuşmalısın,” dedi Simmon. “Bir kızdan hoşlanıyorsan bunu ona da söylemen gerek.”</p>

    <p>“Bu taktik ne kadar işine yaradı?” diye sordum, Sim’in bana ilişkiler konusunda nasihat vermesine kızarak. “Engin tecrübelerine dayanarak söyler misin: İstatistiksel olarak ne kadar başarı sağladın?”</p>

    <p>Wilem kafasını başka tarafa çevirirken Sim ile ben de sert gözlerle bakıştık. Bakışlarımı önce ben kaçırdım; kendimi suçlu hissetmiştim.</p>

    <p>“Zaten söyleyecek bir şey yok,” diye homurdandım. “Onunla vakit geçirmekten hoşlanıyorum ve artık nerede kaldığını biliyorum. Bu da onu istediğim zaman bulabileceğim anlamına geliyor.”</p>
  </div>
</body>
</html>
