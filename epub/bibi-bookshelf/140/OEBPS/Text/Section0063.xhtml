<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Elli Üçüncü Bölüm</h1>

    <h2 class="baslik_2 sigil_not_in_toc">Dönüp Durmak</h2>

    <p>Eolian ne zamandır aranılan aktörümüzün bizi beklediği yer. Hikâyeyi ona doğru yönlendirdiğimi unutmadım. Bazen olduğum yerde dönüyor gibi görünürsem bilin ki bu doğaldır, zira o ve ben daima birbirimizin etrafında dönüp durduk.</p>

    <p>Neyse ki hem Wilem hem de Simmon daha önce Eolian’da bulunmuşlardı. Ben de bilmediklerimi onlardan öğrendim.</p>

    <p>Imre’de gidip müzik dinleyebileceğiniz pek çok yer vardı. Aslında neredeyse her hanın, tavernanın ve misafirhanenin arka planında bir şeyler tıngırdatan, öttüren veya şarkı söyleyen bir müzisyene rastlamak mümkündü. Fakat Eolian apayrıydı. Şehirdeki en iyi müzisyenleri ağırlardı. İyi müzikle kötüyü birbirinden ayırt edebiliyorsanız en iyilerin Eolian’da bulunduklarını bilirdiniz.</p>

    <p>Eolian’ın kapısından girmek bir bakır mangıra patlardı. İçeri girdikten sonra orada istediğiniz kadar kalabilir, gönlünüzce müzik dinleyebilirdiniz.</p>

    <p>Fakat kapıda para ödemek bir müzisyene içeride müzik yapma hakkı vermezdi. Eolian’ın sahnesine adım atmak isteyen bir müzisyen, bu ayrıcalık için kesenin ağzını açmak zorundaydı: bir gümüş talenti. Doğru söylüyorum, insanlar Eolian’da müzik dinlemek için değil, müzik yapmak için para öderlerdi.</p>

    <p>Bir insan niye sırf müzik yapabilmek için bu kadar büyük bir ücreti ödemeye katlanır? Eh, parayı verenlerden bazıları kendilerini tatmin etmek isteyen zenginlerdi. Onlar için bir talent böyle bir gururu yaşamak adına büyük bir bedel değildi.</p>

    <p>Fakat işini ciddiye alan müzisyenler de para öderlerdi. Sergilediğiniz performans seyircileri ve oranın sahiplerini yeteri kadar etkilerse size bir yadigâr verilirdi: bir broşa ya da kolyeye tutturulabilecek kadar küçük, gümüş bir mızıka. Kabiliyet mızıkaları, Imre’nin üç yüz kilometre ötesine kadar pek çok büyük handa bir saygınlık nişanı olarak kabul görürdü.</p>

    <p>Kabiliyet mızıkanız yanınızda olduğu sürece Eolian’a bedava girebilir ve canınız ne zaman isterse bir şeyler çalabilirdiniz.</p>

    <p>Kabiliyet mızıkasından doğan tek sorumluluk gösteri mecburiyetiydi. Bir mızıka kazanmışsanız çalmak için sahneye davet edildiğiniz olurdu. Bu genellikle ağır bir mesuliyet değildi, zira Eolian’a sık sık uğrayan soylular hoşlarına giden müzisyenlere çoğunlukla para ve çeşitli hediyeler verirlerdi. Bunu kemancıya içki ısmarlamanın zenginlere özgü bir versiyonu şeklinde de düşünebilirsiniz.</p>

    <p>Bazı müzisyenler mızıka kazanmayı ummasalar bile sahneye çıkarlardı. Öyle büyük bir ücrete katlanmalarının sebebi Eolian’da sizi ne zaman kimin dinlediğinin hiç belli olmamasıydı. İyi çalınan bir şarkıyla mızıka kazanamasanız bile kendinize varlıklı bir hami bulabilirdiniz.</p>

    <p>Bir hami.</p>

    <p class="paragraf">“Kulaklarına inanmayacaksın,” dedi bir akşam Simmon, bayrak meydanındaki geleneksel bankımızda otururken. Wilem o sırada Anker’ın Yeri’ndeki bir garson kıza kur yapmakla meşgul olduğundan yalnızdık. “Öğrenciler geceleri Fakülte’de tuhaf tuhaf sesler duyuyorlarmış.”</p>

    <p>“Sahi mi?” dedim sahte bir ilgisizlikle.</p>

    <p>Simmon sözlerini sürdürdü. “Evet. Bazıları seslerin binada kaybolup açlıktan ölen bir öğrenciden geldiğini söylüyor.” Öykü anlatan bir ihtiyar gibi parmağıyla burnunun yanına vurdu. “Konuşulanlara bakılırsa bu öğrenci hâlâ koridorlarda geziyor, ama dışarı çıkan yolu bir türlü bulamıyormuş.”</p>

    <p>“Ah.”</p>

    <p>“Bazıları da onun öfkeli bir ruh olduğunu söylüyor. Hayvanlara, özellikle de kedilere işkence yapıyormuş. Zaten öğrencilerin gece geç vakit duydukları da işkence gören kedilerin miyavlamalarına benziyormuş. Anladığım kadarıyla korkunç bir sesmiş.”</p>

    <p>Ona uzun uzun baktım. Kahkahalara boğulmamak için kendini zor tutar gibi bir hali vardı. “Öf, gül de rahatla,” dedim kızmış gibi yaparak. “Hadi, ne duruyorsun? Ama bil ki kedi miyavlaması gibi bir ses çıktığı falan yok.”</p>

    <p>Simmon neşe içinde kıkırdamaya başladı. Ona biraz tevazu öğretebilmeyi umarak yanında getirdiği minik pastalardan bir tane aldım.</p>

    <p>“Demek hâlâ kararlısın?”</p>

    <p>Kafa salladım.</p>

    <p>Simmon rahatlamış gözüktü. “Vazgeçmenden çekiniyordum. Son zamanlarda lavtanı yanında hiç görmüyorum.”</p>

    <p>“Gerek kalmadı da ondan,” diye açıkladım. “Artık pratik yapmak için bol bol zamanım var, o yüzden etrafta gizlice dolaşmakla uğraşmıyorum.”</p>

    <p>Önümüzden bir grup öğrenci geçerken içlerinden biri Simmon’a el salladı. “Ne zaman gidiyorsun?”</p>

    <p>“Bu Matem günü,” dedim.</p>

    <p>“O kadar çabuk mu?” diye sordu. “Daha iki dönü önce paslandığından yakınıyordun. Her şeyi bu kadar hızlı mı hatırladın?”</p>

    <p>“Hepsini değil,” diye itiraf ettim. “Tüm unuttuklarımı hatırlamam yıllar alacak.” Omuz silkip pastalardan sonuncusunu da ağzıma attım. “Ama artık zorlanmıyorum. Müzik ellerime takılıp kalmıyor. Sadece...” Açıklamak için uygun sözcükleri aradım, sonra omuz silkmekle yetindim. “Hazırım, işte o kadar.”</p>

    <p>Doğrusunu söylemek gerekirse en az bir ay, hele hele koca bir talenti harcamadan önce bir yıl daha pratik yapmak isterdim. Ama zamanım kalmamıştı. Dönem bitmek üzereydi. Devi’ye olan borcumu ve yeni dönemin harç ücretini ödemek için paraya ihtiyacım vardı. Daha fazla bekleyemezdim.</p>

    <p>“Emin misin?” diye sordu Sim. “Sahneye çıkanların çok yetenekli olduklarını duydum. Bu dönemin başlarında yaşlı bir adam, kocası savaşa giden bir kadın hakkında şarkı söyledi.”</p>

    <p>“‘Köyün Demircisi,’” dedim.</p>

    <p>“Neyse işte,” diye geçiştirdi Simmon. “Asıl söylemeye çalıştığım çok iyi çaldığıydı. Onu dinlerken güldüm, ağladım, yüreğim sızladı.” Bana kaygılı bir bakış attı. “Yine de mızıka kazanamadı.”</p>

    <p>Kendi kaygımı bir tebessümle gizledim. “Daha beni çalarken hiç dinlemedin, öyle değil mi?”</p>

    <p>“Dinlemediğimi biliyorsun,” diye çıkıştı.</p>

    <p>Gülümsedim. Yeteneğim körelmişken Wilem ile Simmon’a şarkı çalmayı reddetmiştim. Onların fikirleri benim için Eolian’daki dinleyicilerinki kadar önemliydi.</p>

    <p>“Eh, öyleyse bu Matem’de eline fırsat geçecek,” diye takıldım. “Gelecek misin?”</p>

    <p>Simmon kafa salladı. “Wilem de geliyor. Tabii deprem olmaz veya gökten kan yağmazsa.”</p>

    <p>Batan güneşe bir göz attım. “Gitmeliyim,” deyip ayağa kalktım. “Eskisi gibi olabilmek için daha kırk fırın ekmek yemem lazım.”</p>

    <p>Sim arkamdan el sallarken Yemekhaneye yollandım. Orada kaşığımı bezelyelerime daldıracak ve gri renkli, yassı, sert bir etten bir parça koparacak kadar kaldım. Küçük ekmeğimi yanıma alıp masadan kalkarken yakınlardaki öğrencilerin şaşkın bakışlarına maruz kaldım.</p>

    <p>Koğuş’a gidip yatağımın ayakucundaki sandıktan lavtamı çıkardım ve Fakülte’ye doğru yola koyuldum. Sim’in bahsettiği dedikodular sebebiyle çatıya bu sefer daha farklı bir yoldan, kuytu bir pasaja inen bir dizi atık su borusunu kullanarak çıktım. Olabildiğince az dikkat çekmek istiyordum.</p>

    <p>Elma ağacının bulunduğu tenha avluya vardığım sırada hava tamamen kararmıştı. Binanın tüm pencereleri de karanlık olduğundan, damdan aşağı bakarken gölgelerden başka hiçbir şey görmedim.</p>

    <p>“Auri,” diye seslendim. “Orada mısın?”</p>

    <p>“Geç kaldın,” diye alıngan bir cevap yükseldi.</p>

    <p>“Özür dilerim,” dedim. “Yukarı gelmek ister misin?”</p>

    <p>Kısa bir duraksama yaşandı. “Hayır. Sen aşağı gel.”</p>

    <p>“Bu gece fazla ay ışığı yok,” dedim en cesaret verici ses tonumla. “Yukarı çıkmak istemediğinden emin misin?”</p>

    <p>Aşağıdaki çalıların hışırdadığını duydum, sonra da Auri’nin bir sincap gibi ağaca tırmanmasını seyrettim. Kız çatı kenarı boyunca koşup benden birkaç metre ötede durdu.</p>

    <p>En iyi tahminlerime göre Auri benden birkaç yaş büyüktü ama kesinlikle yirmiden fazla değildi. Hep kollarını ve bacaklarını çıplak bırakan yırtık pırtık kıyafetler giyerdi. Benden neredeyse otuz santim daha kısaydı ve epey cılızdı. Bu durum yalnızca ufak tefek bir cüsseye sahip olmasından kaynaklanmıyordu. Auri’nin avurtları çöküktü ve çıplak kolları çıta gibi incecikti. Uzun saçı o kadar ince telliydi ki koşarken peşinden bir bulut gibi uçuşuyordu.</p>

    <p>Onu saklandığı yerden çıkarmam uzun sürmüştü. Ne zamandır pratik yaparken birinin beni avludan dinlediğinden kuşkulanıyordum, ama onu fark etmeden önce yaklaşık iki dönü geçmesi gerekmişti. Kıtlıktan çıkmışa benzediğini görünce, Yemekhane’den aşırabildiklerimi götürüp onun için avluya bırakmaya başlamıştım. Buna rağmen lavta çalışmalarımı sürdürürken çatıda yanıma gelmesi için bir dönü daha geçmesi gerekmişti.</p>

    <p>Son birkaç gündür benimle konuşmaya bile başlamıştı. Onun somurtkan ve kuşkucu biri olacağını sanmıştım, ama gerçek hiç de öyle değildi. Coşkulu ve şen şakraktı. Onu her gördüğümde aklıma Tarbean’daki halim gelse bile aramızda fazla bir benzerlik yoktu. Auri tertemiz ve neşe doluydu.</p>

    <p>Açık havadan, parlak ışıklardan ve insanlardan hoşlanmazdı. Dellenip Barınak’a kapatılmadan önce kaçarak hocaların elinden kurtulmuş bir öğrenci olduğunu tahmin ediyordum. Hâlâ utangaç ve ürkek davrandığı için hakkında fazla bir şey öğrenememiştim. Ona adını sorduğumda hemen kaçıp gitmiş ve günlerce geri dönmemişti.</p>

    <p>Bu yüzden ona bir ad vermiştim: Auri. Lakin kalbimde onu mini minnacık bir peri kızı olarak görüyordum.</p>

    <p>Auri birkaç adım yaklaştı, durup bekledi, sonra ileri atıldı. Bunu birkaç kez tekrarladı, ta ki tam önüme gelene dek. Hareketsiz dururken saçları bir hale gibi başının etrafına yayıldı. Ellerini çenesinin altına kadar kaldırdı. Uzanıp gömleğimin kolunu çekiştirdi, sonra elini geri çekti. “Bana ne getirdin?” diye heyecanla sordu.</p>

    <p>Gülümsedim. “<em>Sen</em> bana ne getirdin?” diye ona hafiften takıldım.</p>

    <p>Tebessüm ederek elini uzattı. Ay ışığı altında avucunda bir şey parlıyordu. “Bir anahtar,” dedi gururla, onu elime tutuşturarak.</p>

    <p>Anahtarı aldım. Huzur verici bir ağırlığı vardı. “Çok güzelmiş,” dedim. “Nereyi açıyor?”</p>

    <p>“Gökteki ayı,” dedi ciddi bir yüz ifadesiyle.</p>

    <p>“Öyleyse epey işime yarayacak demektir,” dedim, anahtarı evirip çevirerek.</p>

    <p>“Ben de öyle düşünmüştüm,” karşılığını verdi. “Böylece ayda bir kapı bulursan onu açabilirsin.” Çatıya bağdaş kurup oturdu ve bana sırıtarak baktı. “Tabii öyle pervasız bir davranışı teşvik etmiyorum.”</p>

    <p>Ben de bağdaş kurdum ve lavta kutumu açtım. “Sana biraz ekmek getirdim,” deyip beze sarılı kahverengi arpa ekmeğini ona verdim. “Ve bir şişe de su.”</p>

    <p>“Bunlar çok güzelmiş,” dedi kibarca. Şişe onun ufacık ellerinde kocaman duruyordu. “Suda ne var?” diye sorarken şişenin tıpasını çıkardı ve bir gözünü kapatarak içine baktı.</p>

    <p>“Çiçekler,” dedim. “Ve ayın bu gece gökyüzünde olmayan parçası. Onu da içine koydum.”</p>

    <p>Başını kaldırdı. “Ben ayı zaten söyledim,” dedi azıcık sitem ederek.</p>

    <p>“Öyleyse sadece çiçekler. Ve bir yusufçuğun sırtından aldığım parıltı. Aslında parıltıyı aydan alacaktım, ama bula bula mavi bir yusufçuğun parıltısını bulabildim.”</p>

    <p>Şişeyi eğdirip bir yudum su içti. “Enfes,” derken yüzüne düşen birkaç tel saçı geriye itti.</p>

    <p>Auri bezi yere açıp karnını doyurmaya koyuldu. Ekmekten ufak ufak parçalar kopartıp onları nazikçe çiğniyor, her nasılsa bir kral sofrasındaymış gibi görünmeyi beceriyordu.</p>

    <p>“Beyaz ekmekten hoşlanırım,” dedi lokmaları arasında.</p>

    <p>“Ben de,” diyerek oturur konuma geçtim. “Tabii bulabilirsem.”</p>

    <p>Kafa sallayarak yıldızlı gökyüzüne ve hilal biçimindeki aya baktı. “Havanın bulutlu olmasından da hoşlanırım. Ama bu da fena değil. İnsana keyif veriyor. Tıpkı Şeyaltı gibi.”</p>

    <p>“Şeyaltı mı?” diye sordum. Auri nadiren bu kadar konuşkan davranıyordu.</p>

    <p>“Ben Şeyaltı’nda yaşıyorum,” dedi rahat bir tavırla. “Her yere uzanır.”</p>

    <p>“Şeyaltı’nı seviyor musun”</p>

    <p>Auri’nin gözleri parladı. “Tanrı aşkına, hem de nasıl. Şeyaltı harikadır. Orada sonsuza dek bakabilirsin.” Başını bana doğru çevirdi. “Sana bir haberim var,” dedi sataşırcasına.</p>

    <p>“Neymiş o?” diye sordum.</p>

    <p>Bir lokma daha ısırdı ve konuşmadan önce lokmasını yutmayı bekledi. “Dün gece dışarı çıktım.” Muzipçe gülümsedi. “Şeylerin tepesine.”</p>

    <p>“Sahi mi?” dedim şaşkınlığımı saklamakla uğraşmaksızın. “Hoşuna gitti mi?”</p>

    <p>“Hem de çok. Sonra biraz gezindim,” dedi yaptığından memnuniyet duyduğunu belli ederek. “Elodin’i gördüm.”</p>

    <p>“Elodin Hoca’yı mı?” diye sordum. Kafa salladı. “O da şeylerin tepesinde miydi?”</p>

    <p>Ağzındakini çiğnerken kafasını tekrar salladı.</p>

    <p>“Peki o seni gördü mü?”</p>

    <p>Yeniden yükselen kıkırdamaları onu bir anda on sekiz yerine sekiz yaşındaymış gibi gösterdi. “Beni hiç kimse görmez. Hem zaten Elodin rüzgârı dinlemekle meşguldü.” Ellerini boru gibi yapıp ağzına götürdü ve rüzgârın uluması gibi bir ses çıkardı. “Dün gece dinlemesi güzel bir rüzgâr vardı,” diye sır verircesine ekledi.</p>

    <p>Ben duyduklarımdan bir anlam çıkarmaya çalışırken Auri ekmeğini bitirdi ve heyecanla el çırptı. “Çal artık!” dedi soluk soluğa. “Çal! Çal! Çal!”</p>

    <p>Sırıtarak lavtamı kutusundan çıkardım. Auri’den daha coşkulu bir seyirci bulamazdım.</p>
  </div>
</body>
</html>
