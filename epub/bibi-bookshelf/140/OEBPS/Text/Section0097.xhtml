<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Seksen Yedinci Bölüm</h1>

    <h2 class="baslik_2 sigil_not_in_toc">Cüretkârlık</h2>

    <p>“Herif düpedüz zırdeli,” dedim Simmon ile Wilem’e, o öğleden sonra Anker’ın Yeri’nde.</p>

    <p>“O bir hoca,” diye temkinli bir karşılık verdi Sim. “Hem de sponsorun. Ve bize anlattıklarına bakılırsa okuldan atılmamanı sağlamış.”</p>

    <p>“Zeki olmadığını söylemiyorum. Onu açıklayamayacağım şeyler yaparken gördüm. Ama tüm bunlar kaçığın teki olduğu gerçeğini değiştirmiyor. İsimlerden, sözcüklerden ve güçten bahsedip durdu. İlk başta kulağa hoş geliyor, ama dediklerinin hiçbir anlamı yok.”</p>

    <p>“Yakınmayı bırak,” dedi Simmon. “Sponsorun kafadan çatlak bile olsa ikimizden de önce Re’larlığa yükseldin. Ayrıca Ambrose’un kolunu kırarak yirmi talent kazandın. O da yetmedi, yaptıkların yanına kâr kaldı. Keşke senin yarın kadar şanslı olabilseydim.”</p>

    <p>“Yanıma kâr kaldığı falan yok,” dedim. “Kırbaçlanacağım.”</p>

    <p>“Ne?” dedi Sim. “Cezanın ertelendiğini sanıyordum.”</p>

    <p>“Atılmamı ertelediler,” dedim. “Kırbaçlanmamı değil.”</p>

    <p>Simmon’un ağzı bir karış açık kaldı. “Tanrım, neden?”</p>

    <p>“Kasıtlı zarar verdiği için,” dedi Wilem alçak bir sesle. “Bir öğrenci kasıtlı zarar verme suçu işlediyse yaptığının yanına kâr kalmasına göz yumamazlar.”</p>

    <p>“Elodin de öyle dedi.” Bir yudum içki içtim. Sonra bir yudum daha.</p>

    <p>“Umurumda değil,” dedi Simmon hararetle. “Bu çok barbarca.” Son sözcüğü vurgulamak için yumruğunu masaya vurdu ve bardağını devirerek masanın üstünde siyah bir kuyruklu birikintisinin oluşmasına yol açtı. “Kahretsin.” Hemen ayağa kalkıp içkinin yere dökülmesini elleriyle engellemeye çalıştı.</p>

    <p>Onun bu haline gözlerimden yaş gelene ve karnıma ağrılar girene kadar güldüm. Nihayet kendimi toparlayabildiğimde üstümden büyük bir ağırlık kalkmış gibiydi. “Seni çok seviyorum, Sim,” dedim içtenlikle. “Bazen tanıdığım tek dürüst insan senmişsin gibi geliyor.”</p>

    <p>Beni baştan aşağı süzdü. “Sen iyice kafayı bulmuşsun.”</p>

    <p>“Hayır, doğru söylüyorum. Çok iyi birisin. Benim olup olabileceğimden çok daha iyi.” Kendisiyle kafa bulup bulmadığıma karar veremediğini belirten bir bakış attı. Islak bezlerle çıkagelen bir garson kız masayı sildi ve bazı sert yorumlarda bulundu. Sim hepimizin adına utanmış gözükecek kadar kibardı.</p>

    <p class="paragraf">Üniversite’ye vardığım sırada hava tamamen kararmıştı. Dosdoğru Fakülte’nin damına çıktım.</p>

    <p>Bulutsuz gökyüzüne rağmen Auri’yi çatıda beni beklerken bulunca şaşırdım. Çıplak ayaklarını boşlukta sallayarak alçak bir tuğla bacanın üstünde oturuyordu. Saçları minicik suretinin etrafında tül gibi uçuşuyordu.</p>

    <p>Yaklaştığım zaman oturduğu yerden atladı ve reveransı andıran bir hareketle yana doğru yarım bir adım attı. “İyi akşamlar, Kvothe.”</p>

    <p>“İyi akşamlar, Auri,” dedim. “Nasılsın?”</p>

    <p>“Harikayım,” dedi açıkça, “ve gece de harika.” Ellerini arkasında tutarak ağırlığını bir ayağından ötekine aktardı.</p>

    <p>“Bu gece bana ne getirdin?” diye sordum.</p>

    <p>O ışıltılı gülüşüyle gülümsedi. “<em>Sen</em> bana ne getirdin?”</p>

    <p>Pelerinimin altından ince bir şişe çıkardım. “Biraz ballı şarap.”</p>

    <p>Auri şişeyi iki eliyle birden tuttu. “Vay canına, ne müthiş bir hediye.” Şişenin içine merakla baktı. “Çakırkeyif arıları bir düşün.” Tıpayı çıkartıp kokladı. “İçinde ne var?”</p>

    <p>“Gün ışığı,” dedim. “Ayrıca bir tebessüm ve bir de soru.”</p>

    <p>Şişenin ağzını kulağına dayayıp bana sırıttı.</p>

    <p>“Soru şişenin dibinde,” dedim.</p>

    <p>“Ağır bir soru,” dedi, sonra elini uzattı. “Ben de sana bir yüzük getirdim.”</p>

    <p>Yüzük sıcak, pürüzsüz bir tahtadan yapılmıştı. “Ne işe yarar?” diye sordum.</p>

    <p>“Sır saklar,” cevabını verdi.</p>

    <p>Yüzüğü kulağıma dayadım.</p>

    <p>Auri başını ciddiyetle iki yana sallarken saçları uçuştu. “Onları söylemez, saklar.” Bana yaklaştı ve yüzüğü alıp parmağıma geçirdi. “Bir sır yeter de artar bile,” diye beni nazikçe payladı. “Daha fazlası açgözlülük olur.”</p>

    <p>“Tam uydu,” dedim biraz şaşırarak.</p>

    <p>“Ne de olsa bunlar senin sırların,” dedi küçük bir çocuğa açıklama yapar gibi. “Tam uymayıp da ne olacaktı?”</p>

    <p>Auri saçlarını geriye attı ve yana doğru yarım bir adım atarak tekrar o tuhaf hareketi yaptı. Reverans yapar ya da dans eder gibi bir hali vardı. “Bu akşam yemekte bana katılıp katılmayacağını merak ediyordum, Kvothe,” dedi ciddi bir yüz ifadesiyle. “Yanımda elma ve yumurta var. Ayrıca nefis bir ballı şarap da ikram edebilirim.”</p>

    <p>“Seninle karşılıklı yemek yemekten onur duyarım, Auri,” dedim resmi bir dille. “Ben de peynir ekmek getirmiştim.”</p>

    <p>Auri çabucak avluya indi ve birkaç dakika sonra benim için aldığı narin bir porselen çay fincanıyla geri geldi. İkimize de ballı şarap koydu. Kendi içkisini yüksükten daha büyük olmayan gümüş bir dilenci kupasından aldığı minicik yudumlarla içti.</p>

    <p>Çatıya oturup yemeye başladık. Yanımda büyük bir somun arpa ekmeği ile kama şeklinde sert, beyaz Dalonir peyniri getirmiştim. Auri’deyse olgun elmalar ve her nasılsa katı olacak denli kaynattığı yarım düzine kahverengi benekli yumurta vardı. Onları pelerinimin bir cebinden çıkardığım tuzla beraber yedik.</p>

    <p>Yemeğin büyük bölümünü sessizlik içinde geçirerek aramızdaki ahbaplığın tadını çıkardık. Auri bağdaş kurmuş ve saçları her yöne dağılmış bir halde dimdik oturuyordu. Zarafeti her zaman olduğu gibi damdaki bu eğreti atıştırmayı bile bir soylunun mâlikanesinde verilmiş resmi bir yemek davetine çeviriyordu.</p>

    <p>“Rüzgâr son zamanlarda mazgallardan ve tünellerden Şeyaltı’na yapraklar getiriyor,” dedi Auri yemeğin sonuna doğru, bir sohbet havası içinde. “Bunlar da gelip Aşağısı’na konuyor. Orası hışırtılar içinde.”</p>

    <p>“Demek öyle?”</p>

    <p>Kafa salladı. “Oraya bir de anne baykuş taşındı. Yuvasını Gri On İki’nin tam ortasına kurdu. Pek cüretkâr.”</p>

    <p>“Herhalde bu sık sık olan bir şey değil?”</p>

    <p>Kafa salladı. “Kesinlikle. Baykuşlar bilgedirler. Dikkatli ve sabırlıdırlar. Bilgelik cüretkârlığı bastırır.” Kulpunu baş ve işaret parmaklarının arasında nazikçe tuttuğu bardağından bir yudum içti. “Zaten bu yüzden baykuşlardan kahraman olmaz.”</p>

    <p>Bilgelik cüretkârlığı bastırır. Trebon’daki maceramdan sonra bu söze katılmadan edemedim. “Öyleyse bu baykuş maceraperest ve kâşif ruhlu mu oluyor?”</p>

    <p>“Oh, evet,” dedi Auri, faltaşı gibi açılan gözlerle. “Hiç korkusu yok. Suratı hınzır bir aya benziyor.”</p>

    <p>Minik gümüş bardağını ballı şarapla doldurdu ve şişeyi ters çevirip dibinde kalanı benim çay fincanıma döktü. Şişe boşaldıktan sonra dudaklarını büzdü ve şişenin ağzına iki kez sertçe üfleyerek baykuş ötüşü gibi bir ses çıkardı. “Sorum nerede?” diye bilmek istedi.</p>

    <p>Ricamı nasıl dile getireceğimden emin olamayarak tereddüt ettim. “Auri, diyordum ki acaba bana Şeyaltı’nı gösterir misin?”</p>

    <p>Auri ansızın utangaç bir tavır takınarak gözlerini kaçırdı. “Kvothe, senin bir beyefendi olduğunu sanıyordum,” diyerek yırtık pırtık eteğini aşağı doğru çekiştirdi. “Bir kızdan şeyinin altını göstermesi hiç istenir mi?” Saçlarıyla yüzünü gizleyerek boynunu büktü.</p>

    <p>Bir an için nefesimi tuttum ve onu tekrar yeraltına kaçırmamak için ne söylemem gerektiğini dikkatle düşündüm. Ben düşünürken Auri saç perdesinin ardından bana bir göz attı.</p>

    <p>“Auri,” dedim yavaşça, “benimle kafa mı buluyorsun?”</p>

    <p>Başını kaldırıp sırıttı. “Evet,” dedi gururla. “Ne harika, öyle değil mi?”</p>

    <p class="paragraf">Auri beni ıssız avludaki ağır metal mazgaldan geçirip Şeyaltı’na doğru götürdü. Yolu aydınlatmak için el lambamı çıkardım. Auri’nin de kendi ışık kaynağı vardı avuçlarının arasında tuttuğu ve yumuşak, mavi yeşil bir ışık saçan bir şey. Ne tuttuğunu merak etsem de onu aynı anda birden fazla sırrını açıklamaya zorlamak istemedim.</p>

    <p>Şeyaltı ilk başta tam da beklediğim gibiydi: tüneller ve borular. Borular lağım, su, buhar ve havagazı için kullanılıyordu. Bazıları dökme demirden yapılmıştı ve yetişkin bir adamın içinde emekleyebileceği kadar genişti. Diğerleriyse parlak pirinçten yapılmıştı ve başparmaktan daha kalın değildi. Ayrıca tuhaf açılarla ayrılan ve birleşen koca bir taş tünel ağı da mevcuttu. Bulunduğumuz yer inşa edilirken bir mantık gözetilmişse bile ben bunu çözemedim.</p>

    <p>Auri taze bir annenin gururu ve küçük bir kızın heyecanıyla bana çevreyi bir çırpıda gezdirdi. Hevesi bulaşıcıydı ve kısa süre içinde tünelleri keşfetmeye yönelik asıl sebeplerimi unutarak kendimi o anın coşkusuna kaptırdım. Hiçbir şey kendi arka bahçenizdeki bir sır kadar gizemli değildir.</p>

    <p>Dökme demirden yapılmış üç spiral merdivenden inerek Gri On İki’ye vardık. Bir kanyonun dibinde duruyor gibiydik. Başımı kaldırınca çok yukarılardaki drenaj mazgallarından sızan soluk ay ışığını görebiliyordum. Anne baykuş ortalarda yoksa da Auri bana onun yuvasını gösterdi.</p>

    <p>Biz aşağılara indikçe ortam giderek daha tuhaf bir hale büründü. Yuvarlak boşaltma boruları kaybolarak yerlerini dikdörtgen koridorlar ve moloz kaplı merdivenler aldı. Paslı menteşelerden çürümüş kapılar sarkıyordu. Yarı yarıya çökmüş odaların içleri küflü masalarla ve sandalyelerle doluydu. Hatta odalardan biri sonradan tuğlalarla örülmüş pencerelere sahipti, üstelik de tahminlerime göre yerin en az yirmi metre altında olmamıza rağmen.</p>

    <p>Daha da derinde Dipiçi’ne, yani katedral benzeri bir salona vardık. Bulunduğumuz yer o kadar büyüktü ki ne Auri’nin mavi, ne de benim kırmızı ışıklarımız tavana kadar erişebiliyordu. Etrafımız kocaman kadim makinelerle doluydu. Bazıları parçalar halindeydi: insandan daha yüksek olan kırık dişliler, zaman içinde iyice eskimiş deri kayışlar, ağaçları andıracak kadar büyümüş beyaz renkli mantarların bir uzantısı gibi görünen dev tahta kirişler.</p>

    <p>Diğer makinelerse tek parça halinde olmalarına rağmen asırlardır bakım görmedikleri için harap vaziyetteydiler. Çiftçi kulübesi kadar büyük bir demir bloka yaklaştım ve yemek tabağı iriliğinde tek parçalık bir pas pulu kopardım. Onun altında da pastan başka bir şey yoktu. Yakınlarda yosun gibi gözükecek kadar kalınlaşmış bakır pasıyla kaplı üç dev sütun vardı. Paslanmıştan ziyade erimiş gibi gözüken dev makinelerin çoğunu tanımlamak mümkün değildi. Fakat salonun orta yerinde, dev bir yarık gibi uzanan kuru bir kanalın içinde tanıdık bir şeye rastladım. Üç katlı bir bina büyüklüğündeki makine kocaman bir su çarkını andırıyordu.</p>

    <p>Makinelerin ne işe yaradıklarına dair hemen hemen hiçbir fikrim yoktu. Asırlardır yerin bu kadar altında niçin beklediklerini tahmin edemiyordum bile. Görünürde...</p>
  </div>
</body>
</html>
