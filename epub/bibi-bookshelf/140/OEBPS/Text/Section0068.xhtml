<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Elli Sekizinci Bölüm</h1>

    <h2 class="baslik_2 sigil_not_in_toc">İsimler ve Başlangıçlar</h2>

    <p>Gözlerimizin buluştuğunu ve yanına usulca sokulduğumu söylemek güzel olurdu. Peri masallarında Beyaz Atlı Prens’in yaptığı gibi hafifçe gülümsediğimi ve kafiyeli beyitler kullanarak hoş sözler sarf ettiğimi söylemek de.</p>

    <p>Maalesef gerçek hayat nadiren bu kadar planlıdır. Onu görünce öylece kalakaldım. Karşımdaki Denna, yani uzun zaman önce Roent’in kervanında tanıştığım genç kadındı.</p>

    <p>Aradan sadece yarım sene geçmişti. Bir öykü dinlerken bu size pek de uzun gelmeyebilir, ama yarım sene yaşamak için uzun bir zamandır, hele bir de gençseniz. Ve o zamanlar ikimiz de genceciktik.</p>

    <p>Denna’yı merdivenin son basamağını çıkıp Eolian’ın üçüncü katına adım attığı sırada görmüştüm. Gözleri hüzünlü, yüz ifadesi kederli denebilecek kadar dalgındı. Bakışlarını yerden kaldırmadan, beni görmeden döndü ve benden tarafa yürümeye başladı.</p>

    <p>Aradan geçen aylar onu değiştirmişti. Eskiden hoşken artık büsbütün güzeldi. Belki de sebep tanıştığımız zamanki gibi bir yolculuk kıyafeti değil uzun bir elbise giyiyor olmasıydı. Fakat onun Denna olduğuna hiç şüphe yoktu. Parmağındaki yüzüğü, yani soluk mavi taşlı gümüş halkayı bile tanıdım.</p>

    <p>Yollarımız ayrıldıktan sonra kalbimin gizli bir köşesinde Denna’yla ilgili hoş ve budalaca düşler saklamıştım. Anilin’e gidip onu bulmayı, onunla şans eseri yine yollarda karşılaşmayı, onun gelip Üniversite’de beni bulmasını düşlemiştim. Fakat derinde bir yerde bunların çocukça hayallerden fazlası olmadığını biliyordum. Gerçeğin farkındaydım: Onu bir daha asla göremeyecektim.</p>

    <p>Ama işte karşımdaydı ve tamamıyla hazırlıksız yakalanmıştım. Beni, onca zaman önce sadece birkaç günlüğüne tanıdığı o utangaç oğlanı hatırlayacak mıydı?</p>

    <p>Aramızda sadece dört beş metre kalmışken Denna başını kaldırıp beni gördü. İçinde bir mum yanmış ve onun ışığıyla parlamaya başlamış gibi yüzü aydınlanıverdi. Aramızdaki mesafeyi sekerek atılan heyecanlı adımlarıyla bir çırpıda kapattı.</p>

    <p>Bir anlığına kollarıma atılacakmış gibi gözüktü, fakat son anda kendine hâkim olup etrafımızdaki insanlara bir göz gezdirdi. O yarım adımlık arada neşe dolu koşusunu kol mesafesinden yapılan ağırbaşlı bir selamlamaya çevirdi. Bunu zarafetle başardı da, ama yine de ani duruşu yüzünden bana çarpmamak için elini uzatıp göğsümden destek alması gerekti.</p>

    <p>O zaman bana gülümsedi. Tebessümü taç yapraklarını açan bir çiçek gibi sıcak, hoş ve utangaçtı. Dostane, dürüst ve biraz mahcuptu da. Bana gülümserken hislerim...</p>

    <p>Açıkçası hislerimi nasıl anlatabilirim bilmiyorum. Yalan söylemek çok daha kolay olur. Yüz farklı hikâyeden alıntı yapıp size o kadar tanıdık bir yalan söylerim ki bir lokmada yutarsınız. Dizlerimin bağının çözüldüğünü, kalbimin sıkıştığını anlatabilirim. Fakat bunlar gerçek olmaz. Kalbim ne sıkıştı, ne de göğsümden kaçıp gidecekmiş gibi atmaya başladı. Öyle şeyler masallarda olur. Budalalıktır bunlar. Mübalağadır. Palavradır. Ama yine de...</p>

    <p>Kışın ilk günlerinde, mevsimin ilk karı yağdıktan sonra dışarı çıkın. Üzeri ince bir buz tabakasıyla kaplı bir gölet bulun. Buz tabakası henüz yeni ve cam kadar berrak olsun. Kıyıya yakınken buz ağırlığınızı rahatça taşıyacaktır. Biraz açılın. Biraz daha. Sonunda buzun ağırlığınızı ucu ucuna taşıdığı bir noktaya varacaksınız. İşte orada kendinizi benim hissettiğim gibi hissedersiniz. Buz ayaklarınızın altında çatırdamaya başlar. Aşağı baktığınızda beyaz çatlakların karmakarışık bir örümcek ağı gibi her yöne doğru yayıldığını görürsünüz. En ufak bir ses yoktur, ama ani ve sert titreşimleri tabanlarınızda duyabilirsiniz.</p>

    <p>İşte Denna gülümseyince bana da öyle oldu. Ayaklarımın altımda dağılmak üzere olan kırılgan bir buz tabakasında duruyormuş gibi hissettiğimi kastetmiyorum. Hayır. Buzun ta kendisi gibiydim. Çatırdıyor, Denna’nın bana dokunduğu yerden etrafa çatlaklar yayıyordum. Yerimde kalmamın tek sebebi beni oluşturan bin parçanın birbirine bağlı olmasıydı. En ufak bir hareketimde darmadağın olacağımdan korkuyordum.</p>

    <p>Belki de tebessümünün beni taşa çevirdiğini söylemeliyim. Bu ifade her ne kadar bir masal kitabından alınmışa benziyorsa da gerçeğe çok yakındı.</p>

    <p>Konuşmakta oldum olası zorlanmadım. Tam tersine; aklımdan geçenleri genellikle kolayca ifade edebilirim ve bu yüzden başım sık sık belaya girer. Fakat orada, Denna’nın önünde tek kelime dahi edemedim. Canım pahasına bile olsa aklı başında bir şey söyleyemezdim.</p>

    <p>Annemin beynime kazıdığı görgü kurallarını hiç düşünmeden uygulamaya koydum. Denna’nın havadaki elini sanki kasten uzatılmış gibi yumuşacık tuttum. Sonra yarım adım geri çekildim ve belimi doksan derecenin dörtte üçü kadar eğerek saygılı bir selam verdim. Aynı anda boştaki elim pelerinimin kenarını kavrayıp arkama attı. Verdiğim selam hürmetkâr olmasına rağmen saçmalık derecesinde resmi değildi ve bulunduğumuz yer için münasipti.</p>

    <p>Peki ya sonra? Bayanların eline bir öpücük kondurmak geleneksel bir davranıştı, peki nasıl bir öpücük uygundu? Atur’da başınızı ele değdirmekle yetinirdiniz. Evvelden sohbet ettiğim faizcinin kızı gibi Cealdimli hanımlar parmak eklemlerine dudaklarınızı sürtmenizi ve öpmüş gibi bir ses çıkarmanızı beklerlerdi. Modeg’de ise dudaklarınızı kendi başparmağınızın arkasına bastırırdınız.</p>

    <p>Fakat biz Birleşik Eyaletler’deydik ve Denna’nın aksanı yabancı değildi. Öyleyse normal bir öpücük gerekiyordu. Hızlı bir nefes alıp verene kadar geçen bir süre boyunca dudaklarımı elinin tersine nazikçe değdirdim. Sıcacık teni belli belirsiz bir funda kokusuna sahipti.</p>

    <p>“Hizmetinizdeyim, hanımefendi,” dedim, doğrulup elini bırakarak. Hayatımda ilk defa böyle geleneksel bir selamın asıl amacını anlıyordum. Söyleyecek hiçbir şey bulamadığınız zaman size uygulayabileceğiniz senaryo temin ediyordu.</p>

    <p>“Hanımefendi mi?” diye şaşkın bir sesle tekrarladı Denna. “Pekâlâ, madem öyle istiyorsun.” Bir eliyle elbisesini tuttu ve dizlerini kırarak kısa bir reverans yaptı. Her nasılsa aynı anda hem zarif, hem alaycı, hem de muzip görünmeyi becerdi. “Al sana hanımefendi.” Sesini duyunca şüphelerim doğrulandı. Aloine’im oydu.</p>

    <p>“Üçüncü katta yalnız başına ne yapıyorsun?” diye sordu. Hilal şeklindeki balkona bakındı. “<em>Yalnız</em> başına mısın?”</p>

    <p>“Yalnızdım,” dedim. Sonra söyleyecek başka bir şey bulamayınca hafızamda tazeliğini koruyan şarkıdan bir alıntı yaptım. “‘Aloine yanı başımda duruyor, hiç beklenmedik bir zamanda.’”</p>

    <p>Gururu okşanan Denna bu sözlere gülümsedi. “Beklenmedik bir zaman da ne demek oluyor?” diye sordu.</p>

    <p>“Çoktan çekip gittiğine kendimi inandırmıştım.”</p>

    <p>“Gidecektim de,” dedi Denna nazlanarak. “İki saat Savien’imin gelmesini bekledim.” Trajik bir tavırla iç geçirerek başını çevirdi ve bir azize heykeli gibi poz verdi. “Nihayet hikâyeyi boş verdim ve içim hüsranla dolu olarak bulma işini Aloine yapsın dedim.” Muzipçe gülümsedi.</p>

    <p>“‘Demek iki karanlık gemi gibiymişiz...’” diye alıntı yaptım.</p>

    <p>“...‘yakın geçen ama birbirini görmeyen.’” diye bitirdi Denna.</p>

    <p><em>“Felward’in Sonu,”</em> dedim, saygıdan ziyade hayranlıkla. “O oyunu çoğu kimse bilmez.”</p>

    <p>“Ben çoğu kimse değilim,” dedi Denna.</p>

    <p>“Bunu bir daha unutmayacağım,” deyip abartılı bir hürmetle önünde eğildim. O da dalga geçercesine güldü. Gülüşüne aldırış etmeden daha ciddi bir sesle sözlerimi sürdürdüm. “Bu akşam bana yardım ettiğin için ne kadar teşekkür etsem azdır.”</p>

    <p>“Demek öyle,” dedi. “Peki <em>en fazla</em> ne kadar teşekkür edebilirsin?”</p>

    <p>Hiç düşünmeden pelerinimin yakasına uzandım ve kabiliyet mızıkamı oradan çıkardım. “İşte bu kadar,” deyip minyatür mızıkayı ona uzattım.</p>

    <p>“Ben...” diyerek tereddüt eden Denna epey şaşırmıştı. “Ciddi olamazsın.”</p>

    <p>“Sen olmasaydın bunu kazanamazdım,” dedim. “Ve bundan başka değerli hiçbir şeyim yok, tabii lavtamı saymazsan.”</p>

    <p>Denna’nın kara gözleri şaka yapıp yapmadığımı anlamak istercesine yüzüme dikkatle baktı. “Mızıkanı bir başkasına verebileceğini sanmıyorum...”</p>

    <p>“Verebilirim,” dedim. “Stanchion onu kaybetmem veya birine vermem halinde bir sonrakini de aynı ilki gibi kazanmam gerektiğini söyledi.” Elini tutup parmaklarını açtım, ardından gümüş mızıkayı avucuna bıraktım. “Bu da mızıkamla istediğimi yapabileceğim anlamına geliyor ve onu sana veriyorum.”</p>

    <p>Denna önce elindeki mızıkaya baktı, sonra da daha önce tam anlamıyla fark edememiş gibi beni uzun uzun süzdü. O bakışlar karşısında kılık kıyafetimin fazlasıyla farkındaydım. Pelerinim eski püsküydü ve en iyi giysilerimle bile hırpani sayılırdım.</p>

    <p>Başını tekrar eğdi ve elini mızıkanın üstüne yavaşça kapadı. Ardından anlaşılmaz bir ifadeyle tekrar bana baktı. “Bence sen harika birisin,” dedi.</p>

    <p>Bir nefes aldım, ama Denna benden önce davrandı. “Fakat,” dedi, “bu kadar teşekkür de çok fazla. Sana ettiğim yardım bu kadarını hak etmiyor. Bunu kabul edersem <em>ben</em> sana borçlu kalırım.” Elimi tutup mızıkayı geri verdi. “Oysa senin bana borçlu kalmanı tercih ederim.” Aniden sırıttı. “Hâlâ bana bir iyilik borçlusun.”</p>

    <p>O sırada salon fark edilir ölçüde sessizleşti. Nerede bulunduğumu unuttuğum için şaşkın gözlerle etrafıma bakındım. Denna bir parmağını dudaklarına götürdü ve tırabzanın üstünden aşağıdaki sahneyi işaret etti. Birlikte kenarda durup oraya baktığımızda ak sakallı yaşlı bir adamın tuhaf biçimli bir enstrüman kutusunu açtığını gördük. Kutudan çıkanı fark edince nefesim kesildi.</p>

    <p>“O şey de ne?” diye sordu Denna.</p>

    <p>“Eski bir saray lavtası,” dedim, hayretimin sesime karışmasını engelleyemeyerek. “Ben de ilk defa görüyorum.”</p>

    <p>“O bir lavta ha?” diye usulca fısıldadı Denna. “Yirmi dörtten fazla tel saydım. Böyle bir şey nasıl çalışabilir ki? Arplarda bile bu kadar tel yok.”</p>

    <p>“Yıllar önce metal teller henüz icat edilmemişken ve uzun sapların nasıl destekleneceği bilinmezken lavtaları böyle yaparlardı. Olağanüstü bir enstrümandır. O kuğu boynun yapımı, üç farklı katedralde kullanılandan daha fazla mühendislik gerektirir.” Yaşlı adamın sakalını kenara çekmesini ve sandalyesine kurulmasını izledim. “Umarım onu sahneye çıkmadan önce akort etmiştir,” diye ekledim. “Yoksa o burgularla uğraşırken bir saat beklememiz gerekecek. Babam eskiden ozanların bir saray lavtasından iki dakikalık müzik çıkarmak için iki gün tel germekle, iki saat de akort yapmakla uğraştıklarını söylerdi.”</p>

    <p>Yaşlı adamın telleri istediği hale getirmesi sadece beş dakika sürdü. Sonra da çalmaya başladı.</p>

    <p>İtiraf etmekten utanıyorum, ama şarkının tek bir notasını bile duymadım. O güne kadar bir saray lavtasını dinlemek bir yana hiç görmemiş olmama rağmen aklım başka bir şeye dikkat edemeyecek kadar Denna’yla meşguldü. Yan yana tırabzana yaslanırken göz ucuyla ona bakıyordum.</p>

    <p>Bana ne adımla hitap etmiş, ne de Roent’in kervanındaki tanışıklığımızdan bahsetmişti. Demek ki beni hatırlamıyordu. Sadece birkaç günlüğüne beraber yol teptiği hırpani bir oğlanı unutmasını normal karşıladım. Tabii aylarca onun hayalini kurduktan sonra bu durumdan incinmedim desem yalan olur. Fakat kendimi budala yerine koymadan o konuyu açamazdım. Yeni bir başlangıç yapıp bu sefer daha hatırda kalıcı olmayı ummak dışında elimden bir şey gelmezdi.</p>

    <p>Ben daha ne olduğunu bile anlamadan şarkı bitiverdi. İhmalimi telafi etmek için var gücümle alkış tuttum.</p>

    <p>“Şarkında aynı nakaratı iki kez tekrarladığını duyunca hata yaptığını sandım,” dedi Denna bana, alkışlar kesildikten sonra. “Bir yabancının sana eşlik etmesini beklediğine inanamadım. Geceleri kamp ateşi dışında böyle bir şeyin yapıldığını hiçbir yerde görmemiştim.”</p>

    <p>Omuz silktim. “Herkes bana en iyi müzisyenlerin burada sahne aldıklarını söyleyip duruyordu.” Elimle salonu gösterdim. “Şarkıyı bilen birinin çıkacağını umdum.”</p>

    <p>Denna bir kaşını kaldırdı. “Aslında şarkıya katılmak gibi bir niyetim yoktu,” dedi. “Bir başkasının çıkmasını bekledim. Kendimi biraz endişeli hissediyordum.”</p>

    <p>Ona şaşkın bir bakış attım. “Niye ki? Harika bir sesin var.”</p>

    <p>Utangaçlıkla tebessüm etti. “Şarkıyı bundan önce sadece iki kez dinlemiştim. Tamamını hatırlayabileceğimden emin değildim.”</p>

    <p>“İki kez mi?”</p>

    <p>Denna kafa salladı. “Üstelik ikinci dinleyişim sadece bir dönü önceydi. Aetnia’da katıldığım bir davette sahne alan bir çift söylemişti.”</p>

    <p>“Ciddi misin?” diye hayret içinde sordum.</p>

    <p>Bir beyaz yalanı yakalanmış gibi başını ileri geri salladı. Koyu saçları yüzüne düşünce onları dalgın bir el hareketiyle yana çekti. “Tamam, çifti yemekten hemen önce şarkıyı prova ederken de dinledim...”</p>

    <p>Duyduklarıma inanmakta zorlanarak başımı iki yana salladım. “Bu olağanüstü bir şey. O şarkının armonisi çok zordur. Hele bir de sözlerini hatırlamak...” Yine başımı iki yana sallayarak ona hayranlık dolu gözlerle baktım. “Harika bir kulağın var.”</p>

    <p>“Bunu söyleyen ilk erkek sen değilsin,” dedi Denna muzipçe. “Ama kulaklarıma bakarak söyleyen ilk sen olabilirsin.” Manalı bir edayla başını eğdi.</p>

    <p>Yüzüm kıpkırmızı kesildiği sırada arkamdan gelen tanıdık bir ses duydum. “İşte buradasın!” Dönüp bakınca Sovoy’u, İleri Düzey Sempati dersindeki uzun boylu, yakışıklı dostumu ve işbirlikçimi gördüm.</p>

    <p>“İşte buradayım,” dedim, beni aramasına şaşırarak. Genç bir kadınla baş başa yaptığım sohbeti bu şekilde bölmesi beni daha da şaşırtmıştı.</p>

    <p>“Hepimiz buradayız.” Sovoy bana gülümseyerek yanımıza geldi ve rahat bir tavırla kolunu Denna’nın beline doladı. Ona bakarak kaşlarını şaka yollu çattı. “Ben şarkıcını bulmak için alt katlarda dört dönerken siz ikiniz burada ne işler çeviriyorsunuz bakayım?”</p>

    <p>“Birbirimize tesadüfen rastladık,” dedi Denna, elini kalçasının hemen üzerinde duran Sovoy’unkinin üzerine koyarak. “Senin başka bir şey için olmasa bile bardağındaki içki için geri döneceğini biliyordum...” Başıyla bir çift şarap kadehi haricinde boş olan yakınlardaki bir masayı işaret etti.</p>

    <p>Birlikte dönüp kol kola masalarına yürüdüler. Denna bana omzu üzerinden baktı ve omuz silkercesine kaşlarını kaldırdı. Bu ifadenin ne anlama geldiğine dair en ufak bir fikrim yoktu.</p>

    <p>Sovoy beni yanlarına çağırdı ve oturabilmem için boştaki bir sandalyeyi masaya çekti. “Sahnedekinin sen olduğuna inanamadım,” dedi bana. “Sesini tanır gibi oldum, ama...” Eliyle Eolian’ın o esnada bulunduğumuz en üst katını işaret etti. “Üçüncü kat genç âşıklar için mahremiyet sağlasa bile sahneyi pek de iyi gördüğü söylenemez. Enstrüman çaldığını bilmiyordum.” Uzun kollarından birini Denna’nın omzuna atıp o baştan çıkarıcı tebessümünü etti.</p>

    <p>“Arada bir çalarım,” diye geçiştirdim.</p>

    <p>“İyi ki bu gece eğlenmemiz için Eolian’ı seçmişim,” dedi Sovoy. “Yoksa sana yankılardan ve cırcırböceklerinden başka eşlik eden olmayacaktı.”</p>

    <p>“Öyleyse sana borçluyum,” dedim, başımla ona saygılı bir selam vererek.</p>

    <p>“Bir dahaki sefere kâğıt oynadığımız zaman Simmon’la eşleş,” dedi. “Böylece o akılsız hergele ikiliden başka bir şeyi yokken ortaya para koyduğunda kaybeden siz olursunuz.”</p>

    <p>“Anlaştık,” dedim. “Her ne kadar istemesem de.” Denna’ya doğru döndüm. “Peki ya sen? Sana daha da büyük bir iyilik borçluyum. Bunu nasıl ödeyebilirim? Dile benden ne dilersen; gücüm dahilindeyse derhal yerine getireceğim.”</p>

    <p>“Gücün dahilindeyse,” diye muzipçe tekrarladı Denna. “Peki Tehlu ve meleklerini ağlatacak kadar güzel şarkı söyleyebilmen dışında neler yapabilirsin?”</p>

    <p>“Sen istedikten sonra,” dedim rahat bir tavırla, “sanırım her şeyi yapabilirim.”</p>

    <p>Bir kahkaha attı.</p>

    <p>“Kadınlara böyle bir şey söylemek çok tehlikelidir,” dedi Sovoy. “Özellikle de bu kadına. Seni dünyanın öteki ucundaki, şarkı söyleyen ağaçtan bir yaprak almaya yollayabilir.”</p>

    <p>Denna sandalyesinde arkasına yaslanarak beni tehlikeli bakışlarla süzdü. “Şarkı söyleyen ağaçtan bir yaprak,” diye sesli düşündü. “Bak bu olabilir işte. Gidip getirir misin?”</p>

    <p>“Getiririm,” dedim ve ciddi olduğumu fark edince şaşırdım.</p>

    <p>Denna bunu düşünürmüş gibi yaptı, sonra başını hınzırca iki yana salladı. “Seni o kadar uzaklara gönderemem. Alacağımı başka bir gün için saklayacağım.”</p>

    <p>İç geçirdim. “Demek sana borçlu kalacağım.”</p>

    <p>“Ah, olamaz!” dedi yüksek sesle. “Savien’imin yüreğine bir yük daha bindi...”</p>

    <p>“Yüreğimin bu kadar ağır olmasının sebebi, adını asla öğrenememekten korkmam. Sana Felurian diyesim geliyor,” dedim. “Tabii öyle yapmam talihsiz sonuçlar doğurabilir.”</p>

    <p>Bana dikkatle baktı. “Felurian mı? Yalancının teki olduğunu düşünmesem bundan hoşlanabilirdim.”</p>

    <p>“Yalancı mı?” dedim sözlerine içerlemişçesine. “Seni görünce aklıma ilk gelen şey, ‘Felurian! Meğer bana yöneltilen övgüler boşmuş. Kaygısızca harcadığım anları geri alabilsem onları daha güzel geçirmeye ve kendimi gün ışığıyla boy ölçüşen ışığında ısıtmaya çalışırdım,’ oldu.”</p>

    <p>Denna gülümsedi. “Sen yalancı <em>ve de</em> hırsızmışsın. Bu sözleri <em>Daeonica</em>’nın üçüncü perdesinden çaldın.”</p>

    <p><em>Daeonica</em>’yı da mı biliyordu? “Suçumu kabul ediyorum,” diye itiraf ettim. “Ama bu, söylediklerimin yalan olduğu anlamına gelmez.”</p>

    <p>Sovoy’a gülümseyip tekrar bana baktı. “Beni övmen iyi hoş ama sana ismimi kazandırmayacak. Sovoy senin Üniversite’de okuduğundan bahsetmişti. Bu da uzak durulması gereken karanlık şeylerle uğraştığın anlamına geliyor. Sana adımı verirsem bana karşı korkunç bir güç elde edersin.” Dudakları ciddiydi, fakat gerek ağzının köşelerinde, gerekse de başının duruşunda bir tebessüm okunuyordu.</p>

    <p>“Çok doğru,” dedim aynı ciddiyetle. “Gel seninle bir anlaşma yapalım. Ben de sana kendi adımı vereyim. Böylece benim kaderim de senin ellerinde olur.”</p>

    <p>“Fırsat bulsan o tatlı dilinle kendi gömleğimi bana satarsın,” dedi Denna. “Sovoy senin adını zaten biliyor. Bana şimdiye kadar söylemediğini farz etsek bile ondan kolayca öğrenebilirim.”</p>

    <p>“Haklı,” dedi Sovoy, varlığını unutmamamıza sevinmiş gözükerek. Denna’nın elini tutup öptü.</p>

    <p>“O sana adımı <em>söyleyebilir,</em>” dedim kayıtsızca. “Ama adımı sana <em>veremez,</em> bunu sadece ben yapabilirim.” Bir elimi masaya dayadım. “Teklifim hâlâ geçerli: ismine karşılık ismim. Kabul ediyor musun? Yoksa seni daima Aloine olarak mı hatırlamam gerekecek?”</p>

    <p>Gözleri parladı. “Pekâlâ,” dedi. “Ama önce ben seninkini bilmek istiyorum.”</p>

    <p>Biraz öne eğilip ona da aynısını yapmasını işaret ettim. Sovoy’un elini bırakıp kulağını bana yaklaştırdı. Büyük bir ciddiyetle adımı kulağına fısıldadım. “Kvothe.” Üzerinde belli belirsiz bir çiçek kokusu vardı. Bunun parfümünden geldiğini tahmin ettim, ama onun altında yer alan ve hafif bir bahar yağmuru sonrasında yeşil çimlerle toprak yolları andıran koku kendisine aitti.</p>

    <p>Denna bunun ardından sandalyesine yaslandı ve bir süreliğine düşüncelere dalmış gibi gözüktü. “Kvothe,” dedi nihayet. “Sana yakışıyor. Kvothe.” Bir sır saklıyormuşçasına gözleri ışıldıyordu. Tadına bakar gibi onu yavaşça tekrarladı, ardından kendi kendine kafa salladı. “Ne anlama geliyor?”</p>

    <p>“Pek çok anlamı var,” dedim çıkarabildiğim en iyi Ulu Taborlin sesimle. “Ama dikkatimi bu kadar kolay dağıtamazsın. Borcumu ödedim ve artık kontrolün altındayım. Sana adınla hitap edebilmem için onu bana verir misin?”</p>

    <p>Gülümseyerek tekrar öne doğru eğildi ve ben de aynısını yaptım. Başımı yana çevirdikten sonra saçlarının yanağıma sürtündüğünü hissettim. “Dianne,” derken sıcacık nefesi kulağıma bir tüy gibi dokundu. “Dianne.”</p>

    <p>İkimiz de aynı anda arkamıza yaslandık. Ağzımdan bir söz çıkmayınca beni teşvik etti. “Eee?”</p>

    <p>“Öğrendim,” diye onu temin ettim. “Artık kendi adım kadar iyi biliyorum.”</p>

    <p>“Söyle öyleyse.”</p>

    <p>“Sonraya saklıyorum,” dedim gülümseyerek. “Bunun gibi armağanlar fütursuzca harcanmamalıdır.”</p>

    <p>Bana dik dik baktı.</p>

    <p>Teslim oldum. “Dianne,” dedim. “Dianne. Senin adın da sana yakışıyor.”</p>

    <p>Uzunca bir süre birbirimizi süzdük. Sonra Sovoy’un bana pek de üstü kapalı olmayan bir bakış attığını fark ettim.</p>

    <p>“Artık aşağıya inmeliyim,” dedim, çabucak sandalyemden kalkarak. “Tanışmam gereken önemli insanlar var.” Kelimeler ağzımı terk eder etmez ne kadar saçma olduklarına hayıflandım, fakat onları geri almamı sağlayacak daha az saçma bir yol bulamadım.</p>

    <p>Sovoy da ayağa kalkıp elimi sıktı; benden bir an önce kurtulmaya can attığı belliydi. “Bu gece iyi iş çıkardın, Kvothe. Sonra görüşürüz.”</p>

    <p>Döndüğümde Denna da ayağa kalkmıştı. Gözlerime bakıp gülümsedi. “Daha sonra ben de seni görmek isterim.” Elini uzattı.</p>

    <p>Ona en iyi tebessümümü sundum. “Ummaktan başka yol yok.” Nükteli bir laf etmek istemiştim, fakat sözcükler ağzımdan çıkar çıkmaz kulağıma bayağı geldi. Kendimi daha da budala yerine koymadan gitmem gerekiyordu. Denna’nın elini hızlıca sıktım. Eli biraz serindi. Yumuşak, narin ve güçlüydü de. Elini öpmedim, çünkü Sovoy dostumdu ve böyle davranışlar dostlar arasında yakışık almazdı.</p>
  </div>
</body>
</html>
