<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmış Sekizinci Bölüm</h1>

    <h2 class="baslik_2 sigil_not_in_toc">Daima Değişen Rüzgâr</h2>

    <p>Ertesi günü yalınayak, pelerinsiz ve de hayatıma dair karamsar düşünceler içinde geçirdim. Vaziyet karşısında kahramanlık hislerim çabucak söndü. Tek bir kıyafete sahiptim ve o da eski püsküydü. Vücudumdaki yanıklar geçici olmasına karşın sürekli acı veriyordu. Ağrı kesici ya da yeni giysiler alacak param yoktu. Tatsız bir parça söğüt kabuğu çiğnerken ben de bir o kadar tatsızdım.</p>

    <p>Fukaralığımın yükü koca bir kaya gibi omuzlarımdaydı. Daha önce kendim ile diğer öğrenciler arasındaki farkı hiç bu kadar açıkça hissetmemiştim. Üniversite’de okuyan herkesin sırtını dayayabileceği bir yer vardı. Sim’in ebeveyn Atur’un soyluları arasındaydı. Wil ise Shald’daki varlıklı bir tüccar ailesinden geliyordu. Başları sıkışırsa soyadlarını kullanarak borç alabilirler ya da eve mektup yazabilirlerdi.</p>

    <p>Öte yandan ben bir çift ayakkabı bile satın alamıyordum ve tek bir gömleğe sahiptim. Tam bir gizemci haline gelene dek Üniversite’ye yıllarca nasıl devam edebilirdim? Arşiv’e erişemeden seviye atlamayı nasıl umabilirdim?</p>

    <p>Öğlene kadar kendi içimi o kadar kararttım ki, öğle yemeği sırasında Sim’e çıkıştım ve yaşlı bir evli çift gibi didiştik. Gözlerini yemeğinden ayırmayan Wilem bize hiç karışmadı. Nihayet bozuk moralimi düzeltmek için beni ertesi akşam nehrin karşısında, <em>Dilek için Üç Peni</em> adlı oyunu görmeye davet ettiler. Aktörlerin sansürlenmiş bir versiyonu değil de Feltemi’nin orijinalini sahneleyeceklerini öğrenince teklifi kabul ettim. Kara mizah, trajedi ve ihanetle dolu bu oyun, mizacımı birebir yansıtıyordu.</p>

    <p>Öğle yemeğinden sonra Kilvin’in ürettiğim ışık yayıcıların yarısını daha şimdiden satmış olduğunu öğrendim. Uzunca bir süreliğine başka mavi ışık yayıcı yapılamayacağından, satışlar yüksek bir ücretten gerçekleşmişti ve benim payıma bir buçuk talentten biraz daha fazlası düşmüştü. Kilvin’in payımdan biraz kesinti yaptığını tahmin ediyordum. Bu durum gururumu incitse de hediye gelen bir atın dişlerini sayacak değildim.</p>

    <p>Yine de moralim düzelmedi. Artık kendime pabuç ve ikinci el bir pelerin alabilirdim. Dönemin geri kalanı boyunca eşek gibi çalışırsam, Devi’ye olan borcumun faizine ve harç ücretime yetecek kadar para biriktirme ihtimalim büyüktü. Fakat bunun düşüncesi bana neşe getirmedi. Yine felaketle aramda bir arpa boyu mesafe vardı.</p>

    <p>Moralim bozuldukça bozuldu ve İleri Düzey Sempati dersini ekerek nehrin karşısındaki Imre’ye gitme kararı aldım. Denna’yı görmek, moralimi biraz olsun düzeltebilecek yegâne şeydi. Üstelik randevumuza niçin yetişemediğimi ona açıklamam gerekiyordu.</p>

    <p>Eolian’a gitmeden önce bir çift kısa çizme satın aldım. Yürümeye son derece uygundular ve önümüzdeki kış ayları boyunca ayaklarımı sıcak tutacaklardı. Bu alışveriş kesemi neredeyse tamamen boşalttı. Ayakkabıcıdan ayrılırken geri kalan paramı surat asarak saydım: üç mangır ve bir metelik. Tarbean sokaklarında yaşarken bile daha çok param vardı.</p>

    <p class="paragraf">“Bugün zamanlaman iyi,” dedi Deoch, ben Eolian’ın kapısına yaklaşırken. “Seni bekleyen biri var.”</p>

    <p>Yüzüme budalaca bir sırıtışın yayıldığını hissettim ve içeri girmeden evvel onun omzunu sıvazladım.</p>

    <p>Fakat Denna yerine Fela’yı bir masada tek başına otururken buldum. Yakınında duran Stanchion onunla gevezelik ediyordu. Yaklaştığımı görünce bana el salladı ve bardaki alışıldık yerine geçti. Yanından geçerken de omzumu hafifçe sıktı.</p>

    <p>Fela beni görür görmez ayağa fırladı ve bana doğru koştu. Bir an için abartılı bir Atur oyunundaki uzun bir ayrılıktan sonra kavuşan âşıklar gibi kendini kollarıma atacağını sandım, fakat hemen önümde saçlarını savurarak durdu. Her zamanki kadar güzeldi, lakin çıkık elmacık kemiklerinin birinin üzerinde büyük bir morluk vardı.</p>

    <p>“Oh, hayır,” dedim, acısını paylaşmak istercesine elimi kendi yüzüme götürerek. “Bu seni düşürdüğümde mi oldu? Çok özür dilerim.”</p>

    <p>Bana hayret dolu gözlerle baktı, sonra da kahkahalara boğuldu. “Beni cehennem gibi bir yangından kurtardığın için özür mü diliyorsun?”</p>

    <p>“Bayılıp seni düşürdüğüm kısım için diliyorum. Ahmaklık ettim. Nefesimi tutmayı unutarak kirli havayı soludum. Başka bir yaran var mı?”</p>

    <p>“Sana ortalık yerde gösterebileceğim bir yerimde yok,” dedi hafifçe yüzünü ekşiterek. Kalçalarını bana çok dikkat dağıtıcı gelen bir hareketle hafifçe salladı.</p>

    <p>“Umarım ciddi bir şeyin yoktur.”</p>

    <p>Yüzüne sert bir ifade yerleştirdi. “Eh, bir dahaki sefere daha iyi bir iş çıkarmanı bekliyorum. Madem ki hayatımı kurtaracaksın, bari bunu nazikçe yap.”</p>

    <p>“Haklısın,” dedim gevşeyerek. “Bu seferkini bir deneme farz edelim.”</p>

    <p>Aramızda kısa bir sessizlik yaşandı ve Fela’nın tebessümü biraz kayboldu. Bir elini bana doğru uzattı, sonra tereddüt edip indirdi. “Cidden, Kvothe. Ben... hayatımın en kötü anıydı. Her yer alevler içindeydi...”</p>

    <p>Gözlerini kırpıştırarak başını eğdi. “Öleceğimi biliyordum. Bundan emindim. Ama ürkmüş bir tavşan misali donup kaldım.” Başını kaldırdı, yaşlarla dolu gözlerini kırpıştırdı ve her zamankinden daha göz alıcı bir şekilde tebessüm etti. “Sonra sen ortaya çıktın. Alevlerin arasından fırlayıverdin. Hayatımda gördüğüm en müthiş şeydi bu. Sanki... hiç <em>Daeonica</em>’yı seyretmiş miydin?”</p>

    <p>Gülümseyerek kafa salladım.</p>

    <p>“Sanki Tarsus cehennemden fırlamıştı. Seni karşımda görünce her şeyin yoluna gireceğini anladım.” Bana yarım adım yaklaşıp elini koluma koydu. Teninin sıcaklığını gömleğimin altından bile hissettim. “Orada ölecektim...” Utanarak cümlesini yarım bıraktı. “Kendimi tekrar ediyorum.”</p>

    <p>Başımı iki yana salladım. “Yanılıyorsun. Seni gördüm. Bir kaçış yolu arıyordun.”</p>

    <p>“Hayır. Orada öylece duruyordum. Annemin bana okuduğu öykülerdeki o akılsız kızlar gibi. Onlardan nefret ederdim. Anneme sorardım: ‘Niye cadıyı pencereden itmiyor? Niye ogrenin yemeğine zehir katmıyor?’” Bakışlarını yere çevirdi. Saçları düşüp yüzünü sakladı. Sesi kısıldıkça kısıldı, ta ki bir fısıltı halini alana dek. “Niye oturup kurtarılmayı bekliyor? Niye kendini kurtarmıyor?”</p>

    <p>Elini tutarak onu teselli etmek istedim. Bunu yaparken bir şeyin farkına vardım: Eli düşündüğüm gibi narin, çıtkırıldım değildi; güçlü ve nasırlıydı. Çekiç ve keski kullanarak günlerce çalışmış bir heykeltıraşın eliydi.</p>

    <p>“Bu yeni yetme bir kızın eli değil,” dedim.</p>

    <p>Yaşlarla parlayan gözlerini bana çevirdi. Hıçkırık gibi çıkan şaşkın bir kahkaha attı. “Ben... ne?”</p>

    <p>Ne dediğimi fark edince utançtan yüzüm kızardı, fakat sözlerimi sürdürdüm. “Bu oturup dantel örecek ve bir prensin çıkagelip kendisini kurtarmasını bekleyecek, içi geçmiş bir prensesin eli değil. Bu özgürlüğüne kavuşmak için bir ipe tırmanacak ya da ogreyi uykusunda öldürecek bir kadının eli.” Gözlerinin içine baktım. “Ve ben orada olmasaydım bile kendini yangından kurtarabilecek bir kadının eli. Belki azıcık yanacak, ama canını kurtaracak bir kadının.”</p>

    <p>Elini dudaklarıma götürüp öptüm. Bana münasip bir davranış gibi görünmüştü. “Yine de yardımcı olabildiğime sevindim.” Gülümsedim. “Demek Tarsus gibi ha?”</p>

    <p>Tebessümü yine gözlerimi kamaştırdı. “Tarsus, Beyaz Atlı Prens ve Oren Velciter’in karışımı gibi,” dedi gülerek. Elimi sıkıca tuttu. “Gel, sana verilecek bir şeyim var.”</p>

    <p>Fela beni az önce oturduğu masaya doğru çekti ve bana katlı bir kumaş uzattı. “Wil ile Sim’e sana nasıl bir hediye alabileceğimi sordum ve bunu tavsiye ettiler...” Ansızın utanarak duraksadı.</p>

    <p>Hediyesi bir pelerindi. Koyu yeşil, kaliteli, güzel kesimliydi. Bir eskici arabasından da alınmamıştı. Asla paramın yetmeyeceği türden bir giysiydi.</p>

    <p>“Üzerine birkaç küçük cep diktirdim,” dedi tedirginlikle. “Wil ile Sim bunun ne kadar önemli olduğunu söylediler.”</p>

    <p>“Çok güzelmiş,” dedim.</p>

    <p>Tebessümü yine ortaya çıktı. “Ölçülerini tahmin etmem gerekti,” diye itirafta bulundu. “Bakalım üstüne uyacak mı?” Pelerini elimden aldı ve bana iyice sokuldu. Onu omuzlarıma örterken bana sarılır gibi kollarını vücuduma doladı.</p>

    <p>Orada Fela’nın tabiriyle ürkmüş bir tavşan misali dikildim. Bana vücut ısısını hissedebileceğim kadar yakındı ve pelerini düzeltmek için eğildiğinde göğüslerinden biri koluma sürtündü. Bir heykel kadar kıpırtısız bekledim. Fela’nın omzu üzerinden Deoch’un kapı eşiğinde sırıttığını gördüm.</p>

    <p>Fela geri çekildi, beni alıcı gözle süzdü, sonra tekrar yaklaşıp pelerinin göğsümde düğümlendiği kısmı biraz düzeltti. “Çok yakıştı,” dedi. “Rengi gözlerini ortaya çıkardı. Tabii buna ihtiyaç duyduğun da yoktu. Hayatımda gördüğüm en yeşil gözlere sahipsin. Bahardan bir parça gibiler.”</p>

    <p>Fela çıkardığı işi incelemek için tekrar geri çekilirken tanıdık bir suretin Eolian’ın ön kapısından çıktığını gördüm. Denna. Gözüme sadece profili takılmıştı, fakat onu kendi ellerimi tanır gibi tanıdım. Neler gördüğünü ve bunlardan nasıl bir sonuç çıkardığını sadece tahmin edebilirdim.</p>

    <p>Aklımdan ilk geçen şey yerimden ok gibi fırlayıp peşinden koşma fikri oldu. İki gün önce randevumuza neden gelmediğimi açıklamak için. Özür dilemek için. Kollarını bana dolamış kadının sadece bir hediye verdiğini söylemek için.</p>

    <p>Fela pelerinin omuz kısımlarını düzeltti ve az öncesine kadar yaşlarla dolu olan gözleriyle beni süzdü.</p>

    <p>“Tam oturdu,” dedim kumaşı parmaklarımla tutup hafifçe silkeleyerek. “Hak ettiğimden çok daha fazlasını almışsın ve buna hiç gerek yoktu. Yine de teşekkür ederim.”</p>

    <p>“Yardımına ne kadar minnettar kaldığımı göstermek istedim.” Yeniden koluma dokunmak için uzandı. “Bunun lafı bile edilmez. Senin için yapabileceğim bir şey, herhangi bir şey varsa hiç çekinmeden bana...” Duraksayıp soran gözlerle bana baktı. “İyi misin?”</p>

    <p>Kapıya bir göz attım. Denna kim bilir nereye gitmişti. Ona artık asla yetişemezdim.</p>

    <p>“İyiyim,” diye yalan söyledim.</p>

    <p class="paragraf">Fela bana içki ısmarladı ve bir süre havadan sudan konuştuk. Son birkaç aydır Elodin ile çalıştığını öğrenmek beni şaşırttı. Fela onun için bazı heykeltıraşlık işleri yapmıştı ve karşılığında Elodin onu eğitmeyi denemişti. Fela bunları anlatırken gözlerini yuvarladı. Elodin onu gecenin bir vakti yatağından kaldırıp kasabanın kuzeyindeki terk edilmiş bir taş ocağına götürmüştü. Fela’nın ayakkabılarına ıslak kil doldurup ondan bütün günü o şekilde geçirmesini istemişti. Bu yetmezmiş gibi bir de...</p>

    <p>Yüzü kızaran Fela öyküsünü yarıda keserek başını iki yana salladı. Merak etmeme rağmen onu utandırmak istemediğim için bir şey sormadım ve Elodin’in kafayı üşüttüğü konusunda hemfikir olarak konuyu kapattık.</p>

    <p>Tüm bu zaman zarfında kapıya dönük oturuyor, Denna’nın geri gelmesini ve böylece ona işin aslını anlatabilmeyi boş yere umuyordum.</p>

    <p>Sonunda Fela kalkıp Olasılık Dışı Matematik dersi için Üniversite’ye yollandı. Bense Eolian’da kalıp ağır ağır içkimi yudumladım ve Denna’yla aramı nasıl düzeltebileceğimi düşündüm. Aslında körkütük sarhoş olmak istiyordum, fakat buna yetecek kadar param yoktu. O yüzden içkim bitince kalktım ve güneş batarken topallayarak nehri aştım.</p>

    <p class="paragraf">Ne zaman ki Fakülte’nin damına düzenli olarak yaptığım yolculuklardan birine daha hazırlandım, işte o zaman Kilvin’in bana ettiği bir sözün önemini kavradım. Kemik katranının büyük bölümü drenajlardan akıp gitmişse...</p>

    <p>Auri. O Üniversite’nin altındaki tünellerde yaşıyordu.</p>

    <p>Yerimden fırladım ve bitkin, yalınayak halimin elverdiği süratle Revir’e koştum. Oraya yolu yarılamışken şansım yaver gitti ve Mola’yı avluyu katederken gördüm. Dikkatini çekmek için bağırıp el salladım.</p>

    <p>Yanına yaklaşırken Mola beni kuşkuyla süzdü. “Bana serenat yapmayacaksın, değil mi?”</p>

    <p>Utanarak lavtamın kayışını düzeltip başımı iki yana salladım. “Bana bir iyilik yapar mısın?” diye sordum. “Bir arkadaşım yaralanmış olabilir.”</p>

    <p>Bezgin bir iç geçirdi. “Onu alıp...”</p>

    <p>“Revir’e getiremem.” Kaygımın sesime karışmasına müsaade ettim. “Lütfen, Mola. İşimizin yarım saatten uzun sürmeyeceğine söz veriyorum, ama hemen gitmemiz gerek. Çok geç kalmış olabileceğimizden korkuyorum.”</p>

    <p>Ses tonum onu ikna etti. “Arkadaşının nesi var?”</p>

    <p>“Isı veya asit yanıkları. Belki de duman zehirlenmesi. Dün Balıkhane’deki yangında yaralananlar gibi. Ama daha kötüsü.”</p>

    <p>Mola yürümeye başladı. “Gidip odamdan çantamı alacağım.”</p>

    <p>“Mahzuru yoksa ben burada bekleyeyim,” deyip yakındaki bir banka oturdum. “Seni yavaşlatmak istemem.”</p>

    <p>Yanıklarıma ve morluklarıma aldırış etmemeye çalışarak bekledim. Mola geri döndüğünde onu üç dekoratif bacanın bulunduğu Fakülte’nin güneybatı tarafına götürdüm. “Şunları kullanarak çatıya çıkabiliriz.”</p>

    <p>Bana meraklı bir bakış attı, fakat sorularını sonraya sakladı.</p>

    <p>Duvara gömülü taşlara tutunarak bacadan yukarı ağır ağır tırmandım. Fakülte’nin damına çıkmanın en kolay yollarından biri buydu. Onu kısmen Mola’nın ne kadar iyi tırmanabildiğini bilmediğimden, kısmen de yaralarım sebebiyle kendimi pek atletik hissetmediğimden seçmiştim.</p>

    <p>Mola da peşimden dama çıktı. Üzerinde hâlâ Revir’den verilmiş siyah üniforması vardı, fakat ona ilaveten bir de odasından aldığı gri pelerin takmıştı. Fakülte damının daha güvenli kısımlarında kalabilmemiz için biraz dolambaçlı bir yol izledim. Gökyüzü bulutsuzdu ve henüz incecik olan ayın ışığı önümüzü aydınlatıyordu.</p>

    <p>“Seni tanımasaydım,” dedi Mola, uzun bir tuğla bacanın etrafından dolaşırken, “beni kötü niyetle bir yerlere götürdüğünü sanırdım.”</p>

    <p>“Öyle yapmadığımı nereden biliyorsun?” diye takıldım.</p>

    <p>“O tür bir insana benzemiyorsun,” dedi. “Ayrıca ayakta zor duruyorsun. Bir şeye kalkışırsan seni damdan aşağı atarım, olur biter.”</p>

    <p>“Bu kadar kibar davranmana gerek yok,” dedim kıkırdayarak. “Yarı sakat olmasaydım bile beni aşağı atabilirdin.”</p>

    <p>Gözükmeyen bir çıkıntıya çarparak biraz tökezledim. Hırpalanmış vücudum tepki vermekte geç kaldığı için neredeyse aşağı düşüyordum. Çatının yüksekçe bir noktasına oturdum ve anlık baş dönmemin geçmesini bekledim.</p>

    <p>“İyi misin?” diye sordu Mola.</p>

    <p>“Galiba değilim.” Kendimi ayağa kalkmaya zorladım. “Az kaldı. Hemen bir sonraki çatıda,” dedim. “Biraz geride durup sessiz kalırsan iyi edersin. Ne olur ne olmaz.”</p>

    <p>Çatının kenarına kadar gittim. Avludaki çalılara ve elma ağacına baktım. Etraftaki pencereler karanlıktı.</p>

    <p>“Auri?” diye usulca seslendim. “Orada mısın?” Her geçen saniye biraz daha kaygılanarak bekledim. “Auri, yaralı mısın?”</p>

    <p>Hiç ses gelmedi. Alçak sesle sövüp saymaya başladım.</p>

    <p>Mola kollarını kavuşturdu. “Yeteri kadar sabırlı davrandım. Artık neler olduğunu anlatır mısın?”</p>

    <p>“Beni takip et. Birazdan her şeyi açıklayacağım.” Elma ağacına gidip ondan aşağı dikkatle indim. Çalı öbeğinin etrafından dolaşıp demir mazgala vardım. Kemik katranının amonyak kokusu az ama belirgin biçimde mazgaldan yükseliyordu. Mazgala asıldım, ama bir şeye takılıp kalmadan önce sadece birkaç santim kalktı. “Birkaç ay önce yeni bir arkadaş edindim,” diye açıkladım, elimi kaygıyla demirlerin arasından geçirerek. “Aşağıda yaşıyor. Yaralanmış olabileceğinden endişeleniyorum. Maddenin çoğu Balıkhane’deki drenajlardan buraya aktı.”</p>

    <p>Mola bir müddet sessiz kaldı. “Sen ciddisin.” Auri’nin mazgalı nasıl kapalı tuttuğunu anlamaya çalışarak karanlıkta demirleri yoklamayı sürdürdüm. “Nasıl bir insan böyle bir yerde yaşar ki?”</p>

    <p>“Korkmuş bir insan,” dedim. “Gürültüden, başkalarından ve gökyüzünden korkan biri. Benimle konuşmasını sağlamak bir yana, onu tünellerden çıkarmam bile neredeyse bir ayımı aldı.”</p>

    <p>Mola iç geçirdi. “Kusura bakmazsan şöyle oturacağım.” Banka kadar gitti. “Zaten bütün gün ayakta kaldım.”</p>

    <p>Mazgalın altını yoklamaya devam ettim, fakat tüm çabalarıma karşın elime bir şey gelmedi. Hüsranım giderek arttı. Sonunda mazgalı sıkıca tuttum ve tekrar tekrar asıldım. Demirlerden metalik gıcırtılar yükseldiyse de mazgal yerinden çıkmadı.</p>

    <p>“Kvothe?” Başımı kaldırıp baktığımda Auri’yi çatının kenarında gördüm. Başının etrafında bir bulut gibi duran incecik saçlarıyla gece göğünün önündeki bir siluetten ibaretti.</p>

    <p>“Auri!” O kadar rahatladım ki vücudum güçsüz ve gevşek düştü. “Nerelerdeydin?”</p>

    <p>“Bulutlar vardı,” deyip geçti, çatı kenarından ağaca doğru ilerleyerek. “Ben de şeylerin üstüne çıkıp seni aradım. Ama ay yükseliyor, bu yüzden geri geldim.”</p>

    <p>Auri sincap gibi ağaçtan aşağı iniverdi, fakat pelerini içindeki Mola’yı bankta otururken görünce aniden durdu.</p>

    <p>“Yanımda bir dostumu getirdim, Auri,” dedim en nazik ses tonumla. “Umarım kızmamışsındır.”</p>

    <p>Uzun bir sessizlik yaşandı. “İyi bir oğlan mı?”</p>

    <p>“O bir kız. Ve evet, çok iyi biri.”</p>

    <p>Auri biraz olsun rahatladı ve bana birkaç adım yaklaştı. “Sana bahar rüzgârını taşıyan bir tüy getirdim, ama madem ki geç kaldın...” Bana vahametle baktı. “Onun yerine bir sikke alacaksın.” Baş ve işaret parmakları arasında tuttuğu bir sikkeyi kol mesafesinden uzattı. “Geceleri seni güvende tutacak. Tabii bir yere kadar.” Sikke bir Atur parasına benzese de mehtapta gümüşi bir renkle parıldıyordu. Daha önce hiç öyle bir sikke görmemiştim.</p>

    <p>Diz çöküp lavta kutumu açtım ve içinden küçük bir bohça çıkardım. “Biraz domates, bezelye ve çok özel bir şey getirdim.” İki gün önce, henüz başıma tüm bu sorunlar açılmamışken paramın çoğunu harcadığım keseyi ona uzattım. “Deniz tuzu.”</p>

    <p>Auri deri keseyi alıp içine dikkatle baktı. “Bu ne kadar güzel bir şeymiş, Kvothe. Tuzun içinde ne yaşar?”</p>

    <p><em>Bazı mineraller,</em> diye düşündüm. <em>Kromium, basal, malyum, iyot... vücudunun ihtiyaç duyduğu fakat elmalardan, ekmeklerden ve sağdan soldan topladıklarından alamadığın her şey.</em></p>

    <p>“Balıkların düşleri,” dedim. “Ve denizcilerin şarkıları.”</p>

    <p>Auri duyduklarından tatmin olarak kafa salladı, sonra da yere oturup bohçayı açtı ve yiyeceklerini her zamanki özeniyle yan yana dizmeye başladı. Ben onun yemesini izlerken yeşil bezelye tanelerinden birini alıp tuza bandı ve ucundan azıcık ısırdı. Yaralı gözükmüyordu, fakat solgun ay ışığında bunu saptamak güçtü. Emin olmalıydım. “İyi durumda mısın, Auri?”</p>

    <p>Başını merakla yana doğru eğdi.</p>

    <p>“Büyük bir yangın çıktı. Tünellere kapkara bir sıvı aktı. Sen de gördün mü?” diye sordum.</p>

    <p>“Yüce Tanrım, evet,” dedi gözlerini faltaşı gibi açarak. “Yangın her yanı sardı. Fareler ve rakunlar sağa sola kaçıştılar.”</p>

    <p>“Sıvı sana bulaştı mı?” diye sordum. “Bir yerin yandı mı?”</p>

    <p>Bir çocuğun hınzır tebessümüyle gülümseyerek başını iki yana salladı. “Hayır. Beni yakalayamadı.”</p>

    <p>“Yangın çıktığında yakınlarda mıydın? Hiç duman soludun mu?”</p>

    <p>“Ne diye duman soluyacaktım ki?” Auri bana geri zekâlıymışım gibi baktı. “Artık bütün Şeyaltı kedi sidiği gibi kokuyor.” Burnunu kıvırdı. “Tabii Aşağısı ve Dalmacı hariç.”</p>

    <p>Biraz rahatladım. Tam o sırada Mola’nın bankta kıpırdandığını gördüm. “Auri, dostum yanımıza gelebilir mi?”</p>

    <p>Bir bezelye tanesini çiğnemekte olan Auri donakaldı, sonra gevşedi ve başını bir kez aşağı yukarı sallayarak incecik saçlarını dalgalandırdı.</p>

    <p>Mola’yı elimle çağırdım. Banktan kalkıp bize doğru yürümeye başladı. Tanışmalarının nasıl geçeceğinden biraz endişe duyuyordum. Auri’yi yaşadığı tünellerden çıkmaya ikna etmem için bir aydan uzun bir zaman dil dökmem gerekmişti. Mola’dan gelebilecek yanlış bir tepkinin Auri’yi korkutup tekrar yeraltına, yani onu bulma ihtimalimin olmadığı bir yere kaçırmasından çekiniyordum.</p>

    <p>Elimle Mola’yı gösterdim. “Bu dostum Mola.”</p>

    <p>“Selam, Mola,” dedi Auri, başını kaldırıp gülümseyerek. “Saçların benimkiler gibi güneşli. Bir elma ister misin?”</p>

    <p>Mola yüzünü dikkatle ifadesiz tutuyordu. “Teşekkürler, Auri. Çok isterim.”</p>

    <p>Auri ayağa fırladığı gibi elma ağacına kadar koştu. Sonra saçlarını bir bayrak gibi peşi sıra dalgalandırarak koşa koşa yanımıza döndü. Mola’ya bir elma verdi. “Bunun içinde bir dilek var,” diye izah etti. “Bir ısırık almadan önce ne istediğinden emin ol.” Bunun ardından yerine geçip ağzına bir bezelye tanesi daha attı ve hızlı hızlı çiğnedi.</p>

    <p>Mola elmaya uzunca bir süre baktıktan sonra bir ısırık aldı.</p>

    <p>Auri yemeğini çabucak bitirdi ve tuz kesesinin ağzını bağladı. “Çal artık,” dedi bana heyecanla. “Çal!”</p>

    <p>Gülümseyerek lavtamı kucağıma aldım ve telleri şöyle bir tıngırdattım. Neyse ki yaralı başparmağım sapı tutan elimde olduğu için çalmamı pek zorlaştırmıyordu.</p>

    <p>Telleri akort ederken Mola’ya baktım. “İstersen gidebilirsin,” dedim ona. “Sana kazara serenat yapmak istemem.”</p>

    <p>“Ah, gitmemelisin,” dedi Mola’ya Auri, son derece ciddi bir yüz ifadesiyle. “Sesi gök gürültüsü gibidir ve elleri serin, karanlık toprağın altında gizli her sırrı bilir.”</p>

    <p>Mola’nın ağzı bir tebessümle kıvrıldı. “Bak bunun için kalabilirim.”</p>

    <p>Ben de gökteki düzenli devinimlerini sürdüren yıldızların altında ikisi için çaldım.</p>

    <p class="paragraf">“Niye kimseye söylemedin?” diye sordu Mola, birlikte çatılarda ilerlerken.</p>

    <p>“Kimseyi ilgilendirmeyeceğini düşündüm,” dedim. “Auri yerinin bilinmesini isteseydi herhalde bunu kendi de söyleyebilirdi.”</p>

    <p>“Ne kastettiğimin farkındasın,” dedi Mola sinirlenerek.</p>

    <p>“Farkındayım,” deyip iç geçirdim. “Ama öyle yapmanın kime ne faydası olur ki? Auri bu şekilde halinden memnun.”</p>

    <p>“Memnun mu?” Mola’nın sesi şaşkın çıkmıştı. “Paçavralar içinde ve yarı aç yaşıyor. Yardıma ihtiyacı var. Tabii yiyeceğe ve giysilere de.”</p>

    <p>“Ben ona yiyecek götürüyorum,” dedim. “Giyecek bir şeyler de götüreceğim, tabii...” Beş parasızlığımı açıkça itiraf etmekten kaçınarak tereddüde kapıldım. “Tabii gücüm yettiği zaman.”</p>

    <p>“İyi de neyi bekliyorsun? Durumdan birisine bahsedersen...”</p>

    <p>“Tabii canım,” diye dalga geçtim. “Jamison okulunun altında kafadan çatlak bir öğrencinin yaşadığını duysa eminim ki bir kutu çikolata ve kuştüyü bir yatakla koşa koşa gelirdi. Auri’yi bulurlarsa onu tımarhaneye kapatırlar. Bunu sen de biliyorsun.”</p>

    <p>“Orası hiç belli...” Mola cümlesini tamamlamaya zahmet etmedi; söylediklerimin doğru olduğunun bilincindeydi.</p>

    <p>“Mola, onu aramaya gelirlerse Auri hemen tünellere kaçacaktır. Bir kez korkup kaçtıktan sonra ona asla yardım edemem.”</p>

    <p>Mola kollarını göğsünde kavuşturarak bana baktı. “Pekâlâ. Şimdilik dediğin gibi olsun. Ama daha sonra yine uğrayacağız. Ona bazı kıyafetler getireceğim. Üzerine büyük gelirler, ama şimdi giydiklerinden daha iyi olacakları kesin.”</p>

    <p>Başımı iki yana salladım. “İşe yaramaz. Bir iki dönü önce ona ikinci el bir elbise götürdüm. Başka birine ait giysiler giymenin pislik olduğunu söyledi.”</p>

    <p>Mola bunu duyduğuna şaşırdı. “Hiç de Cealdimli gibi görünmüyordu. Azıcık bile olsa.”</p>

    <p>“Belki de öyle yetiştirilmiştir.”</p>

    <p>“Ya sen ne durumdasın? Artık kendini daha iyi hissediyor musun?”</p>

    <p>“Evet,” diye yalan söyledim.</p>

    <p>“Ama titriyorsun.” Elini uzattı. “Gel, benden destek al.”</p>

    <p>Yeni pelerinime sıkıca sarınarak Mola’nın koluna girdim ve Anker’ın Yeri’ne doğru ağır ağır ilerlemeye koyuldum.</p>
  </div>
</body>
</html>
