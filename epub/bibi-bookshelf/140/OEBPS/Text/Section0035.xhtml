<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rüzgârın Adı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi Beşinci Bölüm</h1>

    <h2 class="baslik_2 sigil_not_in_toc">Ara - Sebeplere Duyulan Merak</h2>

    <p>Kvothe eliyle Tarihçi’ye kalemini bırakmasını işaret etti ve parmaklarını başının üzerinde kenetleyerek gerindi. “Bunları hatırlamayalı uzun zaman olmuştu,” dedi. “Hikâyelerdeki Kvothe olmanın altında yatan sebepleri merak ediyorsan sanırım oraya bakman lazım.”</p>

    <p>Tarihçi’nin alnı kırıştı. “Tam olarak ne demek istiyorsun?”</p>

    <p>Kvothe uzunca bir süre duraksayarak ellerine baktı. “Hayatım boyunca kaç kere dayak yediğimi biliyor musun?”</p>

    <p>Tarihçi başını iki yana salladı.</p>

    <p>Kvothe kafasını kaldırıp sırıttı ve kayıtsızca omuz silkti. “Ben de bilmiyorum. Böyle bir şeyin insanın aklında kalacağını sanırsın. Kaç kemiğinin kırıldığını, yaralarına kaç dikiş atıldığını hatırlayacağını düşünürsün.” Başını sağa sola salladı. “Ben hatırlamıyorum. Ama karanlıkta hıçkıra hıçkıra ağlayan o küçük çocuk daha dün gibi aklımda. Bunca yıl sonra bile.”</p>

    <p>Tarihçi kaşlarını çattı. “Ama yapabileceğin hiçbir şey olmadığını söyledin.”</p>

    <p>“Vardı,” dedi Kvothe ciddiyetle, “ama yapmadım. Bir karar verdim ve o karardan bugün bile pişmanım. Kemikler kaynar, fakat pişmanlık ömrünün sonuna kadar yanındadır.”</p>

    <p>Kvothe kendini masadan geriye itti. “Sanırım Tarbean’ın karanlık yüzünden bu kadar bahsetmek yeter.” Ayağa kalktı ve kollarını kaldırarak iyice gerindi.</p>

    <p>“Niye, Reshi?” Sözler Bast’ın ağzından ansızın dökülüverdi. “Madem bu kadar kötüydü, niye orada kaldın?”</p>

    <p>Kvothe bu soruyu beklemişçesine kendi kendine kafa salladı. “Başka nereye gidebilirdim ki, Bast? Tanıdığım herkes ölmüştü.”</p>

    <p>“Herkes değil,” diye karşı çıktı Bast. “Abenthy hâlâ hayattaydı. Onun yanına gidebilirdin.”</p>

    <p>“Hallowfell yüzlerce kilometre ötedeydi, Bast,” dedi Kvothe bitkin bir sesle, sonra da odanın karşı tarafına gidip barın arkasına geçti. “Babamın haritaları olmadan aşmam gereken yüzlerce kilometre. İçinde yatabileceğim bir araba olmadan aşmam gereken yüzlerce kilometre. Yardım edecek biri, para veya ayakkabı olmadan. Herhalde imkânsız bir yolculuk değildi, ama ailesini kaybetmenin verdiği şoku atlatamamış genç bir çocuk için...”</p>

    <p>Kvothe yine başını iki yana salladı. “Hayır. En azından Tarbean’da dilenebiliyor ya da hırsızlık yapabiliyordum. Ormanda bir yazı bile zar zor geçirebildim. Peki ya kışın ne yapacaktım?” Yine bir sağa sola salladı kafasını. “Ya açlıktan ya da soğuktan ölür giderdim.”</p>

    <p>Barın arkasında duran Kvothe maşrapasını doldurdu ve içine farklı kaplardan çeşit çeşit baharat ekledi. Ardından yüzünde dalgın bir ifadeyle koca taş şömineye doğru yürüdü. “Aslında haksız sayılmazsın. Tarbean’dan daha kötü bir yer olamazdı.”</p>

    <p>Ateşe bakarak omuz silkti. “Ama biz insanlar alışkanlıklarımıza bağlıyızdır. Kendimiz için kazdığımız çukurlarda kalmak kolayımıza gelir. Durumumu hak ettiğimi bile düşünmüş olabilirim. Belki de Chandrialılar geldiklerinde orada bulunmadığım için cezalandırılıyordum. Ailemin geri kalanıyla beraber ölmediğim için.”</p>

    <p>Bast ağzını açtıysa da bir şey demeden kapadı ve kaşlarını çatarak gözlerini masaya dikti.</p>

    <p>Kvothe ona bakıp nazikçe tebessüm etti. “Bunun mantıklı olduğunu söylemiyorum, Bast. Duygular tabiatları gereği mantıklı değildir. Artık öyle düşünmüyorum, ama o zamanlar düşünüyordum. Hatırlıyorum.” Tekrar ateşe baktı. “Ben’den aldığım eğitim bana öyle berrak ve keskin bir hafıza kazandırdı ki bazen kendimi kesmemek için dikkat etmem gerekiyor.”</p>

    <p>Kvothe ateşten küçük bir taş alıp tahta maşrapasının içine attı. Taş tıslayarak şarabın içine battı. Sıcak karanfil ve hindistancevizi kokusu odayı doldurdu.</p>

    <p>Kvothe baharatlı şarabını uzun saplı bir kaşıkla karıştırarak masaya geri gitti. “Aklımın başımda olmadığını da unutmayın. Beynimin büyük bir bölümü hâlâ şoktaydı. Hatta uyuyordu bile diyebilirim. Bir şeyin yahut birinin beni uyandırması gerekiyordu.”</p>

    <p>Tarihçi’ye kafa salladı. Tarihçi yazarken kullandığı elini dinlendirmek için onu gelişigüzel salladı, sonra da hokkasının tıpasını çıkardı.</p>

    <p>Kvothe sandalyesinde arkasına yaslandı. “Unuttuğum şeylerin bana hatırlatılması lazımdı. Oradan ayrılmak için bir sebebe ihtiyaç duyuyordum. Bana bunu verecek biriyle tanışana kadar yıllar geçti.” Tarihçi’ye bakıp gülümsedi. “Skarpi’yle tanışmadan önce.”</p>
  </div>
</body>
</html>
