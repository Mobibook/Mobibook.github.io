<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>oyuntml</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="calibre1">
				<h1 class="baslik1" id="calibre_toc_24"><span>MURAT YALÇIN-</span><span>İma Kılavuzu</span></h1>
				<p class="normal">Oğlum Simurg’a</p>
				<p class="normal">– Uzakta, Lüllüz Kaya denilen yer var, oraya kadar yürüyeceğiz...</p>
				<p class="normal">– Bu yolda?</p>
				<p class="normal">– Başka yol yok!</p>
				<p class="normal">– “Lüllüz Kaya” mı dedin?</p>
				<p class="normal">– Lüllüz Kaya, öyle diyorlar...</p>
				<p class="normal">– Sen gittin mi hiç?</p>
				<p class="normal">– Bir kez... Kule gibi, bayağı yüksek...</p>
				<p class="normal">– Kaç saat sürer?</p>
				<p class="normal">– Çok mu merak ettin?</p>
				<p class="normal">– Ne bileyim... “Lüllüz Kaya” ha!</p>
				<p class="normal">– Lüllüz Kaya... Lüllüz... Etrafı dinamitlenmiş kaya parçalarıyla dolu. Dibine varmak epeyi zor. </p>
				<p class="normal">– Uzaktan görünür mü?</p>
				<p class="normal">– Bu yoldan görünmez. Birden karşımıza çıkacak, ama daha çok var...</p>
				<p class="normal">– Ne zaman gitmiştin?</p>
				<p class="normal">– On-on bir yıl önce... </p>
				<p class="normal">– Ne demek “lüllüz”?</p>
				<p class="normal">– Hiç düşünmedim. Sahi, ne demek, ben de bilmiyorum. Yöre insanı öyle diyor. Bir anlamı olmayabilir de...</p>
				<p class="normal">– Hiç duymadım. Görünce belki anlarız? </p>
				<p class="normal">– Gözümün önüne geliyor da, tepesi bayağı sivriydi. Çatlaklar, derin yarıklarla doluydu her yanı.</p>
				<p class="normal">– Canlı var mıdır?</p>
				<p class="normal">– Kuşlardan başka... anımsamıyorum. Leş kargaları görmüştüm, sesleri kayalıklarda fena yankılanıyordu.</p>
				<p class="normal">– Ürpertici! Gerçekten... gidiyoruz ama! </p>
				<p class="normal">– Ciddi misin, görmek lazım. Ben şimdiden heyecanlanıyorum; hem yeniden göreceğim diye –hayal meyal canlanıyor gözümde– hem senin adına...</p>
				<p class="normal">– Çok sıcak, keşke başımıza bir şey alsaydık. Güneş geçecek... Hiç ağaç yok mudur buralarda?</p>
				<p class="normal">– Var, ama gölge vermezler.</p>
				<p class="normal">– Nasıl yani?</p>
				<p class="normal">– Bizi kurtarmaz. En fazla adam boyu meşeler, seyrek seyrek.</p>
				<p class="normal">– Olsun, dibinde otururuz.</p>
				<p class="normal">– Sürekli yer değiştirmemiz gerekir, gölgede kalmak için.</p>
				<p class="normal">– Değiştiririz. Yakında var mı?</p>
				<p class="normal">– Bilmiyorum. Hâlâ kaldıysa, birkaç tane çıkması lazım önümüze.</p>
				<p class="normal">– Çıkmayabilir de yani...</p>
				<p class="normal">– Bilmiyorum...</p>
				<p class="normal">– Sürekli yokuş mu çıkacağız böyle?</p>
				<p class="normal">– Hemen hemen... Düz yol bulamazsın buralarda.</p>
				<p class="normal">– Keçi gibi tırmanacağız yani?</p>
				<p class="normal">– E, zor tabii... Eskiden geyik bulunurmuş buralarda. Geyik değil de dağ keçisi aslında...</p>
				<p class="normal">– Duydun mu?</p>
				<p class="normal">– Ne?</p>
				<p class="normal">– Duydun mu sesi?</p>
				<p class="normal">– Yo, dur bakalım... </p>
				<p class="normal">– Şimdi kesildi... </p>
				<p class="normal">– Korkuyor gibisin?</p>
				<p class="normal">– Korku değil de, tekinsizlik... Fakat, biliyor musun, ilerledikçe cesaretim artıyor.</p>
				<p class="normal">– Merak etme kaybolmayız. Tek yol var nasılsa.</p>
				<p class="normal">– Yol mu diyorsun sen buna?</p>
				<p class="normal">– Sayılır... patika!</p>
				<p class="normal">– Baksana, uzaktan bakınca incecik, belli belirsiz bir çizgi uzanıyor önümüzde. Ama, hiç de bir yolda yürüyormuşuz gibi gelmiyor bana.</p>
				<p class="normal">– Komiksin yani! O ne biçim laf, yürüyoruz işte!</p>
				<p class="normal">– Yol yola benzemeyince konuştuğumuz da bir şeye benzemiyor.</p>
				<p class="normal">– Doğru.</p>
				<p class="normal">– Daha önce de böyle miydi buralar?</p>
				<p class="normal">– Hemen hemen... Mevsime göre değişir. Kışın yol iz kalmaz tabii. Yazın daha sık gidildiği için patika oluşuyor.</p>
				<p class="normal">– Aynı yol olmuyordur ama?</p>
				<p class="normal">– Tabii, ama aşağı yukarı değişmez. Lüllüz Kaya’ya buradan gidilir işte, biz de aynı yoldayız aslında. Ayak izleri, dal kırıkları, sigara izmaritleri, sakız, çikolata jelatinleri, buruşturulmuş sigara paketleri doğru yolda olduğumuzu gösteriyor.</p>
				<p class="normal">– Ne yapıyorlar orada?</p>
				<p class="normal">– Hiç. Gider gelirler. Bizim gibi...</p>
				<p class="normal">– Kokuyu aldın mı?</p>
				<p class="normal">– Hmmm! Sıçmışlar galiba.</p>
				<p class="normal">– Çürümüş yumurta gibi.</p>
				<p class="normal">– Üfff! Hızlanalım. Sıcakta iyice ağırlaşmış koku.</p>
				<p class="normal">– Bu sıcakta...</p>
				<p class="normal">– Sen de sıkışsan bir köşeye çömeleceksin. Bu kadar ıssız bir yerde nereye olsa edebilir insan, baksana...</p>
				<p class="normal">– Acıkmıştım biraz, şimdi midem bulandı. Su bulunmaz mı buralarda? Kerbelâ gibi...</p>
				<p class="normal">– Bir çeşme olması lazım yol üstünde. Kurumamışsa... Kurnası yemyeşil, parmak kalınlığında yosunlu bir çeşme anımsıyorum. Yeşil sakallı çeşme... Suyu içiliyor muydu acaba?</p>
				<p class="normal">– Su olsun da... kafamızı ıslatırız biraz.</p>
				<p class="normal">– Kurnaya sokarız! Ohhh!</p>
				<p class="normal">– Keşke yanımıza su alsaydık...</p>
				<p class="normal">– Evet... Evde eski bir matara olacaktı, kılıfı da vardı ama arasan bulunmaz.</p>
				<p class="normal">– Matara şart mı canım? Bir kap olsun da...</p>
				<p class="normal">– Plastik kapta kokar.</p>
				<p class="normal">– Valla, kokusuna mokusuna bakılmaz. Baksana havaya!</p>
				<p class="normal">– Kibritin var mı?</p>
				<p class="normal">– Sigara mı içeceksin?</p>
				<p class="normal">– Yok canım, bu sıcakta, soluk soluğa sigara mı içilir?</p>
				<p class="normal">– Ne bileyim? Öylesine ağlak ki buralar, sanki birer sigara yaksak havası değişecek.</p>
				<p class="normal">– Doğru...</p>
				<p class="normal">– Gördün mü kuşu?</p>
				<p class="normal">– Hani, nerede?</p>
				<p class="normal">– Bak, şurda! Kayanın üstünde.</p>
				<p class="normal">– Ha!</p>
				<p class="normal">– Durup izleyelim mi?</p>
				<p class="normal">– Niye?</p>
				<p class="normal">– Ne bileyim... Kaçmasın...</p>
				<p class="normal">– Çok tuhafsın, kaçsa ne olur? Kuş işte...</p>
				<p class="normal">– Olsun. Oturup seyredelim. Dinleniriz hem.</p>
				<p class="normal">– O başka. istersen şöyle oturalım.</p>
				<p class="normal">– Ohhh! Yorulmuşuz be... Oturunca anlıyor insan.</p>
				<p class="normal">– Ben alışkınım aslında ama epeyidir böylesine yürümemiştim. Hamlamışım.</p>
				<p class="normal">– Yol da yol olsa bari! Yürümeye çalışıyoruz.</p>
				<p class="normal">– Buralar böyle. Yol bulmak zor. Uygun gördüğün yerden gideceksin, göz kararı.</p>
				<p class="normal">– insanda göz mü kalıyor? Güneşin altında uzağa bakılamıyor ki, baksana! Hem, bastığın yere dikkat edeceksin diye canın çıkıyor. Nasıl yaşıyorlar buralarda?</p>
				<p class="normal">– işte, buraya gelen bütün yabancıların sorduğu soru bu: “Nasıl yaşıyorlar burada?” Yaşanıyor işte. insan... ölmedikten sonra yaşıyor bir türlü!</p>
				<p class="normal">– Bu Lüllüz Kaya’nın bir hikâyesi var mı, biliyor musun?</p>
				<p class="normal">– Olmaz mı, var tabii, hikâye denilirse...</p>
				<p class="normal">– Sözünü kesiyorum ama, böyle açığa oturmasak?</p>
				<p class="normal">– Nereye oturalım? Daha iyi bir yer görüyor musun?</p>
				<p class="normal">– Ne bileyim. Biraz gölge...</p>
				<p class="normal">– Bak ne diyeceğim. En iyisi biraz sen ayakta dur, ben gölgene oturayım, biraz ben durayım, sen gölgeme otur. Başka çare yok...</p>
				<p class="normal">– iyi fikir!</p>
				<p class="normal">– ... hikâye şu: Civar köylerdeki evler hep taş... Bu “Lüllüz Kaya” denilen yerden almışlar: kayalıkları dinamitleyip dinamitleyip parçalamışlar, balyozlarla kırıp taşımışlar.</p>
				<p class="normal">– Bu yoldan?</p>
				<p class="normal">– Herhalde. Bu yol ya da başka yol, ne farkeder ki... Her yer aynı.</p>
				<p class="normal">– Eee, Lüllüz Kaya?</p>
				<p class="normal">– Lüllüz Kaya, kalan parça...</p>
				<p class="normal">– Onu niye parçalamamışlar?</p>
				<p class="normal">– Gerek kalmamıştır belki. Belki de, öyle kule gibi kalınca ortada, öylece kalsın istediler. Hoşlarına gitti!</p>
				<p class="normal">– ilginç, eğer öyleyse?</p>
				<p class="normal">– Öyle. insan, kendiliğinden ortaya çıkan şey karşısında duraksıyor bazen. Onu bir şey sanıyor–</p>
				<p class="normal">– Sence bir şeye benziyor mu? Gidiyoruz ama...</p>
				<p class="normal">– Mesele o değil ki!</p>
				<p class="normal">– Nasıl yani?</p>
				<p class="normal">– Dediğim gibi, yamacı dönüyorsun ve birdenbire karşına çıkıyor. Şaşırıyorsun. Tanıdık biri gibi, selam veresi geliyor insanın, görür görmez.</p>
				<p class="normal">– Yaaa?</p>
				<p class="normal">– Seviniyorsun...</p>
				<p class="normal">– “Lüllüz Kaya’ya geldim” diye?</p>
				<p class="normal">– Evet! Heyecanlanıyorsun. Büyülü bir an. Bazen gruplar halinde gelip otururlar çevresinde. Şenlik olur...</p>
				<p class="normal">– Gidelim öyleyse.</p>
				<p class="normal">– Kalk bakalım... benim bacaklarım uyuşmuş.</p>
				<p class="normal">– Benim de ama yürüyünce geçer...</p>
				
				
				</div>

<div class="calibre2" id="calibre_pb_52"/></body>
</html>