<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>oyuntml</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="calibre1">
				<h1 class="baslik1" id="calibre_toc_23"><span>SİBEL K. TÜRKER-</span><span>Takma Bir Göz</span></h1>
				<p class="normal">Doktor Birkan, saat 17.30’daki randevusuna beş dakika kadar gecikmiş bulunan hastası Yener Bey’i beklerken geriliyor. “Aynı ücreti alırım, kendi bilir” diye düşünüyor. “Ne kadar gecikirse daha az dinlerim, işime gelir.”</p>
				<p class="normal">Son zamanlarda gittikçe daha çok sıkıldığını fark ediyor. Ucundan kemirmeye başladığı tırtıklı tırnakları ve on yıldır içmediği halde, bir haftadır günde birkaç tane yakarak pişmanlık duyup yarısında söndürdüğü sigaralar bunu kanıtlıyor. Üzerindeki açık mavi gömleğin kol yenleri derin, dikine bir çizgi bırakılarak ve o çizgi son bir ütü hamlesiyle giderilmeden askıya asılmış. Doktor Birkan da o sabah düzenden kuşku duymadan dolaptan çekerek giymiş, şimdi elleriyle çizgiyi yok etmeye çalışıyor. “Temizlikçiyi uyarmak gerek.”</p>
				<p class="normal">Dakikalar geçiyor, ağır kış akşamı çoktan bastırdı bile. “Aratsam mı sekretere?” diye düşünüyor. Vazgeçiyor sonra. “Böyle bu insanlar işte. Saygısız, disiplinsiz, başkasının zamanını çalıyor muyum diye düşünmezler bile.” Aslında bugün, tek bir hastaya daha tahammül edemeyeceğini biliyor. Ne söyleyecekti adama? “Dünyada mutsuzluk diye bir şey yok Yener Bey. Aşılması gereken zorluklar var sadece” ya da “Bakış açınızı değiştirin. Ben sizi şöyle sağa döndüreyim bir...” Bunlan yıllardır, yüzlerce kadın ve erkeğe de söylemişti. inanıyordu, inanmasa bile fazla da yaratıcı değildi. Öyle hayatlar geliyordu ki masasının karşısına, incecik hasta dosyalarına öylesine iliştiriyorlardı ki acılarını, dertler sonsuz, çözümler kıt gibi gözüküyordu. Ek not: hastamız Bayan A, intihar eden kızının dağılmış beynini silinebilir duvar boyası sayesinde kolayca temizlemiş, sonra koşa koşa buraya gelmiştir. ilaç dozu artırılmış, uyumada bir düzen sağlanmış ve fakat bu defa da uyanma güçlüğü çekilmeye başlanmıştır... Hayır, hayır. Müdahale yanlış. Bırak anlatsınlar, sadece bir dinleyene ihtiyaçları var.</p>
				<p class="normal">Doktor Birkan, “sorun” sözcüğünden nefret etmeye başladığını düşünüyor, “Bir sorun mu var?” diye soranlardan da. Mesela karısından. “Var tabii, bak ölü bir balık gibi duruyor. Demek ki var. Ne yapacaksın, hadi bakalım.”</p>
				<p class="normal">Hayatının bildik seyri ve gittikçe kendini hissettirmeye başlayan tatsızlık duygusu canını feci sıkıyor. “Mükemmele yakın!” Birkan’ın en üst noktadaki rahatlığı ve gevşekliği, mutluluğu ve estetik anlayışı budur. Ve ardından hep şu gelir: “Mükemmel olamaz!”</p>
				<p class="normal">Ancak şimdi, evlendikleri günden başlayarak düzenli kilo alan ve şu noktada gelişimini fazla fazla tamamlayarak ekstradan bir de gıdık edinmiş olan karısı Müge, güzelim dairesini Marmara depreminden sonra ille de Kızılay’a bağışlayacağım diye tutturan kayınvalidesi ve çirkin ayaklarını utanmazca burnuna dayayan biricik kuzen Cemil, mükemmele olan umutsuz tutkusunu depreştiriyorlar. Kayınvalidesi zeytinyağlı dolmalara nane yerine kekik koyuyor sürekli. Peynirli böreğe, patates salatasına. Birkan kekikten nefret ediyor. Bunun daha on yaşlarındayken gittikleri babaannesinde kekikli pirzola kemirirken, kocasının hayatında bir başka kadın olduğunu ağlayarak haykıran ve akabinde babaanneden okkalı bir tokat yiyen annesiyle bir ilgisi vardır belki. Ancak şimdi konumuz bu değil. Düşününce midesi bulanıyor yine. Birkaç kez de kayınvalidesini yemeğin üzerinden atıştırırken görmüştü. Cemil, ikinci eş adayını onlarla tanıştırmaya getirdiği zaman. Kızın kıvırcık siyah saçları ve kaim kulak memeleri vardı. Büyükçe göğüsleri, en az iki beden dar bir sutyen tarafından sıkıştırılmış ve açık yakalı beyaz bluzundan fışkırtılmıştı. Çektiği bedensel eziyete rağmen gülümsemeye çalışıyordu. “Eminim kuzenimiz, nişan yüzüğünü bu hassas bölgeye atmıştır” diye düşünüp gülüyor. Kız hassas bölgeyi epey bir karıştırdıktan sonra yüzüğü bulmuş, orgazm olur gibi dişlerini birbirine çarparak parmağına takarken “Şahane!” demiştir. Ancak dediğiyle kalmış, kalakalmış; Cemil, altı ay gecenin yaşandığı iskandinav ülkelerinden birinde sıcağa hasret bir Kuzeyli kadınla karşılaşmıştır... “Şahane!”</p>
				<p class="normal">Nerede kaldı bu Yener Bey? Saat altıya on var.</p>
				<p class="normal">Tamam, bir kere dansöz Şiraze’nin dokuz yüzlü hattını aramıştı. Ne olacak, neyi gösterir bu? Merak, merak... Sekiz yaşındaki oğulları Ertuğrul’un ateşlendiği gecenin sabaha dönen bir saatinde. Ertuğrul’un ateşi en sonunda pes ederek düşmüş, Müge gıdığını uzatarak oğluna sarılmış, baygın vaziyette yatarlarken. Korkarak tuşlamıştı numarayı. Şiraze, düşlerden süzülmüş gibi pembe bir toz bulutu içinde kalçalarını kıvırtarak gelmişti. “Yalnız mısın? Hadi, hemen ara!” Aradık ya işte, diye düşünmüştü, avuçları terlemişti, arada salon kapısını yokluyordu korkarak. Şiraze sesiyle kasılıyor, gevşiyor; içinde “içinde” sözcüğü geçen cümleler kuruyordu ve en fazlası bu bir bant kaydıydı. Böyle olmasaydı da Şiraze’ye gününü –gecesini– gösteremezdi ya, “Bekle, geliyorum!” diyemeyeceğine göre... Nasıl konuşurdu sahi?:</p>
				<p class="normal">Şiraze Hanım, mükemmelsiniz...</p>
				<p class="normal">Şiraze Hanım, kalçalara inanmam ben...</p>
				<p class="normal">Şiraze, hangi gezegendensiniz kuzum?</p>
				<p class="normal">Şiraze, b-o-ğ-u-l-u-y-o-r-u-mmm!</p>
				<p class="normal">Saat altıyı geçiyor, Yener Bey hâlâ yok ortalarda. Birkan, döner koltuğundan kalkarak sıkıntıyla pencereye doğru yürüyor. Hollanda malı krem rengi jafuzilerin akşamı dilimleyen aralıklarından geniş meydanın kalabalığına bakıyor. Karınca sürüsü gibi aşağıdakiler. On ikinci katın burnu büyüklüğü bir anda tümünü hiçleştirdi. Renksiz ve hareketli noktacıklar hepsi. Telefon çalıyor, sekreterin “Görüşecek misiniz?” sorusundan sonra Müge’nin fevkalade gıdılı sesi uzanıyor kulağına. Akşam annesine yemeğe gidilecekmiş, Mevlüt Dayılar gelecekmiş, son anda kararlaştırılmış, Cemil’in nişan işi de konuşulacakmış. Tırtıklı tırnaklarına bakarak çekmecesini karıştırıyor, buruşuk Camel paketinden bir sigara çıkarırken “işim var” diyor, “hastam gelecek.” Müge ıkınıyor, erteleyemez mi, annesi bir sürü yemek yapmış. Birkan, çıt diye yanan çakmağını korkusuzca ateşlerken büzülmüş dudaklarından çıkan büzülmüş bir sesle “Hayır!” diyor. Müge işkillenerek soruyor, “Sigara içmiyoruz, değil mi?” “Evet” diyor Birkan. Müge, neye evet olduğunu bilemediği bu yanıtla gıdısını daha da sarkıtıyor ve düüt sesiyle kalakalıyor.</p>
				<p class="normal">Sekreter, ozon tabakasıyla dost olduğu varsayılan ve bu dostluğa güvenerek yaklaşık yarısını bedenine boca ettiği deodorantın baygın yasemin kokusunu odasına ve koridora bırakarak çıkmış. Koku durdukça ekşiyor, ekşidikçe yaramazlaşıyor, sekreterin gaz hali Birkan’ın odasına kadar ulaşıyor. Birkan, ruhlarla dans eden birinin edasıyla kokunun geldiği tarafa dikiyor gözlerini. Sekreter birazdan cisimleşecek, odada etekliğini kalçalarına kadar sıyırarak dolaşmaya başlayacak sanki. Her zaman baygın kokuyor bu kız, iç gıcıklayıcı ve yapışkan, ucuz dişi kokusu. Önüne eğildiğinde daracık pantolonlarının ağından cinsel organının nemli ve çürük kokusu yükselir. Çok mu beklemiştir dağılmayı, bozulmayı, bekleye bekleye durgun bir göle mi dönüşmüştür? Sabır hareketsiz yürekler yaratır, sessiz iç organları, utangaç bağırsaklar. Sabır açlıkların üzerine kapanır ve buyurur: “içe doğru büyüyeceksin!” Birkan bu nedenle, sekreterin dölyolunun normalden uzun olduğunu ve bataklık gibi geniş bir alana açıldığını düşünüyor.</p>
				<p class="normal">Az sonra gönülsüzce kalkarak her zaman kilitli duran ve anahtarı yalnızca kendisinde bulunan dolaptan viski şişesini çıkartıyor. Buzlu bardağa açık çay rengi sıvıdan boşaltırken Yener Bey’i düşünüyor. Hastasının randevusunu iptal etme inceliğinden bile yoksun bir medeniyetsiz olduğunu. Sonra içinde bulunduğu durum ve boğuştuğu sorunlar aklına gelince, onu böyle acımasızca eleştirmekten vazgeçiyor. Garip adam şu Yener Bey. Kırklı yaşlarda bir memur. Zayıf, çelimsiz, kötü giyimli. Altı aydır geliyor muayenehaneye. Odaya girer girmez sağ omzunu yukarıya çeker ve hemen yeniden indirir, başını utangaç bir edayla öne doğru eğerek el sıkar, deri koltuğun ucuna ilişiverir. Devlet dairesi gibi gridir, açık renk gömleklerinin üzerine mutlaka bordo ya da lacivert zeminli, geometrik desenli kravatlar takar. Sol gözü hep seğirir, bu minik çırpınışları sağ elinin sigaradan sararmış başparmağıyla durdurmaya çalışır. Sağ gözü donuk donuk Birkan’ın yüzüne bakar ve kaçar, bakar ve kaçar. Sağ göz, doktorunun koltuğa sırtını gererek dayayışındaki heybetten ve masanın üzerine konulmuş gümüş fotoğraf çerçevelerine sıralanmış aile mutluluğundan korkar. Ara sıra utangaçça tebessüm eder, hemen toparlanarak üstdudağını dişlerinin üzerine indirir. Doğası saklanmak için kurulmuş bir makine gibidir.</p>
				<p class="normal">Birkan, bu küçük ayrıntıların hiçbirini kaçırmazdı, kaçırmamak ona keyif verir ve işinin ehli olduğu duygusunu pekiştirirdi. Büyüklenmenin hazzıyla koltuğunu hafifçe sağa ve sola döndürürken sorardı:</p>
				<p class="normal">“Anlatın bakalım. Nasıl hissediyorsunuz kendinizi?”</p>
				<p class="normal">Yener Bey gülümserdi, dişler üstdudağın perdelemesiyle örtülürken, “ilaçlar iyi gelmiyor galiba” türünden bir şeyler fısıldardı.</p>
				<p class="normal">“Ama Yener Bey” diye diklenirdi Birkan, “henüz iyi gelmesi için çok erken. Hem haftada en az bir kez gelmeniz gerekiyor. En başından söyledim size. Yoksa tedavi süreci tıkanıyor. Sizse ayda bir...”</p>
				<p class="normal">“Şey... Maddi durumum belli doktor bey...”</p>
				<p class="normal">Birkan, adamın kravatındaki bordo beşgenlere, beşgenlerin içindeki koyu yeşil üçgenlere dalmış gibi yaparak cevaplardı:</p>
				<p class="normal">“E, bir kravat, bir gömlek eksik alırsınız canım. Ruh sağlığınızdan mühim mi?”</p>
				<p class="normal">Birkan o zamanlar kendine inanırdı.</p>
				<p class="normal">isimlerin bize çizdiği kader alaycı ve uğursuzdur. Yener Bey, on yıllık karısı Hatice’ye, kayınvalidesi ve kayınbabasına, kayınbiraderi ve baldızlarına ve hatta çocukları ismet ve Kumru’ya yenilmişti. Çok sevdiği kuşların ismini koyduğu kızının aile içinde kullanılan ismi Vesile’ydi –kayınvalidesinin adı– ki, bu bile yeterdi.</p>
				<p class="normal">Tek suçu, karısının ailesinin evlerine geldiği bir akşam gazete başlıklarına şöyle bir bakmak olan bu adam, ertesi gün işten döndüğünde evinin kapısını ardına kadar açık bulmuş, dantelleri beyaz kıvrımlarının sonsuzca terk ettiği evinin boşluğuna dalıp gitmişken, yatak odalarının mozaik zeminine atılmış mektubu bulmuştu. Gazeteden kesilmiş harflerin yapıştırıldığı mektupta “Seni terk ediyorum. Bizi arama!” yazılıydı. Yener Bey ünlem işaretinin siyah ve kalın sinirliliğine boş boş bakıyordu. Son iki günün gazeteleri kullanılmıştı mektup yazılırken. Yener, gazete başlıklarını asla unutmazdı. Şarkıcı Ebru Türkses’in beyanatı: “Yeni evlendiğim kocamı terk ediyorum”, Genelkurmay’dan hükümete “Bizi yok sayamazlar!”, Başbakan’dan ABD’ye sert yanıt: “Aramazlarsa aramasınlar”, TGBT Sineması’nda Bu Akşam’dan “Seni Kalbime Gömdüm”.</p>
				<p class="normal">Kayınbiraderinin müthiş buluşu olan bu mektupta Yener Bey’i en çok üzen şey ise karısının el yazısı olmamasıydı. “Babamın yanında saygısızca gazete okuyana böyle yapılır” intikamı sinsice kendisini hissettiriyordu. Soğuk betona büzüşen Yener ağladı, ağladı. Kırık beyaz fayanslı banyonun diş macunu ve tıraş köpüğü lekeli aynasına Hatice’nin kırmızı rujuyla çiziktirilen “ibnetor” yazısı ise içini asla rahatlatmadı.</p>
				<p class="normal">Birkan, kesme kristal bardağı elinde döndürürken “Ne yapalım Yener” diyor içinden. “Şansın kötü. Sana başka bir hayat lazım. Bunu ben yapamam, şu arka duvarda gördüğün 1978 tarihli ve 78913704 nolu Cerrahpaşa Tıp Fakültesi diploması da yapamaz. ilaçlarla idare edeceksin.”</p>
				<p class="normal">“Sizce Hatice’yle bir kez konuşmayı denesem mi?”</p>
				<p class="normal">“iç sesiniz ne diyor?”</p>
				<p class="normal">“Pek duyamam cılız sesleri. Annem küçükken kulağıma öyle bir vurmuştu ki zarı patlamış. Hatice bu yüzden avaz avaz bağırarak konuşurdu.”</p>
				<p class="normal">“Hisleriniz ne diyor?”</p>
				<p class="normal">“Gitme yanarsın diyor.”</p>
				<p class="normal">“Sizce Kumru ile ismet’i okulda ziyarete gitsem mi doktor?”</p>
				<p class="normal">“Nasıl bir sonuç elde edersiniz sizce?”</p>
				<p class="normal">“Hatice’yi çalışmaya başladığı manikürcüde bulsam mı?”</p>
				<p class="normal">“Bir şans tanımak lazım tabii.”</p>
				<p class="normal">“Atlasam mı, ölsem mi?”</p>
				<p class="normal">“Ne değişir? Hayat devam ediyor.”</p>
				<p class="normal">“Gazete kupürlerinden bir mektup da ben mi yazsam? Hakarete karşılık?”</p>
				<p class="normal">“El yazısı daha iyi sonuç verir.”</p>
				<p class="normal">“Aynalara bakın Yener Bey. Siz aslında kimsiniz?”</p>
				<p class="normal">“ibnetorum doktor.”</p>
				<p class="normal">Zaman ilerliyor, Birkan’ın bardağı üçüncü kez dolup boşaldı bile. iki kez telefonu çaldı, bakmadı. Cep telefonu tango sesi eşliğinde onuncu kez “Müge” yazarak titreşti. Son titremede orgazmı yarıda kesilmiş bir kadın gibi susturulup, ait olduğu ceket cebine yerleştirildi. Birkan dışarıda olmak istiyor, ancak uyuşup kalmış bacakları bu isteği geri çeviriyorlar. Dışarısı soğuk ve karanlık. Belki merkeze inmeli, ışıkların ve kahkahaların içinde bir iki tek daha atarsa kış gecesi ona vız gelir. Belki güzel bir kadınla bakışır, belki daha ileriye giderler. Belki iyi bir pezevenge rastlar, adam “Sarışın mı, esmer mi?” diye sorar. Birkan cevaplar, aslında “Hiçbiri ve kumral da değil” demek istemektedir, ama başka bir şey istiyormuş gibi düşünür, düşünür. Hevesli görünmelidir, hevesli görünmezse herkes ve pezevenk de dahil çekip giderler. Birkan beşgenlerin içindeki üçgenler ve üçgenlerin içindeki çemberler ve çemberlerin içindeki dörtgenler gibi kıstınrılmıştır. Sigara kâğıtlarını sonsuza dek katlayabileceğini düşünen sıkıcı adamlara benzemiştir. Kâğıt her seferinde açılır, tırnakla düzeltilip esnetilir, yeniden başlanır. Ama bütün kâğıtlar belli sayıya dek katlanabilmekte, aynı sayıyla geriye doğru açılmaktadır. Hayat ve ölüm dahi sıkıcıdır. Belki iki üç serseri tarafından sıkıştırılıp dövülmeli, ceplerinde nesi var nesi yoksa çalınmahdır. Sıkı bir dayak iyi gelebilir. Evdekilere böyle bir mazeret lazımdır. Dünya kötü, evler iyidir. Evler sıcak ve şefkatli, baharatlı ve kekiklidir. Birkan, Yener Bey’e kızmıştır. Yener onun akşamını, gecesini ve belki de son altı ayını mahvetmiştir. Yener Bey sıvışık bir leke gibi bulaşmıştır yakasına, o ve acınası hayatı, o ve budalalığı, o ve hiçliği Birkan’ın üzerinde kalmıştır. Anlatıp anlatıp gitmiş, Birkan onu dosyalara işlemiştir. Hiçbir şey değişmemiş ve değişmeyecektir. Birkan geri dönüşüm fabrikası değildir. Atık sulan içme suyuna çeviremez, ölmüş olanı kendi organı da dahil, diriltemez.</p>
				<p class="normal">Dördüncü bardağı hazırlarken eli telefona gidiyor. Evi arayacak. Büyük ihtimalle dönmüşlerdir. “Birazdan geliyorum” diyecek. Duyması olası tüm sitemlere kulaklarını tıkayacak. Ya da “Bu gece çok yorgun hissediyorum kendimi. Burada kalacağım” mı dese? inanmayacaklar. Saatlerdir neredeydi peki? Telefonlara neden cevap vermedi? Bu aptalca fikir de nereden çıktı? Hasta mı yoksa? Kendini iyi hissetmiyor mu? N’olur doğruyu söylesin? Müge gelsin mi? Ambulans çağırsın mı? Cemil’i arasın mı?</p>
				<p class="normal">“Alooo... Selamlar canımın içi nasılsın?”</p>
				<p class="normal">“Özlemez olur muyum? Özledim çok.”</p>
				<p class="normal">“Şimdi gelemem. Yorgunum biraz. Ama söz...”</p>
				<p class="normal">“Hadi uçur beni. Buna çok ihtiyacım var.”</p>
				<p class="normal">“Hayat sıkıcı. Bir tek sen değilsin.”</p>
				<p class="normal">“Tapıyorum kalçalarına.”</p>
				<p class="normal">Birkan, kafası masanın üzerine düşüp, ahize elinden kurtularak boşluğa sallanırken “Aradığın için teşekkür ederim. Umarım güzel vakit geçirmişsindir. Yarın yine bekliyorum” diyen o kıvrım kıvrım sesi hayal meyal duyuyor. Darbukanın aceleci ritmi ve savurganlığı eşliğinde perde kapanıyor.</p>
				<p class="normal">Sabah, Müge’nin heyecanlı sesi eşliğinde kapı açılıyor. Sekreter kız, “Yok canım. Buradadır, nereye gidecek” şeklinde izahat verirken toparlanmaya çalışıyor. Müge, fırtına gibi dalıyor odaya. “Gözümü kırpmadım bütün gece. Aşkolsun sana. Hastaneleri, karakolları aradım. Neredeyse kapıyı kırdırmaya geliyordum. Sekreterinin telefonu da yok bende. Bundan sonra bir anahtar da bana yapılacak, anlaşıldı mı?” Sekreter kapının ağzında dikilmiş, aptal aptal bakıyor, sadece susması gerektiğini biliyor. “Off... Ne kadar abarttın. Halsizdim, son hastam epey geç çıktı. Bilgisayar kayıtlarım da karışmış... Gözüm yemedi bir türlü.” “E, pes yani Birkan. insan bir haber verir. Ertuğrul da çok merak etti. Ay, inanmıyorum, sigara da mı içiyorsun sen? içki de almışsın... Neler oldu, şimdi hepsini anlatmanı istiyorum.” “Yok bir şeyyy... Uff, kızım sen bize iki kahve getiriver.”</p>
				<p class="normal">Sekreter kız öne doğru titrek bir adım atıyor. Denileni anlamamış gibi bakmaya devam ediyor. Birkan’ın başı çatlayacak gibi ağnyor ve bu kadınlardan yalnızca birine tahammül edeceğini düşünerek bağırıyor: “Kızım, sana söylüyorum. Ne bakıyorsun öyle? iki koyu kahve!”</p>
				<p class="normal">Sekreter dudaklarını oynatıyor, elindeki gazeteyi sallıyor. “Şey diyecektim, doktor bey...”</p>
				<p class="normal">“Ne diyecektin allasen?”</p>
				<p class="normal">Kız, Müge’ye doğru dönüyor.</p>
				<p class="normal">“Birkan Bey’in sinirleri çok bozuk. Alın, inanmazsanız kendiniz bakın. Hastalarından biri, ayrıldığı karısını, karısının babasını ve erkek kardeşini öldürmüş de... Dün öğrenmiştik. Bugün gazetelere çıkmış...”</p>
				<p class="normal">Müge, “Ay, inanmıyorum. Ne vahşet!” diyerek gazeteyi kapıyor. Birkan olan biteni şaşkınlıkla izliyor, sekreter kendisine kaçamak bir bakış fırlatıyor.</p>
				<p class="normal">Müge, “Ay kendisi de intihar etmiş. Vah, vah vah...” diyerek gazeteyi yüksek sesle okumaya başlıyor.</p>
				<p class="normal">“Ama yaralı olarak kurtulmuş” diye düzeltiyor sekreter kız. “Kurşun kafasını sıyırıp geçmiş.”</p>
				<p class="normal">Birkan bu müjdeli haberi verdiği için bıkkınca bakıyor kızın yüzüne.</p>
				<p class="normal">Bir kamu kuruluşunda memur olarak görev yapan 42 yaşındaki Yener Özgür’ün son aylarda ruhsal bunalım içinde olduğu belirtildi. Yaklaşık on bir yıl önce evlenen Yener ve Hatice Özgür çiftinin çocukları ismet (10) ve Vesile Özgür’ün (8), olay saatinde okulda, kayınvalide Vesile (59) ile baldız Seniha’nın (29) ise akraba ziyaretinde olmaları nedeniyle katliamdan kıl payı kurtuldukları belirtiliyor. Olaydan sekiz ay önce karısı Hatice Özgür (37) tarafından terk edilen Yener Özgür, son günlerde karısının ailesiyle yaşadığı Cihan Sokak 18 numaralı eve sık sık geliyor, barışma teklifleri karısı ve ailesi tarafından şiddetle reddediliyordu. Görgü tanıklarının ifadelerine göre, Yener Özgür, salı günü anılan adrese gelerek evin önünde yine rezalet çıkarmış, komşular tarafından zorla teskin edilmişti. Yener Ozgür’ün (42) aynı gün karısına yolladığı zarfta, takma gözünün bulunduğu, bunu gören eş Hatice Özgür’ün (37) sinir krizleri geçirdiği...</p>
				<p class="normal">Birkan beyninin kafatasından uçmak için şiddetle tavanı yokladığını hissediyor. “Yeter Müge! Lütfen bırak artık.”</p>
				<p class="normal">“Ah, canıımmm... N’olur kusuruma bakma. Nereden bilebilirim ki?”</p>
				<p class="normal">“Tamam, kapatalım artık bu konuyu. Olan oldu.” Akıllı kızmış şu sekreter diye düşünüyor.</p>
				<p class="normal">“Sakın kendini suçlama bitanem. Sen elinden geleni yaptın ne de olsa.”</p>
				<p class="normal">Birkan döner koltuğuna sırtını dayayarak yeniden dikleşiyor:</p>
				<p class="normal">“Yaptım tabii. Elimden geleni yaptım.”</p>
				</div>

<div class="calibre2" id="calibre_pb_50"/></body>
</html>