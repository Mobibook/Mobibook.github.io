<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>oyuntml</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="calibre1">
				<h1 class="baslik1" id="calibre_toc_10"><span>MEHMET ZAMAN SAÇLIOĞLU-</span><span>İkinci Ada</span></h1>
				<p class="normal"><span>(Sis Adası)</span></p>
				<p class="normal">Tren hızla ilerliyordu. Son durduğumuz istasyonda inenlerden sonra, kompartımanda iki kişi kalmıştık. Benden biraz daha genç, yaklaşık otuz yaşlarında gösteren kumral, zayıf yol arkadaşım ayakkabılarını çıkarmış, karşımdaki koltuğa uzanmış, uyuyordu. Ben de onun gibi yapıp, yatmayı aklımdan geçiriyordum; ama ineceğim istasyona ancak on beş, yirmi dakikalık bir yolumuzun kalmış olması, bu kısa süre içinde uzanıp, uykuya dalmaya değip değmeyeceğini düşündürüyordu. </p>
				<p class="normal"> Pencerenin yanına geçtim; belki bir şeyler görürüm diye burnumu cama dayadım. Dışarısı çok karanlıktı. Ne ay, ne yıldızlar, ne de herhangi bir ışık vardı. Trenin uykuyu çağıran sesi ile sallantısı göz kapaklarımı ağırlaştırmıştı. </p>
				<p class="normal">Gözlerim kapanırken sesin değişip, sallantının azaldığını fark ettiğimi anımsıyorum. Tren gitgide yavaşlıyordu. Bir süre sonra da durdu. Dışarıda hiçbir şey görünmüyordu. Koridora çıktım, öteki camdan baktım, yine bir şey yoktu. Karanlık, herhangi bir gecenin karanlığından farklıydı.</p>
				<p class="normal">Camı indirdim; pencerenin önünde bir hareket oldu. Dışarıdaki bu garip karanlık, erişebildiği her deliğe parmağını sokan meraklı bir çocuk gibi uzanıp; pencereden içeriye dönerek, kıvrılarak, beyazlaşarak aktı. O zaman, çok yoğun bir sis içinde olduğumuzu anladım. Hareketlenen sisin arkasında zayıf bir ışık, bir an belirip kayboldu. Burası, günün bu son treninin bugüne dek durduğunu hiç anımsamadığım bir ara istasyon olmalıydı. Pencereyi kapadım; sisin içeri giren parmağı, dağılıp yok oldu. Kompartımana dönecekken, koridorun sonundaki vagon kapısı açıldı; kondüktör elindeki küçük zili sallayarak yaklaştı:</p>
				<p class="normal">– Arıza... Bir saat kadar buradayız. Lütfen trenden uzaklaşmayın, sis çok yoğun.</p>
				<p class="normal">Önümden geçerken kondüktöre buranın neresi olduğunu sordum.</p>
				<p class="normal">– ikinci Ada istasyonu, dedi.</p>
				<p class="normal">Bu adı daha önce hiç duymadığımı söyledim.</p>
				<p class="normal">– Küçük bir istasyondur, dedi. Her tren durmaz burada.</p>
				<p class="normal">Yol arkadaşım da uyanmış, ayakkabılarını giymeye çalışıyordu. Mahmur gözlerle yanıma geldi; koluma dokundu; başını iki yana, ne oldu dercesine salladı. Ağzından da, anlaşılmaz, ama soran bir ses çıkmıştı. Dilsiz olduğunu anladım. Sağır da olabileceği aklımdan bir şimşek hızıyla geçti.</p>
				<p class="normal">– Arıza, dedim; dudaklarımı okuyabilsin diye, hecelerin üstüne basarak, ağır ağır. </p>
				<p class="normal">Yanılmamıştım. Sağır, dilsizdi yol arkadaşım; ama anlaşabilmiştik. Sisi fark edince yüzünde bir aydınlık belirdi. Pencereyi açtı, kolunu dışarı çıkarıp sisi dalgalandırdı. Ağzından sevinç sesleri çıkıyordu. Bana döndü, eliyle “gel” hareketi yaptı; parmağıyla da dışarısını gösteriyordu. Kapıya doğru yürüdü; peşinden gittim. Kapıyı açtı; demire tutunarak dikkatle aşağıya inmeye başladı. Küçük çığlıklar atıyor, gülüyordu. Yere basmıştı. Kapıyı bıraktı, dönüp ellerini bana uzattı.</p>
				<p class="normal">Görüntü, gerçekten, insana çığlıklar attıracak kadar olağanüstüydü, ama ürkütücüydü de. Arkadaşımın bana uzattığı elleri, yüzü, göğsünün bir bölümü görünüyordu, ama vücudu aşağıya doğru silikleşiyordu. Ayakları sisin içinde kaybolmuştu. Dudaklarımı belirgince hareket ettirerek:</p>
				<p class="normal">– Uzaklaşma, kaybolursun, dedim.</p>
				<p class="normal">Başını salladı, anlayamamıştı.</p>
				<p class="normal">– Gitme... Sis... dedim üstüne basarak.</p>
				<p class="normal">Elini boş ver anlamında salladı; treni gösterdi, bir omzunu, kaşlarını kaldırdı. “Tren işte burada” demek istiyordu sanırım.</p>
				<p class="normal">Onu yalnız bırakmamak, kulakları duymadığı için bu siste başına gelebilecek bir kazayı engelleyebilmek için ben de aşağıya indim.</p>
				<p class="normal">Ayaklarımı belli belirsiz görüyordum. ilk kez derin bir denize girip de ellerini iskeleden ayıramayan çocuklar gibi, ben de ellerimi trenin kapı demirinden ayıramıyordum. Bir an duraksama geçirdikten sonra, kapıyı bırakıp, yüzünü güçlükle seçebildiğim yol arkadaşıma doğru bir adım attım. Soluğum daralır gibi oldu:</p>
				<p class="normal">– Sonsuzluk... dedim. Sağır olduğunu unutmuştum. Bu kez fısıltıyla, kendi kendime:</p>
				<p class="normal">– Sonsuzluk gibi, diye yineledim. Sonsuzluk duygusu veren şeyin, iki adım önümü görmemi engelleyen bu yoğun sis olması beni şaşırtmıştı. Sağır dostumu düşündüm. Sesler için de böyle miydi yoksa? O da kendisini bir sessizlik sonsuzluğunda mı duyumsuyordu?</p>
				<p class="normal">Birbirimizden bir buçuk, iki metre kadar uzaktaydık. Onu görebiliyordum; ama geriye doğru bir, iki adım atınca görüntüsü silikleşiyordu. Arkadaşım kollarını indirip kaldırıyor; sis, parmaklarının arasından, kollarının altından dalgalanarak, küçük bulut öbekleri halinde hareket ediyor, tam dururken, bir kol hareketiyle yeni salınımlara başlıyordu. Bu oyun sırasında dostumun ağzından, anlaşılmaz mutluluk sesleri çıkıyordu. Bu arada yerimizin değiştiğini, beş on adım, belki de daha çok ilerlediğimizi anlayamamıştım; arkadaşımın yüzünde önce bir şaşkınlık, sonra da korku görünceye dek. Kendi çevresinde birkaç kez dönmüş, soran bakışlarını bana çevirmişti. Tren görünmüyordu. Arkadaşım yanıma gelmiş, elimi tutmuştu. Çıkardığı anlamsız sesler artık soru ve korku taşıyordu. iki omzundan tuttum, dudaklarımı okuyabilmesi için üstüne basarak:</p>
				<p class="normal">– Korkma, dedim. Tren gitmedi... Burada.</p>
				<p class="normal">Anladım, dercesine başını salladı. El ele birkaç adım ilerledik; ama tren o yönde değildi. Durduk. Elimin içindeki eli, bir çocuk eli gibi çaresizdi. Ona döndüm, işaret parmağımı dudaklarıma götürdüm:</p>
				<p class="normal">– Sus, dedim. Trenden gelebilecek küçük bir ses duymak istiyordum. Çok yakınımızdaki bu koca kütleden ne bir ses, ne bir ışık geliyordu. Sessizlik uzayıp gidiyordu. Sürekli bir hışırtı var gibiydi. Bu sis, sanki bütün sesleri öğütüp, hışırtıya çeviriyordu. Yaşlandıkça küçülen; sonunda bir cırcırböceği olarak, bir ses olarak kalan Troya kralı Tithonos’un öyküsü geldi aklıma. Birkaç dakika beklediğimiz halde hiçbir ses duyamamıştım. Dayanamadım:</p>
				<p class="normal">– Heeey, trendekiler!.. diye seslendim. Bir yanıt gelmedi.</p>
				<p class="normal">– Kondüktör beeey, orada mısınız?.. Sessizlik sürüyordu. Arkadaşım seslendiğimi anlamıştı. O da bağırmaya başladı. Sesinde bir dile ait sözler yoktu; söylediklerini bilincimle değil, sezgilerimle anladım. “Kaybolduk, yardım edin, neredesiniz, korkuyorum, gelin” sözcüklerini ve sözlüklerde karşılığı olmayan birçok duyguyu bu garip çığlığın içine sığdırmıştı sağır, dilsiz arkadaşım. iki kez de o seslendi; sonra, benim yüzüme bakmaya başladı, bir yanıtın gelip gelmediğini öğrenmek için.</p>
				<p class="normal">Kulak kesilmiş dinliyordum. Birkaç saniye geçmişti ki zayıf bir ses duyar gibi oldum. Başımı diktiğimi, daha iyi duymak için bir kulağımı sesin geldiği yöne çevirdiğimi gören dostum, aynı seslerle yeniden bağırdı. Onu susturdum. Heyecanlanmıştı. O da dinler gibi bir duruş aldı. Gözleri benim yüzümde hızla dolaşıyor, duyacağım küçük bir sesin yüzümdeki yansımasını kaçırmamak istiyordu.</p>
				<p class="normal">O cılız sesi yine duyar gibi oldum. Arkadaşıma, sus, işareti yaptım. Tamam, anlamında başını salladı. Zayıf ses güçleniyor gibiydi. Bu her neyse, bize yaklaşıyordu. Bir sürtünme sesi ve ardından bir “tık”. Şimdi daha iyi duyar olmuştum, seslendim:</p>
				<p class="normal">– Hey, kim var orada?</p>
				<p class="normal">Ses durmuştu. Gözün gözü görmediği bu siste, bir şeyin gelip kulakları duymayan arkadaşıma çarpacağından korkuyordum. Tedirgindim; yine seslendim:</p>
				<p class="normal">– Hey, biz buradayız; treni kaybettik.</p>
				<p class="normal">Ses yeniden başlamıştı. Uzaklığını kestiremiyordum. Sesin geldiği yöne bakıyor; ama hiçbir şey göremiyordum. Birisi:</p>
				<p class="normal">– Evet, neredesiniz? diye seslendi.</p>
				<p class="normal">Rahatlamıştım. </p>
				<p class="normal">– Buradayız, dedim, buradayız. </p>
				<p class="normal">Arkadaşım da birisiyle konuştuğumu anlamış; benden bir açıklama bekliyordu. Ona elimle, dur biraz, anlamına gelen bir işaret yaptım. Yüzümdeki gülümseme onu rahatlatmıştı. </p>
				<p class="normal">– Orada durun ve bana seslenin; geliyorum, diye sürdürdü ses. Konuşmaya devam edin ki sizi bulabileyim. Söyleyin kaç kişisiniz?</p>
				<p class="normal">– iki, dedim, iki kişiyiz.</p>
				<p class="normal">– Giysileriniz ne renk?</p>
				<p class="normal">– Giysilerimiz mi? Ne yapacaksınız giysimizin rengini? Biz burnumuzun ucunu göremiyoruz.</p>
				<p class="normal">– Canım laf olsun diye soruyorum. Ha bire, neredesiniz, sağda mısınız, solda mısınız? diye soracak halim yok ya. Siz de bana sağ yap gel, sol yap gel mi diyeceksiniz, otopark değnekçisi gibi? Bir şey söyleyin işte. Söyleyin ki, size doğru yaklaşabileyim.</p>
				<p class="normal">– Arkadaşımda pembe bir bikini, bende ise uzun beyaz bir don var.</p>
				<p class="normal">– Tanrım, siz gerçekten kaybolmuşsunuz.</p>
				<p class="normal">Bu arada epeyce yaklaşmıştı. Baktığımız yönde bir karaltı belirdi. iki adım sonra da önümüzdeydi.</p>
				<p class="normal">– Burada olmalısınız, derken, yürürken önünde yere sürdüğü ince metal baston ayağıma değmişti. Bastonun değmesiyle durdu. Bize doğru değil, yukarıya, gökyüzüne bakıyor gibiydi.</p>
				<p class="normal">– işte, sizi buldum, dedi. Giysilerinizi doğru anlatmasaydınız sizi tanıyamazdım. Söyleyin bu dağ başında nasıl kayboldunuz?</p>
				<p class="normal">Şaşırmıştık, önümüzdeki adam kördü. Bir an ne söyleyeceğimi bilemeden kalakaldım. Neden sonra:</p>
				<p class="normal">– Treni kaybettik, dedim. Aşağıya inmiştik; uzaklaşmışız.</p>
				<p class="normal">– Evinden uzaklaşıp yolunu yitiren çocuklar gibi, dedi kör adam. Sonradan olma körlük böyledir işte.</p>
				<p class="normal">– Affedersiniz, sizi incitmek istemedik, dedim.</p>
				<p class="normal">– Biliyorum, ciddiye almayın, ben de şaka yaptım zaten. Kör olduğumu bastonumun sesinden anlamışsınızdır size doğru yürürken.</p>
				<p class="normal">Hınzırca bir yanıt vermek istedim.</p>
				<p class="normal">– Hayır, renginden. Ucunun beyazlığından anladım.</p>
				<p class="normal">– Hayret, siste görünmez diye bugün bu bastonumu almıştım. Aslında beyaz baston hiç kullanmam, kör olduğum anlaşılsın istemem. Keskin gözleriniz varmış doğrusu delikanlı, diye yanıtladı adam. Sonra, devam etti:</p>
				<p class="normal">– Hanımefendi, beyefendi bizi tanıştırmadı; sizinle tanışmaktan mutluluk duyacağım, dedi.</p>
				<p class="normal">Atıldım:</p>
				<p class="normal">– Affedersiniz, dedim, yanımdaki bir hanım değil, bir bey. Ben size, yani... laf olsun diye bikini... aslında...</p>
				<p class="normal">Adamın yüzü asılmıştı. Tam bir şey söyleyecekti ki;</p>
				<p class="normal">– Arkadaşım sağır ve dilsizdir; size yanıt veremez, dedim.</p>
				<p class="normal">– Yazık ki size de veremiyor, dedi adam. Üzüldüm, onun adına espri yapmış olmanıza. Biliyorum, kötü bir amacınız yoktu ama, saygısızlık ettiniz delikanlı. Demek, beni yardıma çağıran bey bu. Tanıştığıma sevindim. Sonra, gülümsedi:</p>
				<p class="normal">– Haydi, boş verin, gelin size bir çay ikram edeyim. Arkadaşınıza da söyleyin.</p>
				<p class="normal">– Teşekkür ederiz, dedim, ama tren her an kalkabilir.</p>
				<p class="normal">Adam, geldiği yöne döndü, bağırdı:</p>
				<p class="normal">– Makinist, ne kadar işin kaldı?</p>
				<p class="normal">– Yarım saat daha sürer, dedi bir ses uzaktan.</p>
				<p class="normal">– Duydunuz mu? Haydi gidelim, dedi adam. Çayı çok güzeldir bizim kahvenin. Sabahçı kahvesidir.</p>
				<p class="normal">– Bize neden yanıt vermediler, diye sordum, duymadılar mı, o kadar bağırdık, yardım istedik? </p>
				<p class="normal">– Duyuldu, ben de yardımınıza geldim, diye yanıtladı adam.</p>
				<p class="normal">Yol arkadaşım, bizim bu konuşmalarımızı anlayamamıştı; ama adamdan da gözlerini ayıramıyordu. Belli ki adamın kör oluşu onu çok etkilemişti. Gözlerini adamın yüzünde dolaştırıyor, bastonuna indiriyor, ayaklarına, ellerine bakıyordu. Bana bakması için koluna dokundum. Sonra, yüksek sesle ve yine dudaklarımı okuyabileceği gibi:</p>
				<p class="normal">– Beyefendi bizi çaya çağırıyor, dedim.</p>
				<p class="normal">Sözcükleri anlayamamıştı. Anlaması da beklenemezdi. Söylenen sözler, içinde bulunduğumuz ortamla o denli ilgisizdi ki. Sözlerimi yinelerken, elimde çay bardağı varmış da karıştırıyormuşum gibi yapmıştım. Bu kez anlamıştı, ama bakışları soru işaretleri taşıyordu. Başımı, “kabul et” anlamında salladım. Ağzından olumlu bir ses çıktı. Kör adam:</p>
				<p class="normal">– Güzel, haydi gidelim o zaman; kahve uzakta değil, dedi.</p>
				<p class="normal">Bir an duraladım:</p>
				<p class="normal">– Peki ama treni nasıl bulacağız dönüşte? diye sordum.</p>
				<p class="normal">– Amma uzattınız siz de, dedi adam bıkkınlıkla. Ben sizi geri getireceğim. Verin elinizi. Arkadaşınızın da elini tutun. Elimi bırakmayın ki, bu siste düşüp bir yerinizi kırmayın. Ben yanınızda oldukça korkmayın; ama düşer de kafanızı çarpar, bayılırsanız, hiçbir şey yapamam. Biliyorsunuz sizi bulmam için sesinizi duymam gerek. Köpeklere de hiç güvenmeyin, bu siste onlar da işe yaramaz. Gözleri görmeyince burunları da çalışmaz bu itlerin. Bu köyde, siste iz sürecek kör bir köpek de bulamazsınız zaten. Haydi bakalım, ileri, marş!..</p>
				<p class="normal">El ele tutuşmuş, adamın peşinden birkaç adım atmıştık; ama pek rahat yürüyemiyorduk. Her an bir yere çarpacakmışım gibi geliyordu. Arkadaşım da benden farklı değildi.</p>
				<p class="normal">– Benimle aynı adımları atın, dedi kör rehberimiz. Aynı büyüklükte ve aynı ayakla. Beni kör bir yol gösterici değil, bir halk dansında ekip başı gibi düşünün. Vücudunuzun salınımını bana uydurmaya çalışın.</p>
				<p class="normal">Adamın söylediklerini arkadaşıma anlatabilmek için kollarımı ve arkadaşımın elini yumuşakça indirip kaldırarak, sisin içinde uçar gibi hareketler yapmaya başladım. Arkadaşım da anlamıştı. Adımlarını adımlarımıza uydurmaya çalıştı. Küçük, neşeli çığlıkları yine başlamıştı. Kör rehberimiz bir kahkaha attı. </p>
				<p class="normal">– Ah bu sağırlar, dedi, neşelerini hiç kaybetmezler; bir körü izlerken bile gülebilirler.</p>
				<p class="normal">Birkaç dakika sonra yürüyüşümüzde bir uyum sağlanmıştı. Adam, kendisinden ummadığım bir hızla yürüyordu.</p>
				<p class="normal">– Düz bir zeminde yürüyoruz. Kahveye kadar da böyle gidecek. Burası geniş bir alan. Takılıp düşeceğimiz bir çıkıntı, çarpacağımız bir insan yok. Bu siste benden başka kimse gezmeye cesaret edemez. Burada sık sık sis olur. Sis olunca ben rahat ederim; sis dağılınca benim dışımdaki herkes sevinir. Söyleyin bakalım sis mi iyi açık hava mı?.. Yanıt veremiyorsunuz değil mi?</p>
				<p class="normal">Bir şey söylemek zorunda olduğumu düşündüm.</p>
				<p class="normal">– Ama gören insanlar çoğunlukta. Onlar için sis iyi değil, dedim.</p>
				<p class="normal">– işte yanlış bir düşünce. Çoğunluğun isteği iyidir. Oysa böyle sislerde yolu ben gösteriyorum, hastaları hastaneye, doktorları hastalara ben götürüyorum.</p>
				<p class="normal">– Tek kör siz misiniz burada? diye sordum.</p>
				<p class="normal">– Evet, yazık ki öyle dedi adam. Burası sandığınızdan daha küçük bir yerdir. iki kör daha vardı; ama birkaç yıl önce büyük bir kente çalışmaya gittiler. işyerleri çok aydınlıkmış. Ne gülünç değil mi?</p>
				<p class="normal">Birkaç adım sonra zeminin biraz yükselir gibi olduğunu hissettik. </p>
				<p class="normal">– Bir tepeye mi çıkıyoruz? diye sordum.</p>
				<p class="normal">– Yok, dedi adam, geldik neredeyse. Sağımızda iki yüz yıllık bir çeşme var, tam önündeyiz şimdi. Üzerindeki kabartmaları görmeliydiniz; yirmi sekiz adım sonra kahvenin kapısında olacağız. Gerçekten yirmi sekiz adım sonra bir kapının önüne gelmiştik. Kör adam bastonunu değdirerek kapıyı buldu, itmeye çalıştı; ama kapı açılmadı.</p>
				<p class="normal">– Yandaki pencerelerden ışık geliyor mu? </p>
				<p class="normal">– Hayır, dedim. </p>
				<p class="normal">– Şu işe bak, yine kapamışlar. Sis olunca, kimi zaman kaparlar kahveyi.</p>
				<p class="normal">– Ne yapsınlar ki, dedim. Sokaklarda kimseler olmadığını siz söylediniz. Müşteri olmayacaksa kahve ne işe yarar?</p>
				<p class="normal">– Bu kahve günde yirmi dört saat açıktır. iki kardeş işletir. Biri gündüzcüdür, biri gececi. Her ay nöbet değiştirirler. Bir ay gececi olan, öteki ay gündüzcü olur. Gündüzcü de gececi. Biri sürekli gece, öteki sürekli gündüz çalışsa olmaz sanki. Bir ay boyunca gündüz çalışmak mı yoruyor onları, yoksa gece çalışmak mı, bunu anlayamadım. Her neyse, bu onların bileceği bir iş; ama üzülüyorum doğrusu; çünkü bir sabahçı kahvesi bu kafayla işletilmez. Sabahçı kahvesi bir güvencedir; bir hastanenin acil servisi gibi. Onun her zaman açık olduğunu bilmeniz önemlidir. Belki kırk yılda bir gece yarısı gidersiniz; ama orası hep açık olmalıdır.</p>
				<p class="normal">– Size hak verdim şimdi, dedim, adama.</p>
				<p class="normal">– Sizi boşuna yormuş oldum. Aslında sizi eve de götürürdüm ama biraz uzak. Daha sonra, vakitlice gelirseniz sizi evimde konuk etmekten çok zevk duyacağım, inanın.</p>
				<p class="normal">– Teşekkür ederiz davetinize, dedim. Ben de isterim sizinle yine görüşmeyi; ama şimdi trene dönelim.</p>
				<p class="normal">– Tamam, dedi. Yalnız, olan biteni arkadaşınıza da anlatın delikanlı. Trene döndüğümüzü o da bilsin.</p>
				<p class="normal">– Haklısınız, özür dilerim, dedim.</p>
				<p class="normal">– Benden değil, ondan özür dileyin.</p>
				<p class="normal">Sağır, dilsiz arkadaşıma döndüm:</p>
				<p class="normal">– Trene dönüyoruz, dedim. Başını salladı arkadaşım; anlamıştı.</p>
				<p class="normal">Rehberimiz:</p>
				<p class="normal">– Bir ikramda bulunamadan gönderiyorum sizi; kusura bakmayın, dedi, tutmam için elini uzatırken. Yine el ele tutuşup geldiğimiz yönde yürümeye başladık. Bir süre sessizlik oldu. Hepimiz bir şeyler düşünüyor gibiydik. Kör rehberimizin bir an için elimi sıktığını duyumsadım. Durmuştu. </p>
				<p class="normal">– Ne oluyor, dedim, fısıltıyla. </p>
				<p class="normal">Bir yanıt vermedi, sağa döndü, birkaç adım attık birlikte; yine durdu. Derin bir soluk aldı. </p>
				<p class="normal">– Hanımeli, dedi. Ne güzel kokuyor. </p>
				<p class="normal">Belli belirsiz bir hanımeli kokusu bana da gelmişti. Rehberimiz derin bir soluk daha çekti içine:</p>
				<p class="normal">– Uzun zamandır bu kadar temiz, bu kadar beyaz bir hanımeli koklamamıştım, dedi.</p>
				<p class="normal">Aklımdan geçen soruyu sezmiş gibi sürdürdü konuşmasını, adımını atarken:</p>
				<p class="normal">– Renkleri görmemem, onların adlarını kullanmamı da engellemez ya? </p>
				<p class="normal">Birkaç adım daha atmıştık ki, önümüzde büyük bir karaltı belirdi. </p>
				<p class="normal">– işte, geldik, dedim, tren göründü.</p>
				<p class="normal">– Daha beş, altı adım var, dedi rehberimiz. Üç adım sonra da durdu.</p>
				<p class="normal">Sağır, dilsiz arkadaşım elimi bırakmış, trenin merdivenlerini tutmuştu. Kendisini şimdi güven içinde duyduğu belliydi. Kör rehberimize, elini bırakmadan:</p>
				<p class="normal">– Size çok teşekkür ederim, dedim. Hiç unutamayacağım bir gezinti oldu. Akıl almaz bir gezinti. Yine gelmek, sizi görmek isterim.</p>
				<p class="normal">– Sevinirim delikanlı. Arkadaşınızı da, başkalarını da getirebilirsiniz. Bir körle sisler içinde sohbet etmek isteyen herkesi davet edebilirsiniz. Size çay borcum da var, unutmayın.</p>
				<p class="normal">Arkadaşımın nerede olduğunu sezmiş gibiydi. O yöne seslenerek:</p>
				<p class="normal">– Siz de hoşça kalın, dedi. Sizi daha yakından tanımak isterdim. Elini salladı.</p>
				<p class="normal">Bana döndü:</p>
				<p class="normal">– Lütfen arkadaşınıza iyi dileklerimi iletin, hoşça kalın, dedi. Arkasını döndü, birkaç adım içinde önce görüntüsü, kısa bir süre içinde de bastonunun ve ayaklarının sesi kayboldu gitti.</p>
				<p class="normal">Merdivenleri çıktık, kapıyı kapadık, kompartımanımıza yürüdük. Arkadaşım, kendisini koltuğa atarcasına bıraktı. Ben de oturdum. Biraz sonra tren hareket etti. Arkadaşım pencereden dışarıya bakıyordu. Birkaç dakika sonra sisin dağıldığını, evlerin ışıklarının göründüğünü fark ettik. Arkadaşım, koltuğun üzerindeki çantasından kâğıt ve kalem çıkardı; çantayı dizlerinin üstüne koydu. Kâğıda bir şeyler yazdı, bana uzattı.</p>
				<p class="normal">“Ne sisti ama. Adam da çok ilginçti. Yürürken çok heyecanlandım; ama beni en çok o nefis hanımeli kokusu etkiledi. Hiç bu kadar beyaz bir koku duymamıştım. ipek gibiydi. O kör adamla konuştuklarınızı bana yazar mısın?” yazıyordu.</p>
				<p class="normal">Olur, anlamında başımı salladım, kâğıdın altına:</p>
				<p class="normal">“Kaç sayfa boş kâğıdın var?” yazdım.</p>
				</div>

<div class="calibre2" id="calibre_pb_24"/></body>
</html>