<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>oyuntml</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="calibre1">
				<h1 class="baslik1" id="calibre_toc_25"><span>SEMA KAYGUSUZ-</span><span>Aşkâr</span></h1>
				<p class="normal">Közlenmiş odun kokusu, ortalıkta uçuşan isin uyuklatıcı rehaveti içeri yayılmaya başlamışken, Canan üstünde ne varsa çıkarıp banyonun en soğuk, en kuru yerine silkeleyip attı. Ağlaması durmuştu da, istemsiz iç çekişleri bir türlü durmuyordu. Odun kazanının küçük musluğunu açtığında bakır kazana gürültülü su tapırtıları vurunca, sanki sokakta teneke çalan bütün çocuklar banyoya doldu. Tüm kalabalık görüntüsüne, ne yapılsa da bir türlü düzene giremeyen mekânsal eğretiliğine rağmen, ses geçirmeyen tek yer olan banyo, Canan’ın banyosu yani... sessizce yapılabilecek her şeyi gürültülü bir özgürlüğe dönüştürme tekliğiyle, kızın en rahat ettiği yerdi. Haldır huldur, söküle söküle soyunduğu biricik oda. Bir genç kızın en kararlı soyunduğu yer, o daracık, o buharlı, o loş dikiz aralığı olmasıdır olmasına da, ne yazıktır ki et kafalı yönetmenler hep kızın sırtını gösterir, o elbiselerini şöyle... bir daha giymeyecekmişçesine fırlatışını değil!</p>
				<p class="normal">Oturduğu ıslak tabureden, bir de soğuk taş zeminden ötürü, Canan, ürpertiyle titrediği sıra, sıvası dökük duvarlardan uçuşan kireç tozu, yeşil sabunların kokusunu yalayıp orlon liflere yapışmaya kalmadan, kazandan yükselen kızgın buhara katılıp kızın çevresinde dolanmaya başladı. Kendi yoksunluğuyla bir kez daha kirlendi, Canan. Ah o ilk ısınma ânı. Gözündeki yaşın yakıcılığını bile unuttu... gitti. Hemen yanaldan kızardı, pembe beyaz göğüslerinin arası bulgur bulgur terledi –göğüsleri ayrık olan kızlar gurbete gidermiş, o bir türlü gidemedi–, sımsıkı bitiştirdiği bacaklarını rahatça ayırdı nihayet, açılmış çiçeğine baktı, tüylerini okşadı azıcık, gene de fazla dokunmadan ellerini kaçırdı. Omuzlarında ağır bir el gibi duran örüklerini çözmeye koyuldu. Kıskıvrak yakalanmış her saç tutamı, salıverilen her ilmekle bir etek gibi savrulup dönerek kızın kalçalarına aktı durdu. Kafa derisinde ağrılı bir ferahlık, bir hafiflik hissetti. Gözlerini ovuşturdu, derin derin esnedi, iç çekmeyi bırakıp dudaklarını kemirmeye başladı. Kirpikleri birbirine yapıştı, kaşları aşağı indi, göbeğine doğru giden ince ayva tüyü çizgisi, bir kurşunkalem kazası gibi siyahlaşıp derinleşti. Böylece kız iyice belirginleşti.</p>
				<p class="normal">Tam uzun bir yıkanma törenine ince ince yol almışken, telaşsızca, huzurla sıcak suyun koynunda uyuyacakken, olacak iş mi ki içeri Gülsüm giriverdi! Sapını kırdığı tencerelerin, kapağını yamulttuğu çaydanlıkların, tepesine vura vura çalıştırdığı dikiş makinesinin bütün gürültüsüyle, aralıktaki ayazı da yanına katıp Canan’ın yanında bitiverdi. Kızcağız tam kaynar suyu soğuk suyla aşılamaya başlamıştı ama, Gülsüm abartılı bir ivedilikle kaynar suyun imdadına yetişip soğuk suyu kesti. Üstünde bembeyaz paçalı bir don, sırtında rengi sarıya çalmış erkek atleti, başında, iplik iplik bozulmuş oyalı bir tülbent. Öylesine bir çıplaklık, öylesine... Bunun bir haşlanma nöbeti olacağını anlayan Canan, inci gibi dizi dizi omurunu iyice dışarı büküp kollarını bacaklarının arasına sokuşturup olacakları beklemeye koyuldu. Gene de bir şansı varsa diye,</p>
				<p class="normal">“Su çok sıcak dayanamıyorum.”</p>
				<p class="normal">“Dayanırsın, bir şeycik olmaz.”</p>
				<p class="normal">Gülsüm kaya gibi sabunu, Canan’ın küçük başına sürterken, içinden en ağır küfürler geçiyormuşçasına burnundan soluk alıp hırlıyordu. içi barlanmış plastik tası kaynar suya daldırıp arka arkaya kızın başından aşağı boca etti, kızcağız köpüklü bir yontu gibi taş kesilip suyun yakıcılığını yalnızca çürük yerlerinde, göğsündeki ısırık izlerinde hissetti. Haşlanmanın acısıyla kalktı oturdu, küçücük banyoda kaçacak bir yer? Dilediği zaman acıyı bir nokta kadar küçültebildiğine sevinerek, gözlerine giren köpüklere rağmen anasına doğru kaldırdı başını, gözlerini kenetledi, açacaktı, açmadı. Gülsüm’ün sinirli, sert hareketlerine karşı kıpırtısız dirençli bir kaplumbağa gibi durmak, olduğu yerde ağırlaşıp içine kapanarak, Gülsüm’ün deli kuvvetindeki hırsı daha da kışkırttı. Bu öfkeli arınma ânı, dakika dakika hızlanarak anayla kız arasında edilgen bir dövüşme haline dönüşüyordu. Gülsüm omuzlarından aldığı bütün güçle Canan’ın sırtını keselerken, yanağına yapışan saç tutamlarının kaşıntısını dirseğiyle iteleyip söylenmeyecek bir şeyi söylemek zorunluluğuyla dişlerinin arasından söyleyiverdi.</p>
				<p class="normal">“Yarın Gülizar’a başsağlığına gideceğiz.”</p>
				<p class="normal">Canan üşüdü, öyle bir üşüdü ki ayakları, kalçaları, omuz başları buz kesti. Anasının ağzından çıkan sözcükler, sivri çakıl taşları gibi kafasından aşağı döküldü. Sabundan kızarmış gözlerini ovuşturarak anasına bakmak istedi, bakamadı.</p>
				<p class="normal">“Ben gelmem, sen de gitme!”</p>
				<p class="normal">Gülsüm, lifi tokatlarcasına kızın sırtına vurdu.</p>
				<p class="normal">“Olmaz öyle şey, millet laf eder sonra...”</p>
				<p class="normal">“Ederlerse etsinler...” Söylemek istediği en güçlü cümleyi, uza-ta uzata, dudaklarını oynata oynata söyledi, “... geberdi de kurtulduk. Asım köpeğinden!”</p>
				<p class="normal">Gülsüm sakinleşti biraz, belki de kızının öfkesine direnmek istemedi de geri çekildi, kaynar suya azıcık soğuk su ekledi, lifi dizine dayayıp bahar bulutları kadar büyük büyük köpükler çıkardı, bekledi, kızının beyaz sırtına baktı, keseden kızarmış yanlarına narince dokundu.</p>
				<p class="normal">“Ölünün arkasından öyle konuşulmaz kızım. Ölüm olunca kızgınlık biter...”</p>
				<p class="normal">Gülsüm, orlon lifin ipeksi köpüklerini büyük bir saygıyla güzel kızının her bir yanına ince ince gezdirirken, kızının yumuk gözlerinin çevresindeki sabunu elinin tersiyle sildiğinde, içinden ağlamak geldi, sonra silkelenip başındaki tülbentin düğümünü sıktı. Başını sağlam tutmalı, aklına mukayyet olmalıydı. Canan, belindeki saçları omzunun üstüne alıp çekiştirmeye başladı, sonra iyice burdu, burdukça dizlerine sular süzüldü, tutam tutam saçlar geldi eline, onları yuvarlayıp banyonun sobasına attı. Ardından kötü bir yanık kokusu...</p>
				<p class="normal">“Niye konuşulmaz ölünün arkasından?”</p>
				<p class="normal">Gülsüm daraldı, kaynar suyun buharı ciğerlerine dolup yüreğini avuçladı, Asuman Arsan’ın sesiyle koskoca bir ah çekti.</p>
				<p class="normal">“Allah onun hesabını görür kızım...”</p>
				<p class="normal">Anası, Canan’ı sabunlarken, kazandan bir avuç su alıp yüzünü yıkadı, kan çanağı gözlerindeki çatal çatal ağrılarla Gülsüm’ü seyretti. Hatta ilk kez gördü anasını, ilk kez ona öyle baktı. Kamburu çıkmış, beli çökmüş, köpekdişleri dökülmüş, kaşını çatmaktan alnının ortasında derin bir yarık açılmış, memelerini karnında taşımış bir kadın. Ondan geriye güzel bir şey kalmamış. Tombul ellerine ait değilmiş gibi oynaşan o maharetli parmakları dışında. Her şeyi çürümüş de bir tek parmak uçları canlı kalmış.</p>
				<p class="normal">“Babam söyledi, bıçaklamışlar değil mi?”</p>
				<p class="normal">“Bıçaklamışlar...”</p>
				<p class="normal">“Neresinden?”</p>
				<p class="normal">“Tam kalbinden.”</p>
				<p class="normal">“Kimse görmüş mü?”</p>
				<p class="normal">“Kim görecek kızım, gecenin bir yansında... iki sokak köpeğinden başka.”</p>
				<p class="normal">Anasının bütün ağırlığını gene omuzlarında hissetti, bir suçluluk, bir iğrenme, bir öfke bindi sırtına. Gülsüm’den yayılan baharatlı ter kokusu, suyun buharını, sabunun keskin tadını, alevin karanlık isini delip kızın burnuna doldu. Ağırlığa dayanamadı, daha da küçüldü, karnındaki çürük izlerini, bacağının çatısındaki sızlamayı gene hissetti.</p>
				<p class="normal">“Artık Asım’a kızmayacak mısın?” dedi Canan.</p>
				<p class="normal">“Kızmayacağım.”</p>
				<p class="normal">“Geceleri ağlamayacak mısın?”</p>
				<p class="normal">“Uydurma! Hiç ağlamadım.”</p>
				<p class="normal">Gülsüm, ağzına kadar dolu kazanı tek koluyla çekiştirip kızın dizlerine yaklaştırdı. Canan, anasının tombul ayaklarına baktı sonra. O etli ayakların kaygan taşlara nasıl da sağlam bastığını gördü. Arası açık ayak parmaklarının her birinin bir kanca gibi nasıl da yere yayılıp yapıştığını, o kara topukların koca kadını taşımak için nasıl da çatır çatır yarıldığını gördü. Gözlerini kırpıştırdı, Gülsüm’ün siyah kuyusuna yeniden girmek istedi.</p>
				<p class="normal">“Anne?”</p>
				<p class="normal">Gülsüm sabunlu lifi yere çalıp ıslak bir çığlık çıkardı sonunda. Sabunlu elini Canan’ın ağzına dayayıp kızına dikti gözlerini. Çoktandır seyretmeyi unuttuğu gözleri yakaladı, Canan. Annesinin yüzünde kıvranan bir acı bulabildi sonunda. Gülsüm’ün burun kanatları açılıp kapanıyor, tülbentin düğümleri çözülerek başını terk ediyor, üstündeki atlet omuzlarından kayarak onu soyuyordu. Boyun damarları kabardı, şakağında iki şiş belirdi, alnında bekleyen ter damlacıkları büyüdü iyice.</p>
				<p class="normal">“Öldü işte! Bitti gitti... gitti! Kurcalama artık, otur aşağı, kapa çeneni!”</p>
				<p class="normal">Ondan sonra olabilecek en korkunç şey oldu. Sessizlik. Gülsüm kazandaki suyun sıcaklığına bakmadan, kazanın altından iteleyip kulpundan tuttuğu gibi Canan’ın kafasından aşağı boca ederek, kızını suyla dövdü. Havasız, acıklı, yenik birkaç saniye içinde her şey bitmişti. Kütürdete kütürdete, kazıya kazıya, bastıra bastıra yıkadığı kızı istese de istemese de artık temizlenmişti. Bu arada Canan, teneşirde yıkanan Asım’ı bir saniye düşünüp gözünü açtı, onun yanında uzanmakla uzanmamak arasında bir fark var mıydı? Bilemedi. Böylece ana kız suyla kavga edip kendi iç dünyalarına tekrar döndüklerinde sıra aşkâra geldi.</p>
				<p class="normal">Gülsüm sabun tereğinin kenarına sıkıştırdığı oyalı bir tülbenti aldı, içinden küçük, siyah bir aşkâr hamuru çıkardı. Tasın içine tekrar su doldurup aşkârdan kırdığı küçük bir parçayı içine attı. Aşkâr bir yandan eriyor, bir yandan da suyu bakır kızılına yol yol boyuyordu, su yavaş yavaş altın sarısı bir ışığa dönüşüyordu. Gülsüm, aşkârın erimesini sabırsızlıkla beklerken, tek elini beline dayayıp kalçasını titreterek konuştu.</p>
				<p class="normal">“Karılar bir şey sorarsa, sesini çıkarma. Dua etmesen bile dudaklarını oynat. Sakın ağlama ha şüphelenirler, sakın dellenip de güleyim deme!”</p>
				<p class="normal">Gülsüm, aşkârlı suyu Canan’ın uzun upuzun saçlarına yedire yedire, damla damla, ovuştura ovuştura döktü. Günlerdir ilk kez kızına okşarcasına dokundu. Canan’ın gece karası saçları, Gül-süm’ün canlı parmaklarının arasında, kırmızı bir ışıkla esneyerek uyandı. Kızın kalçalarına doğru uzayan bu kalın ipek yolu, Gül-süm’ün elleriyle aşkârın arasında bağımsızlaşıp dalga dalga bağırmaya, kahkahalar atmaya, sağa sola zıplayıp kıvrılmaya başladı. Gülsüm, taze şıvgasının saçlarını, kınalı yapıncağının, küçük ceylanının o dar alnını, kaşının karasını, elmacıkkemiklerini, kahve koyusu boynunu, talihsiz dudaklarını, meme uçlarındaki badem rengi halkalarını, kıvrım kıvrım kasıklarını seyretti. Aşkârın son damlasına dek kızını sevdi.</p>
				<p class="normal">Canan tel tel, tüy tüy kuruyana değin akşam çökmüş, kepenkler kapanmış, ölü evine giden yemeklerin kokuları kaldırımlara sinmişti. Panayırdan aldığı kiraz ağacından tarağıyla saatlerce saçlarını taradı. Sıcaklığın bunaltısı geçmiş, topuklarından üşümeye başlamıştı. Akşamın ayazı kızın saç diplerinde dolanıyordu. Canan’ın saçları aşkârın ışığıyla, kırmızı bir sis olup yüzünün çevresinde usul usul oynaşıyordu. Her tutam dalga bir şey söyleyecekmiş gibi yerinden kalkıyor, sonra küsüp tekrar içine dönüyordu. Komşuların övgüler düzdüğü, mahalledeki delikanlıların bir kez okşamak istediği saçlar, kaçamak ışıklarla odaya yayılıp toplanıyordu. Canan saçlarına dokundu... saçlarına mı, yoksa başına mı? Sonra, herhalde başına dokundu. Yüzüne dökülen tel tel güneşli gölgeler, kahve koyusu gözlerinin ışığıyla kaçak dövüşürken; o doğurmamışlık, o sormamışlık, o aklına ne geldiyse bilmemişlik diken diken olup kafasına saplanmaya başladı. Hırçın bir kediyi kuyruğundan yakalamışçasına, kendini ensesinden yakaladığı gibi, bütün tırmalamalara, cıyaklamalara, aşkârın sihirli pırıltısına rağmen, bilek kadar kalın saçlarını bir makas şakırtısıyla kökünden öldürüverdi.</p>
				<p class="normal"> O gece köpekler çok uludu, martılar çığlık çığlığa çöplüklere uçuştu, yan komşu Firüzan’ın bebeği ateşlendi, bütün gece ağladı. Müezzin sabah ezanında iki kez öksürdü. Belediye otobüsleri sabahın ilk ışıklarını egzosa boğarken, Gülsüm kulağında dayanılmaz bir kaşıntıyla yatağından doğruldu. Aşkâra kavuşmuş bir tutam saç uyanmış onu bekliyordu.</p>
				
				
				</div>

<div class="calibre2" id="calibre_pb_54"/></body>
</html>