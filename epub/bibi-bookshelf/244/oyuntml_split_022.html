<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>oyuntml</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="calibre1">
				<h1 class="baslik1" id="calibre_toc_19"><span>İNAN ÇETİN-</span><span>Yılankavi</span></h1>
				<p class="normal">Kördüğüm</p>
				<p class="normal">Bir gece, kentin dışında, çingenelerin çadır kurdukları yeşillik alan Karayer’de yürürken durdum ve arkama dönerek, “Defol!” diye bağırdım. Genellikle söyleneni yapardı; başını önüne eğip uzaklaştı. Çok geçmeden de uyanıp telefonun başına geçtim, uzun uzun çaldırdım, açan olmadı.</p>
				<p class="normal">*</p>
				<p class="normal">Doğruyu anlatacağına yemin eder misin? Ayrılmadan önce o sormuş, ben de tek sözcükle yanıtlamıştım: Elbette.</p>
				<p class="normal">Hamileliğinin başlarında sinir bozucu bir biçimde durmadan aynı soruyu soruyordu sanki. Gözlerinin yarattığı etkiden olmalı, ona her şeyi baştan sona anlatmıştım. Bir şeye neden aranırsa çokça bulunur. Olmasa da. Umarım öyle bir derde yakalanırsın ki, dermanı yalnızca ateşte bulunur, demişti. O anda korkunç bir acıyla yığılıp kalmıştım; kendime geldiğimde dünya fıldır fıldır dönüyordu ve başımda onlarca kişi toplanmıştı. Atlasın çalkantılı yüzünü ve ambulans yazısını anımsıyorum sonrasında.</p>
				<p class="normal">*</p>
				<p class="normal"> Yıllar önce yazdığım bir yazının başlığını anımsayıp yavaş yavaş gerindim yatakta. ‘Düşlerde hiçbir şey tuhaf değildir.’ Yazının içeriğini unutmuştum; geçmişin destesinden çektiğim her satır bir yanılgı, bir bozgundu. insan, çürümüşlüğünü göz ardı edemezdi böyle durumlarda; sonra, sesler duyup sıyrıldığında bu çürümüşlükten, dört gözle bakmak isterdi dünyaya, öyle ki, düşü gören yataktan çıkamazdı, çivilenip kalırdı geçmişte.</p>
				<p class="normal">Ama ben onunla birlikte kalkmıştım yataktan o sabah. L. ile. L.nin gönderdiği mektupla.</p>
				<p class="normal">Unutmadan:</p>
				<p class="normal">Birlikte susardık biz. Dilim arzudan titrer, yitirirdim arzumun nedenini. Sonra inat eder yadsırdım aşkı. L. hamileydi. O gece Şair’in evinden ayrılırken, ellerini hırkasının ceplerine sokarken görmüştüm onu. Başımı cama yaslamış, ona bakmıştım tüm varlığımla. Saçlarına, bana doğru uzanan dudaklarına. Ardından perdeyi kapatır, yarına bırakırdım düşlemeyi. Sabah olurdu, şimdi olduğu gibi; mektubu bir kez daha okursam her şey düzelecekmiş de...</p>
				<p class="normal">Düğümler günbegün büyüyordu oysa.</p>
				<p class="normal">Anbean.</p>
				<p class="normal">Mektuptan:</p>
				<p class="normal">Adını unuttum bir an ve ne kadar uzun zamandır görüşemediğimizi düşündüm. Başkası olsa geçmişi örten ince perdeyi kaldırıp atardı, oysa ben ölü zamanın soluğunu hissettim ensemde. Acının kalıntılarım anımsadım; annemin yırtık entarisinden benim için diktiği önlüğü... Belki de anımsamak değildi bu, keşfetmekti. Her neyse, rastlantısal olarak bir kadınla tanıştım bugün. Parklar gömütlüklere benzer, dedi. Bunun ne anlama geldiğini sormadan, anneme benzediğini söyledim ona. Sever miydi seni, diye sordu. Bir ninniye kulak vermişçesine gözlerim kapadı beni dinlerken; bocaladım ilkin, ardından, bir düzen içinde uzadı düşündüklerim: Bembeyaz bir gölgenin ulumaya benzeyen çığlığı... ama asla usumda canlandıramadığım bir sevinç; ağzı bir karış açık, gülümsemekle ağlamak arası dokunaklı bir bakışın ardında acemi bir Azrail...</p>
				<p class="normal">Bakışlarımı kadının buruş buruş ellerinden alamıyordum, derinin kemikten yavaş yavaş ayrılışını açıkça düşünmekten korkmuş olsam da, bir sonsuzluk imgesi gitgide belirginleşiyordu usumda.</p>
				<p class="normal">Yazdıklarımın tek sözcüğüne bile inanman için özel bir çaba harcamıyorum; ancak şimdi anlatacaklarım seni de ilgilendirir. Aramızdaki düşmanlığın külleri savrulmaya başlamışken, ‘bağışlamak yalnız Tanrı’ya mahsus’ deyip geçemem.</p>
				<p class="normal">Yeminimize bağlı kalacağım; bildiğimiz her şeyi yeniden düşünüp biçimlendirmeye çalışmıyorum. Belki de birbirimize hiçbir şey öğretemediğimizden ötürü ikimiz de aynı koşullar, rastlantılar ya da yazgılarla birbirimizden bu denli uzağız. Tanımaya çalıştığım günah –ki bu bir hazine değerindeydi– yüzünden beni cezalandırmaya kalkışmanın basit bir nedeni vardı: Koyu, karanlık bir gerçek.</p>
				<p class="normal">Buraya ölmek için gelmediğimi bilmen, en azından bundan emin görünmen rahatlatmıştı beni. O sahneyi unutmam olası değil elbet; gece başımı yastığa koyar koymaz kokunu anıştıran çarşaflara gömüyorum yüzümü bu yüzden. Sonra düş, düş, düş... Bunları, parkları gömütlüğe benzeten kadına anlatmayı istedim, rahatlayacağımı umarak. Ancak böyle sıradan bir olayın onun anlattıkları yanında hiç kalacağından, bir de düşlerken çoğalttığım sevginin, konuşursam nefrete dönüşeceğinden korktum.</p>
				<p class="normal">Lala, –kadının adı bu– bir gömütte uyuduğunu söyleyince soluğum kesildi sandım. Çünkü böyle acı verici bir bağlılıktan söz edebilmek güç iştir; bir şeyler sezmemem olası mı? Yanılmamıştım. Anılar bellekten taşar zamanla, taşa toprağa, eşyalara bulaşırlar... Üstünde anlaştığımız tek konu şuydu: Koruyucu bir güce her zaman gereksinim duyarız.</p>
				<p class="normal">Öyleyse onu niçin öldürdün? dedim.</p>
				<p class="normal">Lala dedi ki: Her ağacın kurdu özünden olur.</p>
				<p class="normal">Tuhaf bir giysiyle evimize geldiğin güne lanet mi okumalıyım... Yıllar sonra aynı giysiyi üstünde gördüğümde, gözlerime kör edici bir ışık düşüyordu camdan. Şöyle gölgeye gel, demiştin, dans edeceksek ter kokmamalısın. Unutmak kör bir karanlık. Oysa, anımsamanın unutmaktan daha acı verici, daha trajik olduğunu biliyorum artık.</p>
				<p class="normal">O gecenin sessizliğini taşıyorum hâlâ; göğüslerim dolmamıştı henüz ve sen konuşmuyordun. Konuşacak bir şeyin yok muydu? Nedense tek sözcük çıkmıyordu ağzından. Benimse dizlerim titriyordu, canım acıyacak diye. Küfretmek için haklı nedenlerim vardı; ama yalandan göz kırpmalarına kanmıştım yine. Uygar insanlar bizim yapacağımızı kim bilir, kaç kez soğukkanlılıkla yapmışlardır, demiştin. Oysa, uygarlığın hiç de umurunda olmadığını biliyordum ben.</p>
				<p class="normal">Lala bir daha gömütlüğe gitmeyeceğini söyledi. Bu beni ne kadar mutlu etti bilemezsin, ama bebeğim aklıma gelince, ona, gömütlüğe gitmesi için yalvardım neredeyse. Çünkü, doktora gittiğimiz günün yıldönümüydü. Sen soğukkanlıydın yine, ikide bir korkacak bir şey yok, diyordun. Sonra, kötülüğün ötesine uzamıştı bakışların. Rahmimdekı çocuğun büyükannesi Lala, bana Türkçe, gömütsüz ölülerin ruhları parklarda dolaşırmış dediğinde, gömütlüğe parlak, beyaz bir ışık düştü. Gitmesi için yalvardım Lala’ya, başını döndü, dizlerimin üstüne yığılıp kaldım; o sıra sen yoktun aklımda, dallarda sarhoşlar gibi yalpalayan kuşlara bakıyordu Lala. Sıcaktı.</p>
				<p class="normal">L.</p>
				<p class="normal">Utanç</p>
				<p class="normal">Adım Nazmi Beyaz. Onca zamandır düşlediğim şiiri yazmak üzereyken, henüz hiçbir şiiri yayımlanmamış bir şairle tanıştım. Olayın nerede geçtiğini, aramızdaki konuşmanın korkunç bir incelikle bizi nasıl yüzyıllar öncesine sürüklediğini şairin ağzından anlatacağım size. Ama bundan önce, L.den gelen mektupta sözü edilen Lala’nın gerçekliğinden duyduğum kuşkuyla bir ön araştırma yaptığımı gizleyecek değilim. Meraklı okurların gözünden kaçmayacak denli çok yazı yazdım bu konuda. Yine de L.yle aramızda kalması gereken ihlal edilemez kurallara dokunmadım. Zaman zaman kullandığım takma adlara dönüşmüş olsam da. Oldukça sessiz bir mahallede ruhsuz bir apartmanın üçüncü katında oturuyorum ve yıllardır yalnız yaşadığım iki odalı evim düşünülecek olursa, yeryüzünde korkuyla bu denli kuşatılmış bir yer yoktur.</p>
				<p class="normal">Evden çıkarken ilkin sağ ayağımı eşikten dışarı atmam işimin rast gideceğinin işaretiydi. Ama Tanrı’nın kullarından istediği inançtan uzaktım, hatta daha da ileri gittiğim zamanlar vardı geçmişimde. ilk adımın bana hissettirdiklerini ciddiye alamazdım bu yüzden, çünkü henüz bazı nedenlerden ötürü Tanrı için yapabileceğim bir şey yoktu. Kuşkusuz korktum da, gerçekdışılık hissi sıradan bir durum yaratmıştı. Bunu uyanık belleğimin acımasızlığıyla ilişkilendirdiysem de Lala’nın gerçekliğini kanıtlamak için yola çıkmam akıldışıydı zaten.</p>
				<p class="normal">Trenin kalkış saatinden yarım saat önce istasyona vardığımda alacakaranlık, bir perde gibi örtmüştü kenti. Sanırım o anda, elimde günlük bir gazete, sırtımda çantam ve dokunmaya kıyamadığım yüzüğüm parmağımda... Hani, o mucizevi yüzüklerden olmasa da parmağımın çıplak olduğunu fark ettiğimde gerisin geri dönme fikri... O anda omzumda bir el hissettim.</p>
				<p class="normal">“Sizden düştü sanırım,” dedi yüzüğü uzatarak.</p>
				<p class="normal">“Çok teşekkür ederim, ben de...”</p>
				<p class="normal">Sonra restoranda karşılaştık ve aynı masaya oturduk. Camdan akıp giden karanlığı içercesine izliyordu. Söyleyeceğim tek sözün onu yeniden eski konumuna getireceğini biliyordum, ama dalıp gittiği karanlıktan alıkoymamak için sustum.</p>
				<p class="normal">Sonunda dönüp bana, “Yolculuk nereye?” diye sordu.</p>
				<p class="normal">“Yunanistan,” dedim.</p>
				<p class="normal">Karanlığa döndü yine, bakışları çakılıp kaldı karanlığa. işte o zaman yüzüğümü çıkardım parmağımdan.</p>
				<p class="normal">“Size hediyem olsun,” dedim.</p>
				<p class="normal">“Lala,” dedi, “benim adım Lala.”</p>
				<p class="normal">Uzun bir çığlık atsam yeriydi; elimi kaldırdım, parmaklarım ayama yapıştı.</p>
				<p class="normal">Her şeyi anlatacağım, Lala. Ona gül aldığım günü, çingenelerin gülleri çok sevdiğini anlatacağım. Ona dedim ki... Lala, dinlemedi beni. Ben yalvardıkça hırçın bir kedi gibi tırmıkladı yüzümü, bereket tırnaklarını keserdi hep, her hafta sonu tırnaklarını toprağa gömerdi, sonra her hafta sonu ağlardı, Lala. Çingenelerin güzelliği dillere destandır, Lala. Akrebin kendini sokuşu dillere destandır, Lala...</p>
				<p class="normal">“Ne tuhaf, bir masal kahramanı gibisiniz,” dedi Lala.</p>
				<p class="normal">Sustum.</p>
				<p class="normal">Aklım Tanrı’nın gazabındaydı, gönlüm uzak diyarların aşk masallarında. Diyeceğim, ne akıllı ne de deliydim, vessellam.</p>
				<p class="normal">Lala uzun uzun inceledi yüzüğü. Anlam veremedi mi yaptığıma? Sahiden anlamsız mıydı yaptığım? Onu aramam boşuna, onu bu denli kolay bulmam boşuna öyleyse. Ona L.yi sormam da.</p>
				<p class="normal">Soramadım da. Dilim tutuldu, yuttum dilimi. Sanki, sanki ne bileyim, boynumu rayların üstüne sermiş gibiydim ve uzaktan çuf çuf sesleri çalınıyordu kulağıma. Ses yaklaştı, yaklaştı içime girdi; içimden geçiyordu tren. Az ilerde istasyon, hastanenin tam karşısında. Hastane duvarının gri boyaları dökülmüş, yıllar önce yazılmış bir yazı: Ölüme kadar savaş.</p>
				<p class="normal">Beş dakika sonra bitecek her şey, korkma, demişti doktor. Doğum uzmanı. Kadın hastalıkları celladı. Yeryüzü Zevkleri Bahçesi’nde poposundan kuşlar uçuşan canavara benzetmiştim onu. Bu ne anlamsız ilişkilendirmeydi, bu ne alçak davranış. Utancım yüzüme vurmuştu sanırım.</p>
				<p class="normal">Denebilir ki, o gün, şaire anlattıklarım olmuştur, ya da şair onları olmuş bilmektedir.</p>
				<p class="normal">Şairle Konuşma</p>
				<p class="normal">“Çeneni tut. Çok konuşuyorsun ve boş konuşuyorsun. Zamanında, kıçımdan uydurduklarıma benziyor anlattıkların.”</p>
				<p class="normal">“Bak, bana bak. Bakışlarını kaçırma benden. Lala’yı gördüm diyorum, yeminle, gördüm diyorum sana, gördüm onu.”</p>
				<p class="normal">“Diyelim kî doğru, gördün Lala’yı. Yunanca biliyor musun sen? Nasıl anlaştınız, nece konuştunuz?”</p>
				<p class="normal">“Mektubu iyi dinlemedin sanırım, Lala Türkçe konuşmuş L.yle.”</p>
				<p class="normal">“Neyse ne, L.nin öldüğünü biliyoruz ikimiz de.”</p>
				<p class="normal">L.nin öldüğünü biliyordu. Eylül’dü. Ben yine odamın en kuytu köşesinde oturuyordum; elimde kurşunkalem bu kez. Yanlışlarımı silmek, silginin tozlarını boşluğa üfürmek için. Biri yanlışlıkla çevirmiş olmalıydı, kalkmadım, çaldı telefon kaç kez, saymadım, başka yerdeydi aklım. Editör ‘yeni şeyler yaz’ın kibarcasını söylemişti, unuttum. Aklım ondaydı işte. Silmeyi sevdiğim için kullandığımı söylemiştim kurşunkalemi, arasında kıvrıldı parmaklarımın.</p>
				<p class="normal">işte böyle. Tanıdık bir sesin ağzıyla yazmak istiyordum son şiirimi. Belki bu kez, karşı dairenin perdesi aralanmaz, onu göremem diye telaşla perdeyi çekip çıkardım kornişten. Ama o evin Nazmi’nin evi olduğunu bilmiyordum. Bir kadın pencerede, melek yüzlü... Ne demek istediğimi anladınız sanırım, melek... Ellerini görmedim hiç. Görmeyi çok istememe karşın. Yoktu elleri.</p>
				<p class="normal">Demem o ki, onu gördüm, ama bütün değildi sanki. Sonra, dedim ki: “L.ye ne çok benziyorsunuz.”</p>
				<p class="normal"> Suratı bir karış oldu o an.</p>
				<p class="normal">“Şair olduğunuzu duydum,” dedi. Sesi bir tuhaftı.</p>
				<p class="normal">“Kendi sesim yok,” dedim, “insan kendisi olamaz mı ne.”</p>
				<p class="normal">Güldü. Kat kat oldu yüzü. Oysa gerçekti söylediklerim, içtendim, içim burkuluyordu, yazıp yayımlatamadığım için.</p>
				<p class="normal">içim burkuluyordu. Yılan gibi mi desem, ok gibi mi, sesi bana ulaştıkça bunda bir iş var, hayra alamet değil bu, diyordum içimden çünkü. Benim yazdığım bir şiirin aynısını o da yazmak üzereymiş. ‘L. ve Lala’ ydı şiirimin adı. Onun da öyleymiş. Ama bunlar bana inandırıcı gelmedi, midem bulandı yani.</p>
				<p class="normal">“Birlikte bir çay içelim mi?” dedim.</p>
				<p class="normal">“Sevinirim,” dedi.</p>
				<p class="normal">Olan biten buydu işte. Onu evime çağırmıştım; karşımda bacak bacak üstüne atmıştı; ağır bir parfüm kokusu burnumun direğini sızlatmıştı. Ama olan olmuştu, çağırmıştım bir kere... Gergef üstünde sessizliği dokuyorduk sanki. Beceremedik. Olası bir ses, parmaklarımın arasından yere düşen kalem sesi sözgelimi, her şeyi bozabilirdi.</p>
				<p class="normal">“L. ve Lala, şiirini okur musun?”</p>
				<p class="normal">“Okuyamam,” dedim, “elimde değil...”</p>
				<p class="normal">Elimde değildi. Okumayalı çok olmuştu. Ben, gecenin bir saatinde, karanlığa fısıldarcasına okurdum şiirlerimi. Yavaşça. Sözcükler jilet keskinliğinde dönerdi havada, karanlık yutardı tümceleri. O zamanlar L. otururdu karşı apartmanın üçüncü katında. Hayyam’dan kime geçmeli? Sus. Sus, derdi parmağını dudaklarına götürerek.</p>
				<p class="normal">Ve bilirdim. Onun bedeninde bir değişikliğe yol açtığımızı. Ele avuca sığmaz bir sevinç, yavaş yavaş kedere dönüşmüştü.</p>
				<p class="normal">Kederli gözlerine baktım. Onun gözlerinden ayrı düşünülemeyecek L. Çünkü onun oturduğu yerde oturmuştu, kalk diyemedim. ilk kez geleceği görüyordum: Kadim yalnızlık.</p>
				<p class="normal">işte o zaman, Lala’yı gördüğünü söyledi. Tren raylarına serdiği boynunu ve bir sıcaklığın saniyenin binde biri kadar bir süreyle bedeninden gelip geçtiğini.</p>
				<p class="normal">inanmadım.</p>
				<p class="normal">Aşka Ne Yaptın?</p>
				<p class="normal">Kötü var edilirse, iyinin de varlığına hak kazanacağını sandık.</p>
				<p class="normal">Lanetliler / Joyce Carol Oates</p>
				<p class="normal">Sanmışlardı ki aşk, masallardan uzanıp bakacaktı uzaktan. Bir ses yankısı uzaklık düşlemişlerdi hep.</p>
				<p class="normal">L. ile buluşmuştuk. Saçlarını okşamıştım onun. Elinin yüzümü yalayışı, sıcak bir ayanın tenime dokunuşu... Ardından uzun bir konuşmanın kararsızlık kokan hüznü üstümüzde. Susmayı bilmez bir taşkınlık, benim ona söyleyemediklerimle, onun bana söyleyemedikleri arasında sessizliğe gömülmüş, yatışmıştı neredeyse.</p>
				<p class="normal">“Doğuracağım.”</p>
				<p class="normal">Bütün gücümle ısırdım alt dudağımı. Ağzımda kanın tadı, konuşamamanın rahatlığı gelip oturdu kızgınlığıma. Çeneme doğru sızan kanı yaladım, yuttum. Oralı olmadı; gözleri tavanın beyazlığında yitip gitmişti sanki.</p>
				<p class="normal">“Düşün,” dedi, “daha zamanımız var.”</p>
				<p class="normal">Yüzümün kanı çekildi korkudan. Yılan çevikliğiyle kolundan yakalayıp kendime çektim L.’yi. Gözlerindeki büyümeyi gördüm, yüzünün renk değiştirdiğini. Çingene esmerliğinin beyaza kesişini.</p>
				<p class="normal">“Bırak kolumu,” dedi, “canımı acıtıyorsun.”</p>
				<p class="normal">Bıraktım. Hafif bir inilti çıktı ağzından. Sonra dönüp yüzüme tükürürcesine baktı.</p>
				<p class="normal">O geceydi sanırım. Tükürüksüz bir dille bir şarkı tutturmuştum ve gece, uykusuz bir mezar gibi karanlıktı.</p>
				<p class="normal">Odanın Ortasına Saçılan...</p>
				<p class="normal">Bitti. Belleğin yarattığı hezeyanlar mı, gerçek bir yaşam mı olduğu anlaşılamadan, Nazmi Beyaz her şeyi odanın ortasına saçtı. Kesik kesik solumalarla pencerenin önüne geçtiğinde, gözlerinin önüne kara bir perde düştü.</p>
				<p class="normal">Polisler odaya girdiklerinde yerde yatan bir cesetle karşılaştılar. Albenili giysiler içinde, bir erkek cesediydi bu. içlerinden en genci eğilip yerden bir kâğıt aldı. Dudakları oynadı, büzüldü, gülümsedi bir ara.</p>
				<p class="normal">“Nedir o?” diye sordu öteki.</p>
				<p class="normal">“Şiir,” dedi.</p>
				<p class="normal">Amirleri kâğıdı istedi. Baktı, baktı, baktı ve başını salladı yalnızca.</p>
				<p class="normal">“Nazmi Beyaz,” dedi sonra, “duyanınız var mı?”</p>
				<p class="normal">Kimsenin ağzı açılmadı.</p>
				<p class="normal">Cesedi beyaz bir torbaya sardılar ve birkaç polis karşı apartmanda oturan kadını yakalamak için koşuşturdu, ama orada yalnızca elsiz bir kadın resmi vardı.</p>
				
				
				</div>

<div class="calibre2" id="calibre_pb_42"/></body>
</html>