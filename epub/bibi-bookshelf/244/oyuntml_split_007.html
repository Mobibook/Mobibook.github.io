<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>oyuntml</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="calibre1">
				<h1 class="baslik1" id="calibre_toc_4"><span>FERİDE ÇİÇEKOĞLU-</span><span>Berlin’de Bis</span></h1>
				<p class="normal"><span>“Ruhum eşyalarını topluyor,” demişti önceki gece. O sabah, eşyalarını toplarken, uyanık olduğumu belli etmeden bütün sesleri dinledim. Diş macununun, tıraş losyonunun kapağı, katlanan bir havlu, iliklenen düğmeler... Dışarıda hâlâ yağmur yağıyordu. Kitaplarını sessizce yerleştirdi. Boşalan askıların dolapta iki yana sallanışları... Askılar umursamadılar. Bir haftada giysilere alışılmaz ki. Notlar, kartvizitler, bildiriler... Ara kapı kapalı, yine de bütün sesler... Uyanık olduğumu belli etmeden... Bir bardak suda C vitaminli aspirinin eriyişi....</span></p>
				<p class="normal"><span>Gidecek ve biz Berlin’le baş başa kalacağız.</span></p>
				<p class="normal"><span>ilk günkü gibi.</span></p>
				<p class="normal"><span>Sevgili Berlin,</span></p>
				<p class="normal"><span>Ne çok şey paylaştık senle o günden beri.</span></p>
				<p class="normal"><span>Yangın dahil.</span></p>
				<p class="normal"><span>istanbul’dan bir telefon, ilk gündü henüz: “Evini yaktı!”</span></p>
				<p class="normal"><span>Peki, evim yandı.</span></p>
				<p class="normal"><span>Sen olsan ne yapardın?</span></p>
				<p class="normal"><span>Ne mi yapardım?</span></p>
				<p class="normal"><span>Dolaş sokaklarımda, görürsün.</span></p>
				<p class="normal"><span>‘Çürük Diş’inden başlıyorum dolaşmaya; merkezdeki yıkık kiliseden. Yıkıntı bırakmışlar, yangınlar unutulmasın diye. Benim saklayabileceğim bir şey kaldı mı, unutmamak için? Dönünce göreceğim. Sokaklarında on binlerce kadın, yıkıntılar arasından çerçöp topluyorlar; işe yarayanlar bir yana, molozlar öbür yana. Gidince molozları ayıklamalı; keçiboynuzu çekirdeklerinden bir tespih, bir solak mübaşir, telefon jetonları, birkaç mektup...</span></p>
				<p class="normal"><span>Tespihin keçiboynuzu çekirdeğinden olduğunu bir o bilmişti. Yalnız onu mu? Bitkilerin susuz kaldığında çiçeğe durduğunu, leylekler döne döne üçgenlerini çizmeye başlamışlarsa havanın döneceğini, üçgen balkonlarda kırlangıçların yuvalarını köşelere değil de dış kenarın ortasına kuracaklarını... Bir de, o mübaşirin solak olduğunu. Tam da boşanma mahkemesinde.</span></p>
				<p class="normal"><span>Kapılara asılı duruşma listelerinde, işi biten isimlerin üzerleri hep sağdan sola çizilmiş, çizgilerin sol uçları kâğıdın sol yanına doğru uzayıp gitmiş.</span></p>
				<p class="normal"><span>“Neden?”</span></p>
				<p class="normal"><span>“Bilmem!”</span></p>
				<p class="normal"><span>“Bu katın mübaşiri solak.”</span></p>
				<p class="normal"><span>“Vaz mı geçsek boşanmaktan?”</span></p>
				<p class="normal"><span>“Olmaz.”</span></p>
				<p class="normal"><span>Boşanıp rakı içmeye gidiyoruz. Kutlamaya değil. Solak mübaşirin şerefine. Sonra sen tut, evi yak! Ne yapalım, sağlık olsun. Biraz komik. Senin Hitler’i komik bulduğun oldu mu? Roma’ya gidersem, aynı soruyu Neron için ona da sormalıyım.</span></p>
				<p class="normal"><span>“Dolaş sokaklarımda, görürsün...”</span></p>
				<p class="normal"><span>Havaalanına gidiyorum, ikinci gün.</span></p>
				<p class="normal"><span>Sağ şeritten solluyoruz.</span></p>
				<p class="normal"><span>Taksi şoförüne soruyorum. “Siz Berlin için tipik bir şoför müsünüz?”</span></p>
				<p class="normal"><span>“Sayılmaz,” diyor. “Otuz beşime kadar yarışçıydım, hâlâ arada katılırım.”</span></p>
				<p class="normal"><span>“Zaten,” diye ekliyor, “Berlin’de tipik yoktur.”</span></p>
				<p class="normal"><span>Bu cümleyi felsefi buluyorum.</span></p>
				<p class="normal"><span>Zaten, felsefe okumuş.</span></p>
				<p class="normal"><span>Hem felsefe, hem matematik okumuş.</span></p>
				<p class="normal"><span>“Peki neden?..”</span></p>
				<p class="normal"><span>Aynadan bana bakıyor.</span></p>
				<p class="normal"><span>“Siz mükemmeliyetçisiniz, belli... Okulda hep tam not için çalışmışsınızdır!”</span></p>
				<p class="normal"><span>“Kötü mü?”</span></p>
				<p class="normal"><span>“Değmez. Felsefeyle matematikten bana kalan en önemli ders şu oldu: Bir şeyin % 80’ini elde ettiğiniz zaman, geri kalan % 20 için uğraşmayın. ilk % 80 için harcadığınızdan daha fazla çaba harcamanız gerekir ve sonucun pek de farklı olmadığını görürsünüz.”</span></p>
				<p class="normal"><span>Olsun! Ben hâlâ Adam’ı arıyorum. ‘The’ adam yok, adamlar var, dedi bir arkadaşım. “Adam”, “hayatım roman” diyenlere göre. Benim hayatım bir kısa öykü antolojisiyse, neden ille de... Yoksa her öyküye, belki roman olur diye mi başlıyorum?</span></p>
				<p class="normal"><span>Bir kısa öykünün, ‘Beni cazda bul,’ diyen paragraf sonunda, Berlin Havaalanı’nda bekliyorum. Gelmezse, öykü paragraf sonunda bitecek, gelirse Berlin Rotterdam’ın bisi olacak, ama öykünün roman olma şansı yok. Bislerden senfoni olmaz ki!</span></p>
				<p class="normal"><span>“Bislerden senfoni olmaz,” diyorum.</span></p>
				<p class="normal"><span>“Cazı o yüzden sevmiyor muyuz,” diyor.</span></p>
				<p class="normal"><span>Ben bıkıp vazgeçiyorum alkışlamaktan. O sürdürüyor. Pazartesisi olmayan bir pazar akşamı, Rotterdam’da arayıp bulamadığımız caz kulübündeyiz, Berlin’de.</span></p>
				<p class="normal"><span>Bu kez Berlin’de son gece; yedinci ve son gece.</span></p>
				<p class="normal"><span>Oysa Berlinli olmuştuk neredeyse. Berlinli olmak ne demek, ben Berlin olmuştum çoktan; molozlarımla, dönüşte ayıklanmayı bekleyen... Yoksa zaten hep buralı mıydık? Öyle ya, büyükannelerimiz de buradaysalar eğer...</span></p>
				<p class="normal"><span>Onun ikinci günüydü Berlin’de, benim üçüncü; büyükannelerimizi ziyaret ettik. Önce onun büyükannesi, Mısır Müzesi’nde, başı dimdik, upuzun boynu ve geniş alnıyla bin yıllardır gülümseyip duran. Nübyeli, Nefertiti. Sonra benimki, Zeus Tapınağı’nın önünde, yumuşacık, gelenleri zeytin kokusu ve şarapla karşılayan, Egeli.</span></p>
				<p class="normal"><span>Bergama Müzesi’nin üst katında ne çok akrabam, hepsi de müzeyi yarıp geçen tren sesiyle her seferinde Ege’ye bakan. Küçük bir çocuk büstü, sarışın, kızım; saçları darmadağın bir Zeus, biraz annemin Salih Dedesi (Salibabası), biraz Nâzım ve hatta –biraz değil, bir hayli– kızımın babası, leylekleri uğurlamaya hazırlanırcasına gökyüzüne dikmiş gözlerini; şuradaki, ilk sevgilim, getirdiği tek kırmızı gülün anlamını anlamadığım, kaşı gözüne yakın, Selanikli... Ne çok tanıdık yüz, tren sesiyle her seferinde Doğu’ya bakan.</span></p>
				<p class="normal"><span>Müzeyi yarıp geçen tren, doğudan batıya ve batıdan doğuya ve doğudan batıya... Bir zamanlar, tel örgülerden ve kulelerden ve nöbetçilerden geçilemeyen.</span></p>
				<p class="normal"><span>Ben bıkıp vazgeçtim alkışlamaktan. Benim gibileri de var, alkışlayanlar da. O sürdürüyor inatla.</span></p>
				<p class="normal"><span>Müzeden çıkınca, hemen yanıbaşında ve tren yolunun altında bir bara gitmiştik. Müze, eski Doğu Berlin’de, barın adı “Lucky Strike”. Makineden sigara alınca, “Lucky Strike” almışsanız eğer, madeni bir ses seçiminiz için teşekkür ediyor ve alttaki rafa, sigara paketiyle birlikte bir de broşür düşüyor. Mısır patlatıcısı, mutfak robotu, çakmak, ekmek kızartıcısı, hepsi “Lucky Strike” marka. Tepeden geçip giden tren, sanki New York metrosu. Sanki kapıdan çıkıp kendimi Broadway’le 42. Sokak’ın kesiştiği noktada ve 70’li yılların ortalarında buluverecekmişim duygusu. Şili’deki darbe yeni, Allende’yi devirdiler, Neruda yeni öldü kanserden, New York’ta Latin Amerikalıyız o günlerde, binlerceyiz, belki de on binlerce, “Venceremos, Venceremos...” Times Square’deki dondurmacıdan çıkınca ilk kez el ele tutuşuyoruz ve ilk kez o gece, belki çocuklarımız olur diye konuşuyoruz. Ne çok seviniyorum, ne çok umutluyum. Öyle inanıyorum ki, çocuğumuz ilkokula başlamadan Şili’deki cunta çoktan yıkılmış ve liseyi bitirdiğinde değilse bile üniversitede okurken Türkiye artık sosyalist olacak. O zaman bilmiyorum ki yirmi yıl sonra bir gece sabaha kadar balkonda oturup konuştuğumuzda ve bana, “Üniversiteye giden çocuğumuz olabilirdi,” dediğinde ben ona, “Çünkü sen korkaktın,” diyeceğim ve Doğu’yla Batı’yı çığlık çığlığa birbirine katan trenin altında “Lucky Strike” marka madeni bir teşekkür dinleyeceğim.</span></p>
				<p class="normal"><span>Madeni teşekküre bir ses karışıyor, genizden, Louis Armstrong:</span></p>
				<p class="normal"><span>‘When you don’t get what you want, you don’t want what you get...</span></p>
				<p class="normal"><span>Always, always change in your mind...</span></p>
				<p class="normal"><span>After you get what you want, you don’t want when you get it...</span></p>
				<p class="normal"><span>Always, always change in your mind...’</span></p>
				<p class="normal"><span>“Gezgin ruhları anlatıyor,” diyor.</span></p>
				<p class="normal"><span>“Caz dediğin nedir ki,” diyorum.</span></p>
				<p class="normal"><span>“Ruh evini kolay terk etmez,” derken içini çekiyor, “geziyor gibi göründüğü zamanlar bile.”</span></p>
				<p class="normal"><span>“Çünkü senin ruhun akademisyen bir ruh,” diyorum, “çünkü sen korkaksın,” dememek için. “Çünkü sen korkaktın,” demeyi, yirmi yıl sonrasına, dünyanın kim bilir hangi köşesinde rastlaştığımızda sabaha kadar konuşacağımız bir geceye erteliyorum. Neden bu kadar yorgunum ve neden artık bütün öykülerin sonunu biliyorum?</span></p>
				<p class="normal"><span>Birkaç kişi kalmışlar alkışlayan. Ne New York’tayım, yirmi yıl öncesinde; ne de yirmi yıl geçmiş aradan. işte Berlin’de caz kulübündeyiz hâlâ. Artık tek başına alkışlıyor; avuçları patlarcasına, yaşaması bise bağlıymışçasına. Herkes umudunu kesmişken grup geri geliyor. Müthiş bir alkış patlıyor. Etraftan bir iki kişi onu gözleriyle kutluyor, hatta bir başka Afrikalı dostça bir el işareti yapıyor: “Hey, Man!”</span></p>
				<p class="normal"><span>“Adam”a bakıyorum. “Bitmiyor işte, gördün mü?” diyor.</span></p>
				<p class="normal"><span>“Bu Rotterdam’ın bisiydi,” diyorum inatla. Ve, işte bitiyor. Bu kez Berlin’de son gece ve Berlin’in bisi olmayacak; biliyorum.</span></p>
				<p class="normal"><span>“Hayır, bilemezsin!” diyor. “Bilmek, mesafeli olmayı gerektirir; aklın gücünü simgeler. Nesnelliktir; uzaktan bakar. Kartal gibi. Batı’nın simgesidir. Oysa, Gılgamış’tan bu yana, Mezopotamya’dan Nil sularına, bizim için güç simgesi aslandır. Toprağa dokunur; bilmez, sezer. Benim ruhum diyor ki...”</span></p>
				<p class="normal"><span>“Senin ruhun evcil bir ruh,” diyorum. “Benimki öyle değil, evsiz bir ruh...”</span></p>
				<p class="normal"><span>“Benim ruhum da eşyalarını topluyor galiba,” derken gözlerinde acı mı var, sevinç mi, çözemiyorum.</span></p>
				<p class="normal"><span>Çıkışta CD alıyoruz aynısından iki tane.</span></p>
				<p class="normal"><span>“CD çaların var mı?” diye soruyor öylesine.</span></p>
				<p class="normal"><span>“Vardıysa bile artık yok.”</span></p>
				<p class="normal"><span>“Özür dilerim, unutmuştum,” diyor.</span></p>
				<p class="normal"><span>“Ama Berlin unutmaz,” diyorum ve vedalaşma faslını bir an önce bitirmek için iki taksi çağırmakta direniyorum. Öyle ya, madem aynısından iki CD, o zaman iki taksi!</span></p>
				<p class="normal"><span>“Orak-çekiç kartala karşı başarı kazanamadı, çünkü yapay sembolizmdi; doğadan kaynaklanmıyordu,” diyor.</span></p>
				<p class="normal"><span>Keçiboynuzu çekirdeklerini ve kuruyan bitkilerin çiçeğe durmasını ve leylekleri ve kırlangıçları ve doğanın mimarisini anımsayıp gülümsüyorum.</span></p>
				<p class="normal"><span>Pekâlâ, ikinci taksiden vazgeçiyoruz.</span></p>
				<p class="normal"><span>Yağmur başlamış. Taksinin ön camını garip bir geometriyle kateden tek kollu sileceği inceliyor ilgiyle.</span></p>
				<p class="normal"><span>“Mühendislik harikası,” diyor çocukça bir sevinçle.</span></p>
				<p class="normal"><span>Kadınlarla erkeklerin genetik kodlamaları ve dünyayı kavrayışları arasındaki o çaresiz fark! işte, en duyarlıları böyle: Kimi ev yakar; kimi, bunca hüznün arasında taksinin yağmur sileceğine takar...</span></p>
				<p class="normal"><span>Hem zaten ben artık hiçbir çokgenin hiçbir köşesi olmak istemiyorum ki!</span></p>
				<p class="normal"><span>Taksiden inmeye kalkıyorum.</span></p>
				<p class="normal"><span>Önce hiçbir şey anlamıyor, sonra diyor ki: “Teknik sözlüklerde ingilizceden bizim dillerimize olanlar hep daha kalındır. Kadınların erkeklere dair sözlükleri de öyle; bizim size dair sözlüklerimizden daha geniş, ne yaparsak yapalım...”</span></p>
				<p class="normal"><span>Ertesi sabah, eşyalarını toplarken, uyanık olduğumu belli etmeden bütün sesleri dinliyorum. Bavulun cep çıtçıtları, iç fermuvarları, dış fermuvarı –tek fermuvar değil, iki yandan kapanıp ortada kavuşan çift fermuvar– ve kayış...</span></p>
				<p class="normal"><span>Kayış tokasının ardından koyu bir sessizlik çöküyor.</span></p>
				<p class="normal"><span>“Kapanan kayış tokasının ardından nerede ağlanabilir?” diye soruyorum.</span></p>
				<p class="normal"><span>“Dolaş sokaklarımda, görürsün,” diyorsun.</span></p>
				<p class="normal"><span>Yağmurun altında otobüse binip eski Doğu Berlin’e, Karl Liebknecht ve Rosa Luxemburg caddelerinin kesiştiği meydancığa gidiyorum.</span></p>
				<p class="normal"><span>Liebknecht Caddesi’nde devasa bir işçi heykeli.</span></p>
				<p class="normal"><span>Geride kırmızı-beyaz ışıklarla durmadan değişen bir reklam panosu: Coca-Cola.</span></p>
				<p class="normal"><span>Önce beyaz “Coca-Cola” yanıyor. Sonra tek tek kırmızı dikey ışıklar soldan sağa panoyu çizgi çizgi doldurup kırmızıya boyuyor. Sonra beyaz ışıklar sönüp “Coca-Cola” yazısı kırmızının ortasında siyah okunuyor, kırmızı fonda tekrar beyaz, sonra tekrar siyah, sonra fon silinirken yazı beyaza dönüyor, derken hepsi birden siliniyor ve yeniden beyaz “Coca-Cola” beliriyor. Dönüşümün sırasını kavrayabilmek için üst üste defalarca, defalarca izliyorum. Yine de arada birkaç aşamayı kaçırdığımı fark ediyorum. Oysa bir tur, topu topu otuz saniye sürüyor. Yeniden, yeniden... Yirmi yıl önce, sabaha çıkamam sandığım o ilk ayrılışın acısını anımsıyorum. Mavi yatak örtüsünün inceli kalınlı çizgileri: Bir kalın, üç ince, bir kalın-bir ince, üç ince, yeniden kalın, yeniden üç ince, yeniden, yeniden... Kırmızı dikey ışıklar, çizgi çizgi... Çizgiler, çizgiler... Yeniden, yeniden...</span></p>
				<p class="normal"><span>Liebknecht Caddesi’nde heykelin üstüne yağmur yağıyor, ben ağlıyorum.</span></p>
				<p class="normal"><span>Ruhu eşyalarını toplamış olsa, kayış tokası kapanmaz, bavulu açık kalırdı; seziyorum.</span></p>
				
				</div>

<div class="calibre2" id="calibre_pb_12"/></body>
</html>