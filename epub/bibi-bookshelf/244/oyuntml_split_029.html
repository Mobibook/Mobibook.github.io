<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>oyuntml</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="calibre1">
				<h1 class="baslik1" id="calibre_toc_26"><span>FARUK DUMAN-</span><span>Pancar Vagonları</span></h1>
				<p class="normal">İşçiler</p>
				<p class="normal">Yüksek tavanlı bir evimiz vardı. Demiryolu işçileri öylesine büyük taşlarla örmüşlerdi ki, duvarların kalınlığı insanı hayrete düşürürdü. Evimizin duvarları. İçinde devasa tüneller barındırıyordu da haberimiz yoktu. Tünellerin içinde amansız tutsaklar vardı sonra. Savaş yıllarında oracığa tıkılmış, nasılsa unutulmuş tutsaklar. İnim inim inliyorlardı. Işte böyle acayip, böyle inanılmaz duvarları vardı evimizin ve boyu kısa olduğundan, tavanı temizleyemezdi annem. Babam zaten hiçbir iş yapmazdı. Horozların ötüşüyle birlikte kalkıp İkinci Işletme Başmüdürlüğü’ndeki işine giderdi. Hava kararmadan da dönmezdi. Babam uzun boylu ve yakışıklı biriydi, ama dış görünüşüyle çelişirdi. Yaşlı bir adam gibi davranırdı:</p>
				<p class="normal">“Gömleğimi giydir...”</p>
				<p class="normal">derdi anneme, ama bunu bir komutan edasıyla söylemezdi. Sanki giyinmek için gücü yoktu da sırf kollarındaki bu amansız güçsüzlük yüzünden bunu isterdi. Böylece sesi belli belirsiz çıkardı ve utanırdı. Annem de yıllarca, sessiz bir acıma duygusuyla hizmet etti babama. Ama bilinen oydu ki evin en güçlüsü annemdi. Bir erkek çocuğu gibi büyütüldüğü için bütün zorlukların üzerine yüreklilikle giderdi annem. Hiçbir şeyden yılmazdı. Kömür vagonlarına tırmanabilirdi örneğin. Pancar vagonlarına. Etekliğini bir eliyle toplar, vagonun tamponlarına bir sıçrayışta çıkardı. Başka kadınlar... Annem elinin kirlenmesine aldırmazdı, mazotun üstüne bulaşmasına. Vagona çıkar, seslenirdi:</p>
				<p class="normal">“Küreği at!”</p>
				<p class="normal">Küreği atardım ben ve annem başlardı çalışmaya. Kömür. Çuvalın sırtlanıp eve götürülmesi bana düşerdi tabii. Sonra annem. Görevini yerine getirmiş, bir kumandan edasıyla inerdi vagondan. Yanakları is içinde, kapkara bir kumandan.</p>
				<p class="normal">Yaz başlarında boyacı işçiler gelirdi evimize ve her tarafı boyarlardı. Evimizin (Devlet Demiryolları Lojmanları) yüksek tavanını bile boyarlardı. Işçilerin ulaşıp da boyayamayacakları yükseklikte bir tavan yapılamazdı. Sonra işçilere çay demlenirdi ve onlar neredeyse saat başı mola verirlerdi çay içmek için. Boyanan bizim evimizdi, ama komşulardan bile çay gelirdi. Pakizanım Teyze vardı. Durmadan çay getirirdi. Annem ona kızardı:</p>
				<p class="normal">“İşi yavaşlatıyor!”</p>
				<p class="normal">derdi, ama bir yandan da, ondan geri mi kalacaktı, mutfağa giderdi. Suyun kaynayıp kaynamadığına bakardı. Pakizanım Teyze, dişlerini döker, ışıl ışıl o duvarlara bakar, gürültüyle gülerdi. Sonra çıkıp giderdi tabii. Giderdi, ama (kapı komşumuzdu, pencerelerimiz birbirine bakardı), annem, sanki o her an yeniden gelebilirmiş gibi bir tedirginlikle yapardı ne yapacaksa. Onunla yarışırdı. işçileri kaçırmaya çalışırdı Pakizanım Teyze’nin elinden (Pakizanım Teyze’nin çayları bir çeşit yatırımdı oysa, evinin özenle boyanmasını isterdi).</p>
				<p class="normal">İşçilerse, evimizle birlikte kendilerini de boyarlardı sanki. Sankisi fazla. Düpedüz boyarlardı kendilerini. Palabıyık. Kimisi zayıf, incelip belinden kopacakmış gibi işçiler. Sonra kara kuru, bir deri bir kemik. Boyarlardı. Şöyle tüneğe benzer bir sahne kuruverirlerdi kendilerine. Zayıf olanı:</p>
				<p class="normal">“Şöyle eğil biraz,”</p>
				<p class="normal">diye seslenirdi, sonra sahneye çıkardı ötekinin yardımıyla. Artık orada Palabıyık mı olurdu, yoksa Çakal mı. Birisi eğilirdi, Zayıf sahneye çıkabilsin diye. Eğilir, sırtında yüzlerce kiloluk bir beygiri taşıyormuş gibi buruştururdu yüzünü ve ardı arkası kesilmeyecek gülüşmeler başlardı o zaman. Kahkahalar, el şakaları, yakası açılmadık küfürler... Salonumuzu bir sirke çevirirlerdi. Akıl almaz becerilerin sergilendiği rengârenk bir sirk. Kimisi bir cambaz olurdu ve uçsuz bir ipte, kadınların yüreğini ağzına getirirdi. Bu cambaz, bir yandan o inanılmaz yeteneğini sergiler (o Allah’ın belası ipte yürür), bir yandan da elindeki üç topu çevirirdi. Topların biri yükselir biri alçalırdı tabii ve yükselen top evimizin eski rengini alır giderdi. Alçalan her top da göz kamaştırıcı bir şampanya rengine çevirirdi duvarları. Böylece ışıklar yanıp sönerdi işte. Aşağıda kimisi gülen, kimisi ağlayan, birbirinden yetenekli aktörler dolanırdı. Dolanıp cambazı gözetlerlerdi ve zaman zaman onlar da, artık yetenekleri neye uygunsa, böyle birbirinden ürkütücü hareketler yaparlardı. Kimisi bir ateş çemberinin içinden mi uçuvermezdi, kimisi aslanların ağzında mı ısıtmazdı ellerini... Kapıların biri açılır, biri kapanırdı. Açılan her kapıyla içeri giren çıkmak istemezdi bir daha. O zaman annem ellerini birbirine vurur:</p>
				<p class="normal">“Hadi bakalım, tiyatro oynatmıyoruz burada,”</p>
				<p class="normal">derdi, böylece çıkmak istemeyenler çıkar, içeriye yeni seyirciler doluşurdu. Olup biteni pencereden izleyenler de olurdu ve zaten çok geçmezdi. Pakizanım Teyze gelirdi:</p>
				<p class="normal">“Çay getirdim, biraz dinlenin,”</p>
				<p class="normal"> derdi.</p>
				<p class="normal">Annem öfkeyle kızarırdı böylece.</p>
				<p class="normal">Palabıyık Istasyonu</p>
				<p class="normal">Ama annem kızarsa kızsın. İşçiler için bal gibi bir mola anlamına gelirdi bu.</p>
				<p class="normal">Palabıyık vardı. Palabıyık evimizi ne zaman boyasa, işe önce kendi bıyıklarından başlardı. O kabarık, dehşetli bıyıklar. Uzun. Nasıl olurdu, bilmezdik. Boya tenekeleri daha açılmamıştır. İrili ufaklı kutular, fırçalar. Bir duvara dayalıdır. Ama her çalışmadan sonra yıkanıp temizlendiği için apaktır. Önemlidir. Eh! Demirbaştır. Her şey yerli yerindedir, ama Palabıyık, nasıl yapmışsa, bıyıklarını boyamıştır. O devasa bıyıklar, o gösterişli şampanya rengine bürünmüştür. Palabıyık’ın yüzüne bambaşka bir anlam vermiştir. Palabıyık, elinde çakısı, öfkeli bir savaşçıya dönüşüvermiştir işte ve inanılmaz bir güvenle hazırlanmaktadır. Teneke kutular açılır:</p>
				<p class="normal">“Teyze, biraz su lazım,”</p>
				<p class="normal">der Palabıyık, ama işin bütün dehşeti yitip gider o zaman. Savaşçının sesi, bir tavuğunki gibi güçsüzdür. Yersiz bir çekingenlikle söylemiştir bunu çünkü, hayvani vücudundan beklenmeyecek bir utangaçlıkla. Böylece gülünç de olmuştur kuşkusuz, annem de:</p>
				<p class="normal">“Tabii,”</p>
				<p class="normal">derken ister istemez gülmüştür.</p>
				<p class="normal">Sonra Çakal vardı. Niye çakaldı? Söylediklerine göre bir vakitler bir işler çevirmişti. Devletin demirini birileri çalmıştı, o da göz yummuştu buna, ama ne göz yummak. Allah herkese Çakal’ınki gibi bir suç işlemeyi nasip etsin: Demiryolunun içinde şu,</p>
				<p class="normal">BU SAHALARDA GEZMEK</p>
				<p class="normal">RAYLARIN İÇERİSİNDE DOLAŞMAK</p>
				<p class="normal">TEHLİKELİ VE YASAKTIR</p>
				<p class="normal">isimli bölgede işçilerin bir barakası vardı. Gıcırdayan sandalyeler, amansız bir ayak kokusu, çiçekler, pas ve bitmek bilmez küfürler, gülüşmeler. Geçip giden trenlerin gürültüsü, bu gürültüye karışan başka sesler, karıştırılan çaylar, kokular kokular... Bu alan tel örgülerle çevriliydi, içeri kimse alınmazdı:</p>
				<p class="normal">“Yasak!”</p>
				<p class="normal">derlerdi hemen ve inanılmaz bir vurdumduymazlıkla uzaklaşıverirlerdi. Ağızlarında bir düdük. Gider, çok uzaklarda çalınan bir başka düdüğe yanıt verirlerdi. Eller cepte, kasket gözleri neredeyse kapatmış (böyle anlaşırlardı ve eğer anlaşamazlarsa düdük işine ara verir, birbirlerine dakikalarca küfrederlerdi).</p>
				<p class="normal">Ama, Çakal’ın baraka nöbetçisi olduğu günler sorun çıkmazdı. Çakal eskicilere kurşun ve demir satıyordu. Rayların arasına dökülüp kalmış devasa travers vidaları, kurşun mühürler (bunlarla yük vagonlarının kapıları mühürlenirdi, hoş, kolayca sökülürdü), fren parçaları, demirler demirler... Bunları tel örgülerin arasından uzatıyordu Çakal karşı tarafa ve oradan uzatılan parayı cebine indiriyordu. Gerçi demirin fiyatı ne olacaktı, iki, bilemedin üç şişe bira içebilirdi, ama hırsızlık hırsızlıktı. Ama bir gün bambaşka bir alışveriş başladı. Bir eskici kıza:</p>
				<p class="normal">“Bir kere verirsen... Anlarsın ya,”</p>
				<p class="normal">dedi Çakal.</p>
				<p class="normal">Sonra hemen her nöbet günü, tel örgülerin içinde, travers yığınlarının arasında, alışverişlerini memnuniyetle sürdürdüler. Böyleydi. Ama ikinci işletme Başmüdürlüğü bunu affetmezdi, Çakal’ı boyacı yaptılar...</p>
				<p class="normal">Pancar vagonları gelirdi. Gelir, evimizin açıklarında biraz bekler, sonra giderdi. Apansız. Nereye giderdi? Şeker Fabrikası İşletmeleri’ne gittiğini duymuştuk. Demek fabrika pancara doymazdı, haftada iki treni yutardı. Hem, yuttuğu bu trenlerin pancar yüklü doksan vagonu mu olmazdı, doksan dokuz vagonu mu. Demiryolunda durup sayardık vagonları, sonra:</p>
				<p class="normal">“İki yüz,”</p>
				<p class="normal">derdik yüksek sesle.</p>
				<p class="normal">“Vay be...”</p>
				<p class="normal">diye şaşırırdı artık yanımızda kim varsa, hem nereden bilecek, iki katını söyleyiverirdik. Ama imansız, bitmek bilmez bir yılan gibi akıp giderdi tren ve kendi çevresinde dolanıp durduğunu bile düşünürdük. Uçsuz bir çember olup bizi içine almıştı sanki, üstelik Şeker Fabrikası İşletmeleri diye bir şey de yoktu. Bir yere gitmezdi yani, bizi sarar, korur:</p>
				<p class="normal">“Şu pancarın tadına baaak!”</p>
				<p class="normal">diye avaz avaz yalvarırdı.</p>
				<p class="normal">Herkes oradadır. Annem de oradadır. Üzerinde kat kat, rengârenk bir giysi. Ayaklarında bir terlik. Terliğin o ince uzun deliklerinden sarkmış kahverengi çoraplar. Diri, kendine güvenli adımlar. Gelmiş, yük vagonunun o sinsi tamponlarına bir sıçrayışta çıkmıştır. Sonra basamakları tırmanmış, artık oradan elini uzatıp pancara dokunmuştur. Bir kök kokusu. Toprak, şöyle iri, şişko bir havuç ya da sapından tutulup uzatılmış sakızdan koca bir armut gibi. Annem kolları sıvamış:</p>
				<p class="normal">“Tut!”</p>
				<p class="normal">demiştir ve bir bir atmaya başlamıştır pancarları.</p>
				<p class="normal">Pancarı Pişirmenin Üç Yolu</p>
				<p class="normal">1. Gerekli Malzeme: Bir peynir tenekesi, beş kap su, bir kucak akasya odunu, ateş, sekiz-on pancar. Peynir tenekesi (babam bunu bize yol atölyesinden getirirdi, atölye işçileri de Demiryolu İşçileri Sendikası Kooperatifi’nden alır, bu tenekelerden kendilerine maltız yaparlarmış) su ile doldurulup ateşe konur. Güzel yandığı ve uzun süre dayanabildiği için akasya odununu tercih etmeli. Su biraz ısınınca, daha önce yıkanıp temizlenmiş (kesinlikle soyulmamalı) pancar tenekenin içine düzgün bir sırayla konur, beklenir.</p>
				<p class="normal">2. Gerekli Malzeme: Bir fırın, sekiz-on pancar. Pancar temizlenir (çünkü toprağın içinde yetişir, vagonlara da temizlenmeden yüklenir), yıkanır. Sonra tepsiye yerleştirilir ve fırının düğmelerine basılır, beklenir.</p>
				<p class="normal">3. Gerekli Malzeme: Bir kucak akasya odunu, ateş, sekiz-on pancar. Ateş yakılır ve (bu, bizim, arkadaşlar arasında en çok uyguladığımız yöntemdi, çünkü kolaydı) üzerine pancar konur, beklenir.</p>
				<p class="normal">Annemin:</p>
				<p class="normal">“Tut!”</p>
				<p class="normal">diye her seferinde yinelemesine gerek yoktu tabii, ama o bunu işinin bir parçası olarak görüyordu. Bu uyarıyı bir kez kaçırsa, pancar düşüp tuzla buz olacaktı sanki. Sonra torbamız dolardı elbette, giderdik. Evde yoğun, neredeyse katılaşmış bir boya kokusu. Biz geldiğimizde Zayıf, Palabıyık ve Çakal, çoktan gitmiş olurlardı. Salonun ortasına toparlanıp üstü örtülmüş eşya, bir kenara sıralanmış boya kutuları, fırçalar, malzemeler, üzerinde DMO (Devlet Malzeme Ofisi) yazılı demirden bir kutu. Bırakıp gitmiş olurlardı, sanki gelip:</p>
				<p class="normal">“Daha bitirmemiş mi bunlar?”</p>
				<p class="normal">desin diye babam. Hem de bunu, işin yavaş ilerlemesi boya kutularının suçuymuş gibi (onlara nefretle bakarak) söylesin diye:</p>
				<p class="normal">“Daha bitirmemiş mi bunlar?”</p>
				<p class="normal">“Yarın biter dediler.”</p>
				<p class="normal">“Yarın biter... Gevezelik etmişlerdir.”</p>
				<p class="normal">“Etmediler.”</p>
				<p class="normal">“O Çakal’ın boyadığı duvardan hayır mı gelir... Pezevenk!”</p>
				<p class="normal">İşte akşam. Akşamın yavaşlığı, babamın hareketlerindeki o yavaşlık yüzündendi. Gözünü televizyondan ayırmazdı. Yemeğini yerdi. Sonra yine yavaş hareketlerle (geç olmuştur tabii) yatak odasına geçer, yatağa oturur:</p>
				<p class="normal">“Gömleğimi çıkar...”</p>
				<p class="normal">derdi anneme.</p>
				<p class="normal">Herkes susardı o zaman, yalnız:</p>
				<p class="normal">“Vuvvv... Kimse yok muvvv...”</p>
				<p class="normal">diye eserdi rüzgâr, duvarların içindeki o devasa tünellerde...</p>
				<p class="normal">Üç Hayvan</p>
				<p class="normal">En büyük korkum kertenkeleydi benim. Kertenkele. Evimizin çatısında gezerdi, kaynaşırdı. Açık yeşil, kahverengi, benek benek, tel tel. Öbürleri korkmazdı. Yasin korkmazdı örneğin. Artık o berbat göbeği yüzünden mi korkmazdı. Sırıtır, dişler önde:</p>
				<p class="normal">“Yiycen mi lan?”</p>
				<p class="normal">derdi Yasin, ben de (bilmem ondan mı, yoksa elindeki o iğrenç, kıvır kıvır hayvandan mı) tiksintiyle bakardım. Yüzümü buruştururdum. Geriye çekilirdim ister istemez, hayvanın bana bir şeyler sıçratacağını düşünürdüm. Böylece korkardım da, sıçratacağı şeyin beni devirebileceğine inanırdım. Kimbilir, kahverengi, pis kokulu bir sudan tiksinirdim. Kertenkelenin, kötülüğün biçimi olduğunu düşünürdüm tabii. Kötü yürekli biri, akla zarar değişiklikler geçirip kertenkeleye dönüşmüştü. Dolayısıyla ömrü kısalmış, o kısacık ömrü boyunca da kıvranıp durmaya mahkûm edilmişti. Bana neydi. Babam benimle dalga geçerdi, gülerek:</p>
				<p class="normal">“Bereketli yerde yaşar bunlar,”</p>
				<p class="normal">derdi, böylece benden başka kimsenin böyle bir korkusu olmadığını düşünürdüm (hem bizim mahalleden başka barınacak yer bulamamışlardı sanki, dağ taş kertenkele doluydu). Bana özgü bir korkuydu yani bu, içime kapanmış, kendime böyle tuhaf bir korku yaratmıştım. Besbelli onun esiri olmuştum. Gözlerimin önünde büyüyüp küçülen, uzayıp kısalan arsız bir kertenkeleye dönüşmüştü her şey.</p>
				<p class="normal">Yaz ortasında, İkinci İşletme Başmüdürlüğü’nde çalışan memurlar (müdür yardımcıları, müdürler, şefler, yani yöneticiler) Mesleki Eğitim Semineri için başka kentlere giderlerdi. Babam da giderdi, o zaman annem nedense suratını asar, bir yandan babamın bavulunu hazırlar, bir yandan da:</p>
				<p class="normal">“Her sene her sene...”</p>
				<p class="normal">diye söylenirdi, ama babam bununla hiç ilgilenmezdi tabii. Ne bavulun hazırlanmasıyla, ne de annemin her sene her senesiyle ilgilenirdi. Kaşlarını çatar, önündeki gazeteyi inanılmaz bir ciddiyetle okur ve anneme:</p>
				<p class="normal">“Pijamalar temiz mi?”</p>
				<p class="normal">derken acayip gülünç olurdu. Ertesi sabah kalkıp giderdi ve kimseye:</p>
				<p class="normal">“Allahaısmarladık,”</p>
				<p class="normal">falan demezdi.</p>
				<p class="normal">Bir haftalık bir seminer. Sonra yorgun argın dönerdi ve döndüğünde elinde</p>
				<p class="normal">DEMIRYOLLARI</p>
				<p class="normal">PERSONEL YÖNETMELIĞI</p>
				<p class="normal">başlıklı bir kitapçık bulunurdu. Anladığım kadarıyla babamın bu kitapçıkları okuyup iyice öğrenmesi gerekiyordu, ama nerede. Vitrinin çekmecesinde özenle saklanmış bir kitapçık. İşte sonu bu olurdu hepsinin.</p>
				<p class="normal">Seminer dönüşü bambaşka bir adam olurdu babam. Bu acayip, uzak adam, böyle yılda bir ortaya çıkar, tuhaf, alışılmadık hareketleriyle bizi şaşkına çevirirdi. Eşyanın yerini değiştirirdi. Olmazdı. Bir de şöyle denerdi. Sanki yıllar olmuştu. Yıllar önce yaşadığı, sonra bir gün bırakıp gittiği bir yere geri dönmüştü. Her şeyi değişmiş bulmuştu sonra. Öyle üzülmüştü. Şu koltuğun esas yerini arıyordu böylece. Saksıların. Ama hiçbir değişiklik aradığını vermiyordu ona da bu yüzden elleri titreyip duruyordu, tuzluğu deviriyordu. İşte utangaç, eski bir evden gelmişti de yabancılık çekiyordu, ama çok sürmüyordu bu. Bir daha bir yıl görünmemek üzere çekip gidiyordu. Elbette, gerçek babam geliyordu o gün ve:</p>
				<p class="normal">“Pantolonu ütüledin mi?”</p>
				<p class="normal">diyordu anneme.</p>
				<p class="normal">Iki Hayvandan Nasıl Korkulur Istasyonu</p>
				<p class="normal">Kış aylarında bütün kertenkeleler ölürdü. Bu yüzden kışın güvencede olurduk. Kar yağsın ya da yağmasın. Hiç fark etmezdi. Onlara rastlayamazdık. Taşların altında, çatıda, rayların arasında, gizli bir uyku gibi. Belki saklanırlardı, saklandıkları yerde de üşümezlerdi. Üşümeyince donmaz, böylece yazın yine dağılıverirlerdi ortalığa ve ayakkabılarımı dışarıda, kapının önünde unuttuğum o amansız yaz geceleri benim azabım olurdu.</p>
				<p class="normal">İşte kendimi eşikte bulurdum ansızın, pabuçlarımı giymem gerekirdi. Irili ufaklı yaratıklar çevremde dolanıp dururlardı o zaman, korkulu bir ormana çevirirlerdi her yanı. Sesler gelirdi ve bu sesler kabarıp gürler, asla anlayamayacağım bir dille küfürler yağdırırlardı bana. Neden bilmem, ayaklarımı o pis pabuçlara geçiriverirdim hemen, yani onlara direnmezdim. Boyun bükerdim öyle, ne yapayım. Böylece parmaklarımın ucunda bir avuç kertenkele, yumuşak, ıpıslak kıvranırdı. Parmaklarımı ele geçirirlerdi, kıvranıp durmaya zorlarlardı. O zaman ayaklarımın, benim isteğim dışında hareket ettiğini, pabuçlarımı dövdüğünü görürdüm. Kimbilir bu bütün vücuduma yayılırdı çok geçmeden, ben de pis, dayanılması güç bir kertenkeleye dönüşürdüm.</p>
				<p class="normal">Sonra ikinci hayvan gelirdi. Bu ikinci hayvan, kuşkusuz, kurbağaydı ve (kurbağa daha dürüst bir hayvandır, sinsice davranışları beceremez, bunu öğrenemez, ötüp durur öyle) o da gelip ayakkabımın öbür tekine girmiş olurdu. Islaklığını, kayganlığını ve en önemlisini, ötüşünü verirdi o da, parmaklarım buna da direnemezdi elbette. Kurbağanın ötüşü de bende biçimlenirdi çok geçmeden:</p>
				<p class="normal">“Vrrraak! Vrrraak!”</p>
				<p class="normal">diye mahalleyi ayağa kaldırırdım. Benimle dalga geçenler mi olmazdı o zaman:</p>
				<p class="normal">“Ne ötüyon lan?”</p>
				<p class="normal">diye gülüşenler mi.</p>
				<p class="normal">Ben de çaresiz, yanıt verirdim onlara, verirdim, ama nasıl:</p>
				<p class="normal">“Vrrraak! Vrrraak!”tan başka bir ses çıkmazdı ağzımdan. Imkânı yok çıkmazdı.</p>
				<p class="normal">Tabii yaz sabahları EKMEĞE KIM GIDECEK kavgası yaşanırdı evde ve ben bu kavgayı kaybettiysem dışarı çıkar, pabuçlarımın önünde eğilir, içeri, ayakuçlarına doğru korkuyla bakardım. Yetmezdi tabii. Yetmezdi, bir çubukla ezmeye çalışırdım ayağın ucundaki kertenkeleyi. Islık çalardım:</p>
				<p class="normal">“Allah işe yaramaz hayvanlar yaratıyor.”</p>
				<p class="normal">“Öyle mi, neymiş?”</p>
				<p class="normal">“Mesela kertenkele.”</p>
				<p class="normal">“Kertenkelenin işe yaramadığını ne biliyorsun?”</p>
				<p class="normal">“Ne işe yararmış?”</p>
				<p class="normal">“Yavrularını besler.”</p>
				<p class="normal">“Beslemese ne olur?”</p>
				<p class="normal">“Ölür.”</p>
				<p class="normal">“Kim ölür, yavrular mı, kertenkele mi?”</p>
				<p class="normal">“Hepsi.”</p>
				<p class="normal">“Hepsi niye ölsün? Beslenemediklerine göre yavrular ölür. Kertenkele niye ölecekmiş?”</p>
				<p class="normal">“Üzüntüsünden.”</p>
				<p class="normal">“Kertenkele üzülmez.”</p>
				<p class="normal">“Niye üzülmesin?”</p>
				<p class="normal">“Kötü de ondan. Kötüler üzülmez.”</p>
				<p class="normal">“Saçmalama. Herkes üzülür.”</p>
				<p class="normal">“Sen saçmalama.”</p>
				<p class="normal">Yasin:</p>
				<p class="normal">“Yiycen mi lan?”</p>
				<p class="normal">diye gülerdi, ama bu çok sürmezdi, akşam vaktiyse gözlerini kısar, Deli Ramazanların evine bakardı. O zaman zavallı, tel tel gevşemiş o kertenkele yere düşerdi. Bir süre cansız, ipince bir taş gibi durur, sonra sıçrayıp gözden yiterdi. Bizim Deli Ramazan’ın iflah olmaz bir kızı vardı. Neriman’dı. Gerçi zeki bir kızdı, ama babasından (ondan deliliğin mantığını almamıştı iyi ki) şu vurdumduymaz davranışları almıştı. Pencerenin önünde soyunurdu. Soyundukça, görüntüsü ışıl ışıl, o incecik tül perdeye yansırdı. Önde Yasin, ağaçlara sine sine giderdik. Neriman’ın soyunma vakti gelirdi. Hava kararırdı. O zaman onu ileride artist yapmayı düşünürdüm işte; beyazperdenin içinde öyle kocaman ve cüretkâr dans ederdi. Kollarını kıvıra kıvıra açar, iki yana uzatır, böylece sırtındaki o gereksiz pelerini atardı. Her yanda ışıklar parlayıp sönerdi elbette ve bir:</p>
				<p class="normal">“Bravoo!”dur giderdi.</p>
				<p class="normal">Dansçı gözlerini mi kırpmazdı o zaman, dudaklarını büzüp âşıklarının binlercesine birden öpücükler mi göndermezdi. Sonra o hayran bakışlar karşısında, görmüş geçirmiş bir kadın olup acı acı mı gülümsemezdi. Ama kollarını kıvırıp gerdan kırmaya da devam ederdi. Artık kalçalar yutkunurdu keyiften ve dansçı kendisinin oraların tek hâkimi olduğunu bilirdi. Zaten bunun verdiği rahatlıkla gevşerdi ya, gevşeyip iştahlı bir yemiş gibi açılırdı ya:</p>
				<p class="normal">“Ufff...”</p>
				<p class="normal">diye iç geçirirdi o zaman Yasin.</p>
				<p class="normal">Ama çok geçmezdi, Neriman, geceliğini giyinmiş, giderdi.</p>
				<p class="normal">İşte böylece benim için üçüncü hayvan olurdu Yasin. Pencerenin önünde gözleri açılıp büyürdü. İflah olmaz iştahı yüzünden yüzü kızarır, damarları fır fır dönerdi. Artık elleri onun isteği dışında hareket ederdi ve tırnaklarını ağaç kabuklarına geçirirdi. Renkten renge girerdi. Soluk alıp verişleri hızlanırdı ve burnundan işitilmedik sesler çıkardı. Bu sesler öylesine çoğalıp garipleşirdi ki, onun vücudunda yüzlerce hayvan bir araya gelmiş olurdu. Zavallı. Dünyayı tanımakta öyle zorluk çekerdi. Ayağını nereye basacağını bilmezdi ve ellerini ne yanda tutacağını. Adım atmakta zorlanırdı, bacakları bir atın yavrusu gibi titrerdi. Neler olduğunu da bilmezdi ve ister istemez, her seferinde yeniden karşılaştığı bu tuhaf duyguya:</p>
				<p class="normal">“Ufff...”</p>
				<p class="normal">diye yanıt verirdi.</p>
				<p class="normal">Gerçi, hakkını yemeyelim, pabuçlarımın içinde Yasin’i boşuna arardım.</p>
				<p class="normal">Kulübe</p>
				<p class="normal">Demiryolunun içinden upuzun yük vagonları geçerdi. Artık nerede yüklenirdi bunlar ve oradan oraya ne taşırlardı. Önemli değildi. Önemli olan, vakitsiz geçerdi bu trenler (tabii, bizim için vakitsizdi de işçiler her şeyi bilirdi). Geçince de uykularımızı mı bölmezdi, duvarlarımızı mı sarsmazdı. Uzaktan bir ineğin böğürtüsü duyulurdu da bu inek nazlanır, geçip gitmek bilmezdi.</p>
				<p class="normal">Yol kenarında bekçilerin kulübeleri bulunurdu. Gece bekçileri. Yük vagonlarını kollarlardı, makas değiştirirlerdi (demiryolunda birden çok hat bulunduğu için, en azından rayların kesiştiği bölgede, çarpışmalara bu şekilde engel olurlardı). Gecenin işten artakalan saatlerinde de ya uyuklar ya da sohbet ederlerdi. Gülüşmeler, imalı sözler, el şakaları, iftiralar:</p>
				<p class="normal">“Sonra?”</p>
				<p class="normal">diye merak ederlerdi birbirleri hakkında anlatılanları ve zaten ne anlatılsa inanırlardı. Sözgelimi, Amca’nın başına şöyle bir iş gelmişti (tabii bu biraz da bu saçma sapan hikâyeyi uyduranın kendi arzusuydu): Amca bir gün bir kız bulmuştu. Esmer, güzel bir kızdı bu ve Amca’nın aklını başından almıştı. Artık nereden gelmişti ve adı neydi, bilinmiyordu. Upuzun saçları vardı (elbette, bunlar anlatılırken Amca kızarıp bozarıyor, karşı mı çıksın, tatlı tatlı mı dinlesin, bilemiyordu). İşler öyle ilerlemişti ki, buluşmaları gerekiyordu, ama nerede buluşacaklardı. İşte bir gece nöbet sırasında kızı bir yük vagonuna çıkarmıştı Amca ve iki sevgili orada kendilerinden geçmişlerdi. Alçalıp yükselmişlerdi, tren dağları tepeleri aşmıştı. Farkına varamamışlardı. Uzak çiftliklerde atlar mı kişnememişti bu sırada, çağlayanların dibinden mi geçmemişlerdi. Ot kokmuşlardı. Ağaç. Uyuyup kalmışlardı.</p>
				<p class="normal">Bir de uyanmışlardı ki, tren sınırı geçmiş, bir komşu ülkede gelip durmuş:</p>
				<p class="normal">“Sonra?”</p>
				<p class="normal">diyorlardı, ama ne olacaktı, bu kadardı işte.</p>
				<p class="normal">Kış. Günler kısa. Hava soğuk. Ne yapacaksın? Böyle günlerde Amca’nın kulübesine giderdik. Amca gelip geçen kömür vagonlarından kulübenin yakacağını sağlar, kömürü de dirhem dirhem yakar:</p>
				<p class="normal">“Tüh...”</p>
				<p class="normal">derdi bir yandan da, ama bunu sobayı yakmak zorunda olduğu için değil, soğukta ayak parmakları şişip kızaracak diye söylerdi. Engel olamazdı da. Ne yaparsa yapsın. İsterse ayaklarını sobanın içine soksun. Çok geçmezdi, soğukta önce kaşınır, sonra sızlar, sonra kızarıp birer havuca dönüşürdü parmakları. Bu yüzden her aşamada bir:</p>
				<p class="normal">“Tüh...”</p>
				<p class="normal">geçirirdi.</p>
				<p class="normal">Çok görmüş geçirmişti. İkinci İşletme Başmüdürlüğü’nün en eski işçilerindendi. Çok şey bilirdi:</p>
				<p class="normal">“Burada neler olmadı ki...”</p>
				<p class="normal">derdi çayını yudumlar yudumlamaz ve aşağı yukarı şöyle bir cümleyle başlardı anlatmaya:</p>
				<p class="normal">IŞTE</p>
				<p class="normal">TOPAL’IN ACIKLI HIKÂYESI</p>
				<p class="normal">Şu Topal’ın bir oğlu vardı. Futbol delisiydi de Topal onun geceleri sayıkladığını söylerdi. Çocuk takım kaptanıyla mı tartışırdı, sağaçık oynayacağım, diye söylenirdi. Bence, bir futbol delisi için hayatta hiçbir şey o sekiz numaralı forma kadar değerli olamaz: 8. Kâğıdın üstünde bile ne kadar anlamlı. Yalnızken bile. En önemlisi sekiz numaralı formayı kapmak, böylece sahanın en gizlisi olursun. Ortada gizlendiğini sanırlar da aslında hışım gibi kıvrılır, rakip kalenin önünde belirirsin. Olmazsa hızla döner, kalecine destek olursun. Sekiz, sahanın bütününü ele geçirmiş. Artık gücü mü yetmezdi, yoksa ondan iyileri mi vardı da kaptanla tartışırdı, böyle sabahı ederdi. Topal böyle anlatırdı (tabii Topal topal değildi o günlerde, demiryolu çavuşuydu, yol işçilerinin amiriydi yani). Anlaşılan futbol vurdumduymaz bir hastalık olup bulaşmıştı çocuğa da iyileşmeye niyeti yoktu. Kimbilir nasıl hafifliyordu koştuğunda, bu yüzden durmak bilmiyordu. Hem durup da ne olacaktı, sahanın tozunu atıyordu böylece. Ayağında bir emir eri gibi dönüp duruyordu top. Yetenekli ve utangaç bir emir eri. Oyunda:</p>
				<p class="normal">“Hayvan!”</p>
				<p class="normal">diye çağırıyorlardı onu.</p>
				<p class="normal">Hayvanların evi eski, koca taşlarla örülmüş, bu yüzden yaz-kış soğuk bir evdi. En eski lojmandı. Sonrakiler, neydi, yapay duvarlarla örülmüştü. İncecik. Biri duvarın dibinde uyusa, soluğu öbür odada öterdi. Sesleri öyle geçirirdi:</p>
				<p class="normal">“Memura reva gördükleri eve bak...”</p>
				<p class="normal">derdi işçiler, hakları da vardı. Boş vakitlerini Topal, evini izleyerek geçirirdi böylece. Bahçeye çıkar, dizlerinden birini büker, eli çenesinde, uzun uzun bakardı. Bir kusur bulamadı diyelim:</p>
				<p class="normal">“Oğlum, çık şu çatıya bak, kırığı var mı?”</p>
				<p class="normal">derdi o zaman.</p>
				<p class="normal">Soğukta bir kedi gibi sinerdi ev. Bulunduğu yerde küçüldükçe küçülür, o koca taşların ağırlığı altında ezilirdi. Hele kar yağsa, camlar ışıl ışıl, bembeyaz bir duvar olur titrerdi. Öyle ki, bacası tütmeye erinirdi, karda büzülmüş, kalırdı.</p>
				<p class="normal">Bizim buralardan kömür vagonları geçer. İşte Hayvan’ın bacağını da bu vagonlardan biri kesmişti. Nasıl, geceydi tabii, imansız bir kar yağıyordu, nasıl acıyla bağırmıştı oğlan. Kesik kesik. Yıldızlar parlayıp sönmüştü işte bir an için, kar taneleri havada donmuştu. Kimbilir, adı sanı bilinmez bir kuş vardı da civarda, irkilip canını kurtarmıştı. Sonra, kimin elinden kurtulduysa artık, dönüp onu korkutmak istemişti de öyle garip bir güçle bağırmıştı. Güç müydü? Güçsüzlük müydü? Hangisiydi? İkisinin tuhaf karşılaşmasından mı çıkmıştı bu ses? Ama böylece başının çaresine bakmıştı da çocuk, ellerinde kömür karası, hafifçe gülümsemişti. Kömür çaldığında. Vagonun inatçı lekeleri. Sonra Hayvan’ı ve artık o davetsiz hastayı, işte soğukta sinmiş o eve götürdüler.</p>
				<p class="normal">Topal’ın, yani Hayvan’ın babasının hikâyesi bundan sonra başlıyor. Ama, karısı güçlü, kararlı, oturup kalkmasını bilen bir kadındı Topal’ın. Şöyle biraz kısa...</p>
				<p class="normal">derdi Amca, sonra ansızın kalkar:</p>
				<p class="normal">“Tüh...”</p>
				<p class="normal">diye çıkıp giderdi, Topal’ın hikâyesi de böylece, daha başlamadan biterdi. Sonra Topal, evimizin duvarlarına, şu inanılması güç tünellere hapsolurdu da, orada zavallı, kayıp bir kahramana dönüşürdü. Gece boyunca inlerdi tabii. İnler, kendi yarım yamalak hikâyesini anlatmaya çalışırdı. Ama anlatamazdı. Onca gürültünün içinde, acınası bir mırıltı olabilirdi yalnız...</p>
				</div>

<div class="calibre2" id="calibre_pb_56"/></body>
</html>