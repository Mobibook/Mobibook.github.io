<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>oyuntml</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="calibre1">
				<h1 class="baslik1" id="calibre_toc_12"><span>FARUK ULAY-</span><span>Konuk</span></h1>
				<p class="normal">Konuk kendini anlatıyor.</p>
				<p class="normal">Hep ayakta.</p>
				<p class="normal">Durmaksızın konuşuyor.</p>
				<p class="normal">Bizi bildikleriyle büyülüyor.</p>
				<p class="normal">Aramızda akla hayale gelmedik ölümlerden kurtulmuş biri olarak dolaşıyor.</p>
				<p class="normal">Kurtulmadan önce tümünü yaşamış.</p>
				<p class="normal">Biliyor.</p>
				<p class="normal">Bunca ölmüş ve böylesine hayatta kalabilmiş biri.</p>
				<p class="normal">Neredeyse ermiş.</p>
				<p class="normal">Yaşadıklarını, ermişliğini bize bildiriyor.</p>
				<p class="normal">Serinkanlı ama heyecan uyandırmaya odaklanmış sözlerle.</p>
				<p class="normal">Heyecandan da öte, derin bir saygınlık salınıyor içlerimizde.</p>
				<p class="normal">O anlattıkça dudaklarımız kilitleniyor.</p>
				<p class="normal">Gözlerimiz milleniyor.</p>
				<p class="normal">Sustukça dinliyoruz.</p>
				<p class="normal">Sözünü kesemiyoruz.</p>
				<p class="normal">Onu yerine oturtamıyoruz.</p>
				<p class="normal">Şaşkın, kör bakışlarımızla göklere çıkarıyoruz.</p>
				<p class="normal">Farkında değilmiş gibi davranıyor.</p>
				<p class="normal">Farkında olduğunu gizleyebilmek için konuşuyor.</p>
				<p class="normal">Pirinç bir mangal getirmemizi istiyor.</p>
				<p class="normal">Getirip kömürlüyoruz.</p>
				<p class="normal">Mangalı yakıyor.</p>
				<p class="normal">Ucuz kömürler çabucak korlaşıyor.</p>
				<p class="normal">Üstlerine attığı kuruşlar eridiğinde altınlaşıyor.</p>
				<p class="normal">Kemikli elini ateşe daldırıp eriyiği avuçluyor.</p>
				<p class="normal">Bozulmuş paraları dara düştüğümüzde kullanmak koşuluyla uzatıyor.</p>
				<p class="normal">Uzatılana dokunmaya çekiniyoruz.</p>
				<p class="normal">Hiçbir şeyin kuşatmadığı yaşamımızın böyle fethedilmesine ürkekçe karşı çıkıyoruz.</p>
				<p class="normal">Kızmamasına çalışıyoruz.</p>
				<p class="normal">Onu kızdırmaya korkuyoruz.</p>
				<p class="normal">Gücünden, anlatıp gösterdiklerinden, verdiklerinden çekiniyoruz.</p>
				<p class="normal">Kızdığında yapacaklarını, bize yapabileceklerini düşündükçe ürperiyoruz.</p>
				<p class="normal">Düşünmemiz bilmeye yetmiyor.</p>
				<p class="normal">Çekildiğimiz köşelerimizde ne yapacağımızı, bize ne yapacağını bilemeden bekliyoruz.</p>
				<p class="normal">Uyandırmaya çalıştığı hırsımızı ondan kaçırabilmek için paylayıcı bakışlarından kaçıramadığımız gövdelerimizin ardına saklıyoruz.</p>
				<p class="normal">Köşelerimizde ancak bunu yapabiliyoruz.</p>
				<p class="normal">Tuzağa düşmekten kurtulamıyoruz.</p>
				<p class="normal">inandıklarımızla birlikte alaşağı ediliyoruz.</p>
				<p class="normal">Aramızda şatafatlı adımlarla dolaşıyor.</p>
				<p class="normal">Bizi tutmak, sarsıp uyandırmak istercesine yaklaşıp uzaklaşıyor.</p>
				<p class="normal">Elimize tutuşturduklarını toplayıp yaktığı ateşe atıyor.</p>
				<p class="normal">Hırs bürümüş birimiz üstüne atılmaya kalktığında onu bakışlarıyla durduruyor.</p>
				<p class="normal">Fosilleşiyor duran.</p>
				<p class="normal">Kimse duranı mıhlandığı yerden sökmeye yanaşmıyor.</p>
				<p class="normal">Bizden biri değilmiş gibi boşlanıyor.</p>
				<p class="normal">Heyheylenmeye yürekli kimse çıkmıyor.</p>
				<p class="normal">Köleleşmenin acısına dayanmaya çabalıyoruz.</p>
				<p class="normal">iyi niyetimizin yağmalanmasına katlanmak zorunda kalmamızı kendimize yediremiyoruz.</p>
				<p class="normal">Yiyemediklerimizi yüzlerimizde okuyoruz.</p>
				<p class="normal">Birbirimizden utanıyoruz.</p>
				<p class="normal">Kendimizden.</p>
				<p class="normal">Yapılması gerekeni yapamadığımızdan.</p>
				<p class="normal">Ben.</p>
				<p class="normal">Ağırlığımı koymak zorunda kalıyorum.</p>
				<p class="normal">Hep geride durmayı seçmiş ben, dayanamıyorum.</p>
				<p class="normal">Herkesin adına davranıyorum.</p>
				<p class="normal">Ağırlığımı vererek oturduğum kayayı parçalıyorum.</p>
				<p class="normal">Kurtulmamız bana kalmışçasına tuzağa düşürülmeye karşı çıkıyorum.</p>
				<p class="normal">Sünüp sindiğim köşede bulduğum kayanın üstünde kabarıyorum.</p>
				<p class="normal">Nereden topladığımı bilemediğim gücümü dişime takıp konuğun bakışından hızlı davranarak.</p>
				<p class="normal">Kırdıklarımı ona fırlatarak taşlara son sözlerini söyletiyorum.</p>
				<p class="normal">Sendeliyor, yere yığılıyor.</p>
				<p class="normal">Dini yeni tanımış bir inanç varsılının dağlar deviren güveninin sırtında yükselip üstüne çullanıyorum.</p>
				<p class="normal">Gövdesine vurdukça hepimizi kurtarıyorum.</p>
				<p class="normal">Vurulacak yeri kalmayana dek vuruyorum konuğa.</p>
				<p class="normal">Tüm gücümü öldüresiye vurmaya harcıyorum.</p>
				<p class="normal">Yapılması gerekeni yapmış olmanın gururuyla ayağa kalkıyorum.</p>
				<p class="normal">Bir şey daha.</p>
				<p class="normal">Mangalı söndürüyorum.</p>
				<p class="normal">Önümden kuyruğu sırtına kıvrık bir köpek geçiyor, devirdiğim mangaldan boşalan küle işeyip gidiyor.</p>
				<p class="normal">Konuğun hakkından gelirken başımın üstünden eksik olmayan karga sesli kuş, kurtardıklarıma doğru uçuyor.</p>
				<p class="normal">Kurtardıklarım benden çok konuğa bakıyorlar.</p>
				<p class="normal">Böylesine derin yaşamışken bu ölümden kurtulmaya kalkmamasına hayranlık duyuyorlar.</p>
				<p class="normal">Ölümü ermişliğini vurguluyor.</p>
				<p class="normal">Yaptığımın doğruluğu yerine onun ölümü karşılama biçimi onaylanıyor.</p>
				<p class="normal">Yarı açık gözleri bizim için yaşadığını anlatıyor.</p>
				<p class="normal">Birimiz titremesini durduramadığı eliyle o gözleri kapatıyor.</p>
				<p class="normal">Birimiz konuğun yüzünü kıyıları iğne oyalı bir tülbentle örtüyor.</p>
				<p class="normal">iki kişi kollarıyla bacaklarından kavrayıp onu saçağın altına taşıyor.</p>
				<p class="normal">Çevresinde toplanmış kalabalık da ölü gövdeyle birlikte benden uzaklaşıyor.</p>
				<p class="normal">Konuğu yanımdan alınıyor.</p>
				<p class="normal">Sanki benden kaçırılıyor.</p>
				<p class="normal">Bana dokunan, bakan, söven çıkmıyor.</p>
				<p class="normal">Ama nefretin aramızda kol gezmeye başladığını duyumsuyorum.</p>
				<p class="normal">Toraman bir sevgi, gürbüz bir saygı umarken karşımda keskin dişli bir nefret buluyorum.</p>
				<p class="normal">Konuğun yılışık kanı pıhtılaşıyor.</p>
				<p class="normal">Gövdem kabuk bağlıyor.</p>
				<p class="normal">Gönlümde yatan arslanlar kusulan kine bulanıyor.</p>
				<p class="normal">Onlar için büyüttüklerimi üstlerine saldığımda kuşa köpeğe yem oluyorlar.</p>
				<p class="normal">Onları kurtarabilmek için açıp geçtiğim kapı üstüme kapanıyor.</p>
				<p class="normal">Onlardan kurtuluyorum.</p>
				<p class="normal">Buna inanıyorum.</p>
				<p class="normal">Kurtulacağıma.</p>
				<p class="normal">Aklın gücünün nefreti altedeceğine.</p>
				<p class="normal">Devirdiğim mangalın başında, dönmelerini bekliyorum.</p>
				<p class="normal">Konuğu gömmekten geliyorlar.</p>
				<p class="normal">Kararlılar.</p>
				<p class="normal">Gelişlerinden anlıyorum.</p>
				<p class="normal">Yüzlerinde okuyorum.</p>
				<p class="normal">Beni yeryüzünden silecekler.</p>
				<p class="normal">Bana kolay bir son biçmiş olduklarını umut ediyorum.</p>
				<p class="normal">Onlar için çabuk, benim için dayanılabilir bir son.</p>
				<p class="normal">Yeni bir karşı çıkışa gücüm yok.</p>
				<p class="normal">Ölüme istemeden yaklaşıyorum.</p>
				<p class="normal">Göz göre göre.</p>
				<p class="normal">Göğsüme ucu biley taşında gezdirilmiş bir pergel saplanıyor.</p>
				<p class="normal">Tek sınıflı okulun tek çekmeceli masasından alınmış bir pergel.</p>
				<p class="normal">Onca kesici alet varken bir pergel.</p>
				<p class="normal">Tebeşir tozu yemiş bir mızrak.</p>
				<p class="normal">Ölçülü biçili bir ölüme açılan bu tuzağa nasıl düştüğümü anlamazlığa geliyorum.</p>
				<p class="normal">Bağırmıyorum, inlemiyorum.</p>
				<p class="normal">Konuk dışında herkesi bağışlıyorum.</p>
				<p class="normal">Bağışladıklarımın arasına kendimi de katıyorum.</p>
				<p class="normal">Bir zamanlar zor gelen ölümü çabucak kabulleniyorum.</p>
				<p class="normal">Oturduğum yerde, pergeli çekip gövdemden ayıramadan kalıyorum.</p>
				<p class="normal">Delik deşik, kaniçinde.</p>
				
				</div>

<div class="calibre2" id="calibre_pb_28"/></body>
</html>