<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>8</b></h2>

  <h2 id="sigil_toc_id_8" style="text-align: right;"><b>Melekler Kulesi</b></h2>

  <p>Will, "Bıçağı elinde tuttuğunu söylediğiniz bu adam kim?" dedi.</p>

  <p>Roll-Royce'daydılar, Oxford'dan geçiyorlardı. Sir Charles, yarı geri dönmüş olarak, önde oturuyordu; Will ve Lyra da, şimdi fare olmuş ve Lyra'nın ellerinde yatışmış Pantalaimon'la birlikte, arkada oturuyorlardı.</p>

  <p>"Bıçak üzerinde, benim aletiyometre üzerinde sahip olduğumdan daha fazla hakka sahip olmayan biri," dedi Sir Charles. "Hepimiz için acıdır ama aletiyometreye ben sahibim, bıçağa da o."</p>

  <p>"Peki, bu öteki dünyayı nereden biliyorsunuz?"</p>

  <p>"Sizin bilmediğiniz pek çok şey biliyorum. Ne bekliyorsunuz ki? Bu dünya ile o dünya arasında birkaç geçiş var; onların nerede olduklarını bilenler kolayca buradan oraya, oradan buraya geçer. Cittâgazze' de bir okumuş adamlar Loncası var, öyle diyorlar onlara, hep bunu yaparlarmış ."</p>

  <p>"Sen hiç de bu dünyadan değilsin!" dedi Lyra birden."Oradansın, değil mi?"</p>

  <p>Ve gene hafızasında o garip dürtüşü hissetti. Onu daha önce görmüş olduğundan hemen hemen emindi.</p>

  <p>"Hayır, değilim," dedi adam.</p>

  <p>Will, "Eğer adamdan bıçağı almamız gerekiyorsa," dedi "onun hakkında daha fazla şey bilmemiz gerek. Bıçağı bize öylece vermez, değil mi?"</p>

  <p>"Elbette vermez. Heyulalar'ı uzakta tutan tek şey o. Kesinlikle kolay olmayacak."</p>

  <p>"Heyulalar bıçaktan korkuyor mu?"</p>

  <p>"Hem de nasıl."</p>

  <p>"Niçin yalnızca büyüklere saldırıyorlar?"</p>

  <p>"Şimdilik bunu bilmene gerek yok. Önemi yok. Lyra," dedi Sir Charles, ona dönerek, "bana harikulade arkadaşını anlat."</p>

  <p>Pantalaimon'u kastediyordu. Ve adam bunu söyler söylemez Will onun yenine saklanırken gördüğü yılanın da bir cin olduğunun ve Sir Charles'ın Lyra'nın dünyasından olması gerektiğinin farkına vardı. İzlerini şaşırtmak için, Pantalaimon'u soruyordu: demek ki Will'in onun cinini gördüğünü fark etmemişti.</p>

  <p>Lyra Pantalaimon'u kaldırıp göğsüne bastırdı, cin kara bir sıçan olmuştu, kuyruğuyla etrafı dövüyor ve kıpkırmızı gözlerle alev alev Sir Charles'a bakıyordu.</p>

  <p>"Onu görmemen gerekiyordu," dedi. "O benim cinim. Bu dünyada cininiz yok sanıyorsunuz ama var. Seninki bok böceği olurdu."</p>

  <p>"Eğer Mısır firavunları bir bokböceği tarafından temsil edilmekten hoşnutsa, ben de hoşnudum," dedi adam "Demek sen de başka bir dünyadansın. Ne kadar ilginç aletiyometre de oradan mı geliyor, yoksa gezilerin sırasında çaldın mı onu?"</p>

  <p>"O bana verildi," dedi Lyra öfkeden köpürmüş halde. "Benim Oxford'umdaki Jordan Koleji'nin Başkan'ı verdi onu bana. Bana ait, benim hakkım. Ve sen de onunla ne yapacağını bilmezdin, seni aptal, kokmuş, ihtiyar adam; yüz yıl geçse onu okuyamazdın, hem de hiç. Senin için sadece bir oyuncak. Ama benim ona ihtiyacım var, Will'in de. Geri alacağız, hiç merak etme."</p>

  <p>"Görürüz," dedi Sir Charles. "Seni daha önce de burada bırakmıştım. Sizi burada indirelim mi?"</p>

  <p>"Hayır," dedi Will, çünkü yolun aşağısında, ileride bir polis arabası görüyordu. "Heyulalar yüzünden Cittâgazze'ye gelemezsiniz, onun için de pencerenin nerede olduğunu bilmeniz fark etmez. Bizi daha ileri, çevre yoluna doğru götürün."</p>

  <p>"Nasıl isterseniz," dedi Sir Charles ve araba ilerledi. "Bıçağı aldığınızda, alabilirseniz yani, beni arayın, Allan gelip sizi alır."</p>

  <p>Şoför arabayı durdurana kadar başka bir şey söylemediler. Onlar inerken Sir Charles camını indirdi ve Will'e, "Bu arada, dedi, "bıçağı alamazsanız zahmet edip dönmeyin. Onsuz evime gelirseniz, polisi çağırırım. Onlara gerçek adını söylediğimde hemen geleceklerinden eminim. Willam Parry, değil mi? Evet, ben de öyle düşünmüştüm. Bugünkü gazetede iyi bir fotoğrafın vardı."</p>

  <p>Araba hareket edip uzaklaşırken, Will'in nutku tutulmuştu.</p>

  <p>Lyra onun kolunu silkeliyordu. "Mesele yok," dedi, "kimseye söylemeyecek. Öyle olsa, çoktan söylemiş olurdu. Gel hadi."</p>

  <p>On dakika sonra, Melekler Kulesi'nin altındaki küçük meydanda duruyorlardı. Will kıza yılan cini anlatmıştı, o da sokağın ortasında, gene ona azap çektiren o yarı hatırlama durumunda kalakalmıştı. Kimdi bu ihtiyar adam?</p>

  <p>Onu nerede görmüştü? Faydası yoktu ama anısı bir türlü netleşmiyordu.</p>

  <p>"Ona söylemek istemedim,” dedi Lyra yavaşça, "ama dün gece yukarıda bir adam gördüm. Çocuklar onca gürültü ederken aşağı baktı..."</p>

  <p>"Neye benziyordu?"</p>

  <p>"Gençti, kıvırcık saçları vardı. Hiç de yaşlı değildi. Ama onu bir an gördüm, en tepede, o mazgallı siperlerin üstünde. Şey mi acaba diye düşünmüştüm... Angelica ile Paolo'yu hatırlıyorsun, hani Paolo bir de ağabeyleri olduğunu, onun da şehre geldiğini söylemişti, Angelica da bize söylemesin diye, sanki bir sırmış gibi Paolo'yu susturmuştu ya? Eh, o olabilir diye düşündüm. O da bu bıçağın peşine düşmüştür belki. Ve sanırım bütün çocuklar biliyor bunu. Sanırım buraya gelişlerinin nedeni de aslında bu."</p>

  <p>"Hımm," dedi Will, başını kaldırıp bakarak. "Olabilir"</p>

  <p>Lyra çocukların o sabah erken saatlerde söylediklerini hatırladı. Hiçbir çocuk kuleye girmez demişlerdi, orada korkunç şeyler var. Ve Pantalaimon ile ikisi, şehirden ayrılmadan önce açık kapıdan içeri baktıklarında kendi duyduğu tedirginlik hissini de hatırladı. Belki de oraya girmek için bu yüzden yetişkin bir adama ihtiyaçları vardı. Cini şimdi, parlak güneş ışığında bir güve biçiminde başının etrafında kanatlarını çırparak dolaşıyor, kulağına endişeyle bir şeyler fısıldıyordu.</p>

  <p>"Hişşt," diye fısıldadı o da, "başka şansımız yok, Pan. Bizim kabahatimiz. Düzeltmemiz gerek, tek yolu da bu."</p>

  <p>Will, kulenin duvarını izleyerek, sağa doğru yürüdü. Köşede dar, taşla kaplı dar bir geçit, kule ile yanındaki binanın arasından geçiyordu, Will oraya da gitti, yukarı bakıp yerin durumunu değerlendirdi. Lyra onu izledi, Will, ikinci kattaki bir pencerenin altında durdu ve Pantalaimon’ a "Oraya uçabilir misin?" diye sordu. "İçeri bakabilir misin?"</p>

  <p>Pantalaimon bir anda serçe oldu, harekete geçti. Ancak yetişebildi. Lyra o pencere pervazındayken soluğunu tuttu ve küçük bir çığlık attı, Pantalaimon bir-iki saniye pencere pervazına tünedikten sonra yeniden aşağı indi. Lyra içini çekti ve boğulmaktan kurtarılmış biri gibi derin derin nefes aldı, Will, şaşkın, kaşlarını çattı.</p>

  <p>"Zor bir şey," diye açıkladı Lyra, "cininin senden uzaklaşması. Can acıtıyor."</p>

  <p>"Kusura bakma. Bir şey gördün mü?" dedi.</p>

  <p>"Merdiven," dedi Pantalaimon. "Merdiven ve karanlık odalar. Duvara kılıçlar asılıydı ve mızraklarla kalkanlar, müze gibi. Ve genç adamı gördüm. O... dans ediyordu!</p>

  <p>"Dans mı ediyordu?"</p>

  <p>"Öne arkaya hareket edip elini etrafında sallıyordu. Ya da, görünmez bir şeyle kavga ediyor gibi... Onu sadece açık bir kapıdan gördüm. Net değildi.”</p>

  <p>"Bir Heyula ile mi kavga ediyor?" diye tahmin etti Lyra.</p>

  <p>Ama daha iyi bir tahminde bulunamadılar, onun için ilerlediler. Kulenin yanında, üstü kırık camlarla kaplı yüksek taş bir duvar yükseliyor, bir çeşme, çevresinde düzenli şifalı ot tarlaları olan küçük bir bahçenin etrafını çeviriyordu (Pantalaimon bakmak için bir kez daha yükseldi) ; diğer yanda, onları gerisin geri meydana getiren bir geçit vardı. Kulenin çevresindeki pencereler küçüktü, hiddetle bakan gözler gibi derine gömülmüştü.</p>

  <p>"Öyleyse önden girmemiz gerekiyor," dedi Will.</p>

  <p>Basamaklardan çıktı, kapıyı ardına kadar açtı. Güneş ışığı içeri daldı, ağır menteşeler gıcırdadı. İçeri bir-iki adım attı ve kimsenin olmadığını görünce daha içeri girdi. Lyra hemen arkasından geliyordu. Döşeme, yüzyıllar boyunca kaygan hale gelmiş yassı kaldırım taşındandı, içeride hava serindi.</p>

  <p>Will aşağı giden merdiven basamaklarına bakıp inmeye başladı ve onların, duvar sıvasının kurumla kararmış olduğu yerde, kenarda kocaman soğuk bir ocağın durduğu geniş, alçak tavanlı bir odaya açıldığını gördü; ama orada kimse yoktu, o da yeniden yukarı, giriş holüne çıktı ve holde Lyra'yı parmaklarını dudaklarına götürmüş, yukarı bakar buldu.</p>

  <p>Kız, "Onu duyabiliyorum," diye fısıldadı. "Kendi kendine konuşuyor, galiba."</p>

  <p>Will dikkatle dinledi ve o da duydu: yer yer sert bir gülüşle ya da kısa bir öfke çığlığıyla kesilen alçak sesli bir mırıltı. Bir delinin sesini andırıyordu.</p>

  <p>Will yanaklarını şişirdi ve merdiveni tırmanmaya koyuldu. Karartılmış meşeden yapılmıştı, muazzam ve geniş bir merdivendi, basamakları yassı taşlar kadar aşınmıştı: ayak altında gıcırdamayacak kadar katıydı. Onlar çıktıkça ışık azaldı, çünkü tek aydınlanma, her sahanlıktaki küçük, derine gömülmüş pencereden geliyordu. Bir kat çıktılar, durdular ve dinlediler, bir sonrakini çıktılar, şimdi adamın sesi duraklayan, ritmik ayak seslerine karışmıştı. Sahanlığın karşısındaki, kapısı aralık odadan geliyordu .</p>

  <p>Will ayaklarının ucuna basarak kapıya gitti, görebilmek için birkaç santim daha açtı.</p>

  <p>Duvarda Örümcek ağlarının yoğun hevenkler halinde toplandığı, büyük bir odaydı. Duvarların önüne, ciltleri ufalanmış, pul pul olmuş ya da rutubetten çarpılmış, kötü muhafaza edilmiş kitapların bulunduğu kitap rafları sıralıydı. Kimileri raflardan fırlatılmıştı, yerde ya da geniş tozlu masalarda açılmış yatıyordu, bazıları da karman corman şekilde arkaya atılmıştı.</p>

  <p>Odanın ortasında genç bir adam dans ediyordu, pantalaimon haklıydı: tam da buna benziyordu. Sırtını kapıya dönmüştü, ayaklarını sürüyerek bir o tarafa, bir bu tarafa hamle ediyordu ve bütün bu süre zarfınca sağ eli önünde, sanki birtakım görünmez engellerin arasından kendisine bir yol açıyormuş gibi hareket ediyordu.</p>

  <p>O elde bir bıçak vardı, özel görünüşlü bir bıçak değil, sadece yirmi beş santim uzunluğunda küt bir bıçak ve onu ileri itiyor, yanlamasına kesiyor, ilerisini onunla hissediyor, aşağı yukarı dürtüyor ve bunların hepsini boş havaya yapıyordu.</p>

  <p>Dönecek gibi bir hamle yapınca Will geri çekildi. Parmağını dudaklarına koyup Lyra'ya işaret etti, onu merdivene, sonra da bir üst kata götürdü.</p>

  <p>"Ne yapıyor?" diye fısıldadı Lyra.</p>

  <p>Will elinden geldiğince tarif etti.</p>

  <p>"Deliye benziyor," dedi Lyra. "Zayıf mı, kıvırcık saçları mı var?"</p>

  <p>"Evet. Kızıl saçlar, Angelica'nınki gibi. Gerçekten de deliye benziyor. Bilmiyorum. Bence bu Sir Charles'ın dediğinden daha tuhaf. Onunla konuşmadan önce daha yukarı bir bakalım."</p>

  <p>Kız tartışmadı, onun önüne düşüp kendisini bir kat daha, en üst kata çıkarmasına izin verdi. Orası çok daha aydınlıktı, çünkü beyaza boyalı basamaklar çıkıyordu çatıya, daha doğrusu, küçük bir serayı andıran ahşap ve camdan bir yapıya. Basamakların altında bile, yapının emdiği sıcağı hissedebiliyorlardı.</p>

  <p>Orada durdukları sırada, yukarıdan gelen bir inilti duydular.</p>

  <p>Yerlerinde zıpladılar. Kulede tek bir adam olduğundan eminlerdi. Pantalaimon öyle şaşırmıştı ki, önce hemen bir kedi, sonra kuş oldu, Lyra'nın göğsüne uçtu. O böyle yaparken Will ve Lyra, birbirlerinin elini tuttuklarını fark edip, yavaşça bıraktılar.</p>

  <p>"En iyisi gidip görmek," diye fısıldadı Will. "Ben önden gidiyorum."</p>

  <p>"Ben önden gitmeliyim," diye fısıldadı kız da ona, "benim kabahatim olduğuna göre."</p>

  <p>"Senin kabahatin olduğuna göre, ne dersem onu yapman gerek."</p>

  <p>Kız dudağını büktü, ama onun peşine takıldı.</p>

  <p>Will güneşe tırmandı. Cam yapıdaki ışık göz kamaştırıcıydı. Aynı zamanda bir sera kadar da sıcaktı ve Will rahatça göremediği gibi duyamıyordu da. Bir kapı kolu buldu, onu çevirdi, çabucak dışarı çıktı, güneşi gözlerinden uzak tutmak için elini yukarı kaldırmıştı.</p>

  <p>Kendini, mazgallı siperi olan korkuluklarla çevrili, kurşun bir damda buldu. Cam yapı, ortasına yerleştirilmişti; kurşun her taraftan yavaşça aşağı doğru uzanıyor, korkuluğun içindeki, taşında yağmur suyu için kare biçiminde drenaj delikleri olan bir oluğa doğru iniyordu.</p>

  <p>Kurşunun üzerinde, güneşin tam altında, beyaz saçlı ihtiyar bir adam vardı. Yüzü berelenmiş ve hırpalanmıştı bir gözü kapalıydı ve yaklaştıklarında da, ellerinin arkasında bağlı olduğunu gördüler.</p>

  <p>Onların geldiğini duydu ve yeniden inledi, sonra da kendini korumak için dönmeye çalıştı.</p>

  <p>"Mesele yok," dedi Will yavaşça. "Canınızı acıtmayacağız. Bıçaklı adam mı yaptı bunu?"</p>

  <p>"Hımmm," diye inledi ihtiyar adam.</p>

  <p>"Hadi, ipi çözelim. Çok sıkı bağlamamış..."</p>

  <p>Beceriksizce ve aceleyle düğümlenmişti, Will nasıl yapacağını anlayınca hemencecik çözüldü. İhtiyar adamın ayağa kalkmasına yardım edip, onu korkuluğun gölgesine götürdüler.</p>

  <p>"Kimsiniz?" dedi Will. "Burada iki kişi olduğunu sanmıyorduk. Bir tane var sandık."</p>

  <p>"Giacomo Paradisi," diye mırıldandı ihtiyar adam, kırık dişlerinin arasından. "Ben taşıyıcıyım. Başkası değil. O genç adam onu benden çaldı. Bıçağın hatırına böyle rizikolara giren budalalar olmuştur hep. Ama bu çaresiz. Beni Öldürecek."</p>

  <p>"Hayır, öldürmeyecek," dedi Lyra. "Taşıyıcı nedir? Ne demek oluyor?"</p>

  <p>"Lonca adına keskin bıçağı taşırım. Nereye gitti?"</p>

  <p>"Aşağı katta,” dedi Will. "Yanından geçip geldik. Bizi görmedi. Bıçağı havada sallayıp duruyor."</p>

  <p>"Kesip geçmeye çalışıyor. Başaramayacak. Ne zaman ki-"</p>

  <p>"Dikkat edin," dedi Lyra.</p>

  <p>Will döndü. Genç adam küçük ahşap sığmağa tırmanıyordu. Onları henüz görmemişti, ama saklanacak yer yoktu ve onlar ayağa kalkarken genç adam hareketi görüp hızla onlara döndü.</p>

  <p>Pantalaimon hemen ayı oldu, arka ayakları üzerinde doğruldu. Ama Lyra onun diğer adama dokunamayacağını biliyordu ve evet, öteki sahiden de gözlerini kırpıp bir an bakakaldı ama Will onun meseleyi aslında kavrayamadığını gördü. Adam deliydi. Kıvırcık kızıl saçları keçeleşmişti, çenesi tükürükle beneklenmişti, gözbebeklerinin etrafında gözlerinin akı belirginleşmişti.</p>

  <p>Üstelik bıçak ondaydı ve kendilerinde hiç silah yoktu.</p>

  <p>Will damdan yukarı tırmanıp ihtiyar adamdan uzaklaştı, çömelmişti, zıplamaya ya da kavga etmeye ve sıçrayıp yoldan çekilmeye hazırdı.</p>

  <p>Genç adam ileri doğru atladı ve bıçakla ona rastgele vurdu - sola, sağa, sola, gittikçe daha yakma geliyor, Will'i geri çekilmek zorunda bırakıyordu, kulenin iki kenarının birleştiği açıda kapana kısılana kadar.</p>

  <p>Lyra, elinde gevşek iple arkadan adama doğru sürünerek yaklaşıyordu. Will birden ileri sıçradı, tıpkı evindeki adama yaptığı gibi ve aynı sonuca ulaştı: düşmanı beklenmedik bir şekilde geriye yuvarlandı, Lyra'nın üstüne düşerek kurşuna çarptı. Hepsi o kadar süratle olmuştu ki Will korkamadı bile. Ama adamın elinden fırlayıp sivri ucu önde, sanki tereyağına düşmüş gibi bir dirençsizlikle hemen kurşuna batan bıçağı görecek vakti oldu. Kabzasına kadar girdi ve birden durdu.</p>

  <p>Ve genç adam bükülüp dönerek hemen ona uzandı ama Will kendini sırtüstü savurarak onun saçını yakaladı. Okulda kavga etmeyi öğrenmişti; bunun için çok fırsat çıkmıştı, diğer çocuklar annesinde bir tuhaflık olduğunu hisseder etmez. Ve bir okul kavgasının hedefinin üslupla puan kazanmak değil, düşmanınızı teslim olmaya zorlamak olduğunu öğrenmişti, yani sizin canınızı acıttığından çok onun canını acıtmak. Başka birinin canını acıtmayı istemeniz gerektiğini de biliyordu ve çoğu kişinin, vakti gelince bunu istemediğini de mğrenmişti; oysa kendisinin istediğini biliyordu.</p>

  <p>Yani bu ona yabancı bir şey değildi, ama daha önce bir bıçakla silahlanmış, neredeyse yetişkin bir adamla dövüşmemişti ve şimdi bıçağı düşürdüğüne göre, almasını ne pahasına olursa olsun önlemeliydi. Genç adam homurdandı ve kendini yana doğru attı ama Will daha da sıkı tuttu, rakibi acı ve öfkeyle kükredi. Kendini yukarı çekip arkaya atarken, Will'i kendisi ile korkuluk arasında ezdi, bu da biraz fazlaydı; Will'in bedeninde nefes kalmadı, bu şokla parmakları gevşedi. Adam kurtuldu.</p>

  <p>Will olukta dizüstü çöktü, fena halde soluksuz kalmıştı ama orada duramazdı. Ayağa kalkmaya çalıştı. Ne var ki bunu yaparken ayağı drenaj deliklerinin birinden geçti. Parmakları ılık kurşunu çaresizce tırmaladı ve dehşet verici bir an boyunca çatıdan toprağa kayacağını sandı. Ancak bir şey olmadı. Sol bacağı boşluğa geçmişti. Geri kalanı güvencedeydi.</p>

  <p>Bacağını oluğun içine çekti, zahmetle doğruldu.</p>

  <p>Adam yeniden bıçağına uzanmıştı ama daha onu kurşundan çıkaramadan Lyra sırtına atlamış, yabani bir kedi gibi tırmalıyor, tekmeliyor, ısırıyordu. Ancak saçını tutmaya çalıştığı halde tutamadı, adam da onu fırlatıp attı. Ayağa kalktığında, bıçak elindeydi.</p>

  <p>Lyra yana düşmüştü, şimdi bir yabani kedi olan Pantalaimon da tüyleri dikilmiş, dişlerini göstererek onun yanındaydı, Will adamla yüz yüze geldi ve onu ilk kez net olarak gördü. Hiç şüphe yoktu: gerçekten Angelica'nın ağabeyiydi ve niyeti kötüydü. Bütün dikkatini Will üzerinde toplamıştı, bıçak da elindeydi.</p>

  <p>Ama Will de zararsız değildi.</p>

  <p>Lyra düşürünce ipi kapmıştı, şimdi onu bıçağa karşı korunmak için sol eline doladı. Genç adamla güneş arasında yanlamasına hareket etti ki, düşmanı gözlerini kısıp kırpıştırmak zorunda kalsın. Daha da iyisi, cam yapı gözlerine parlak yansımalar yolluyordu ve Will onun bir an için neredeyse körleştiğini görebiliyordu.</p>

  <p>Sol elini yüksekte tutarak, adamın soluna, bıçaktan uzağa sıçradı ve diziyle, var gücüyle onun dizini tekmeledi. İyi nişan almıştı, ayağı tam yerine oturdu. Adam gürültülü bir inlemeyle çöktü ve garip bir şekilde bükülüp ondan uzaklaştı.</p>

  <p>Will onun ardısıra sıçradı, tekrar tekrar tekmeledi, nereyi bulduysa orayı tekmeledi, adamı geriye, cam eve doğru, daha da geriye sürdü. Eğer onu merdivenin üstüne getirebilirse...</p>

  <p>Bu sefer adam daha da şiddetle düştü ve sağ eli elinde bıçakla aşağı, Will'in ayak hizasındaki kurşuna indi, Will hemen şiddetle onun eline bastı, adamın parmaklarını kabza ve kurşun arasında ezdi, sonra ipi eline daha da sıkı bağlayarak bir kez daha ezdi. Adam feryadı basıp bıçağı bıraktı, Will ânında onu tekmeleyip uzaklaştırdı, şansına, ayakkabısı kabzaya geldi ve bıçak kurşun üzerinde fırıldak gibi dönerek gitti, tam bir drenaj deliğinin yanında olukta durdu. İp elinin çevresinde bir kez daha gevşemişti ve bir yerlerden gelen, kurşuna ve Will'in ayakkabılarına serpilen şaşırtıcı miktarda kan vardı sanki. Adam doğruluyordu -</p>

  <p>"Dikkat et!” diye haykırdı Lyra, ama Will hazırdı.</p>

  <p>Adam dengesini kaybettiği anda, kendini onun üzerine attı, mide boşluğuna elinden geldiğince şiddetle çarptı. Adam geriye, camın içine düştü, cam ânında parçalandı, ince tahta çerçeve de öyle. Enkazın ortasında, bacakları ve kolları iki yana açılmış halde, vücudunun yarısı merdivenden aşağı sarktı, kapı çerçevesini yakaladı ama artık çerçeveyi destekleyecek bir şey yoktu ve o da çöktü. Adam daha da çok camla birlikte aşağı düştü.</p>

  <p>Ve Will hızla oluğa döndü, bıçağı aldı, kavga bitti. Kesikler içinde, hırpalanmış genç adam basamağı tırmandı Will'in onun tepesinde elinde bıçakla durduğunu gördü. Hastalıklı bir öfkeyle baktı, döndü ve kaçtı.</p>

  <p>"Ah," dedi Will, oturarak. "Ah."</p>

  <p>Hiç yolunda gitmeyen bir şey vardı ve o farkına varmamıştı. Bıçağı yere bırakıp sol elini kendine çekti. Dolanmış ip kanla sırılsıklam olmuştu ve elinden çektiğinde -</p>

  <p>"Parmakların!" diye soluğunu tuttu Lyra. "Ah, Willy..."</p>

  <p>Küçük parmağı ve yanındaki parmak iple birlikte düştü.Başı döndü. Bir zamanlar parmaklarının olduğu yerdeki köklerden, kan, büyük bir basınçla akıyordu, blucini ile ayakkabıları şimdiden iyice ıslanmıştı. Arkaya yaslanıp bir an gözlerini kapaması gerekti. Acı o kadar fazla değildi ve zihninin bir kısmı bunu sersemlemiş bir şaşkınlıkla fark etti. Kendini suni bir şekilde kestiğinde duyduğu kesin, şiddetli acıdan ziyade ısrarlı, derin bir çekiç vuruşu gibiydi.</p>

  <p>Kendini hiç bu kadar zayıf hissetmemişti. Bir an uyuduğunu varsaydı. Lyra koluna bir şeyler yapıyordu. Hasara bakmak için doğruldu, midesi bulandı. İhtiyar adam yakınlarda bir yerdeydi ama Will onun ne yaptığını göremiyordu, bu arada Lyra da onunla konuşuyordu.</p>

  <p>"Biraz kanyosunu olsaydı keşke," diyordu, "ayıların kullandığından, daha iyileştirebilirdim, Will, sahiden. Bak bu ip parçasını kolunun çevresine saracağım, kanamayı durdurmak için, çünkü parmaklarının olduğu yere bağlayamıyorum, anlıyorsun ya, orada bağlayacak bir şey yok. Kıpırdama."</p>

  <p>Will bıraktı onu, dediğini yapsın. Sonra da etrafa bakınıp parmaklarını aradı. İşte oradaydılar, kurşunun üstünde kanlı ünlem işaretleri gibi kıvrılmışlardı. Güldü.</p>

  <p>"Hey," dedi kız, "kes şunu. Ayağa kalk, bakalım. Mr. Paradisi’nin bir ilacı var, merhem gibi bir şey, ne olduğunu bilmiyorum. Aşağı inmen gerekiyor. Öteki adam gitti - kapıdan koşarak çıktığını gördük. Şimdi gitti. Onu yendin. Hadi ama Will - hadi -"</p>

  <p>Biraz dırdırla, biraz tatlı sözle, onu merdivenden inmeye zorladı, parçalanmış camların, kıymık haline gelmiş tahtaların arasından geçip sahanlığın dışındaki küçük, serin bir odaya girdiler. Duvarların önüne şişeler, kavanozlar, çömlekler, havan tokmakları ve havanlar ile kimyager terazileriyle dolu raflar sıralanmıştı. Pis pencerenin altında bir musluk taşı vardı, ihtiyar adam burada titrek eliyle büyük bir şişeden daha küçük bir şişeye bir şey boşaltıyordu.</p>

  <p>"Otur da iç şunu,” dedi, küçük bir bardağı koyu altın renginde sıvıyla doldurdu.</p>

  <p>Will oturdu, bardağı aldı. İlk yudum boğazının gerisine ateş gibi çarptı. Will soluğunu tutunca, Lyra düşmesin diye bardağı onun elinden aldı.</p>

  <p>"Hepsini iç," diye emretti ihtiyar adam.</p>

  <p>"Ne bu?"</p>

  <p>"Erik konyağı. İç."</p>

  <p>Will biraz daha dikkatle yudumladı. Şimdi eli sahiden acımaya başlamıştı.</p>

  <p>"Onu tedavi edebilir misiniz?" dedi Lyra, çaresiz bir sesle.</p>

  <p>"Aa, evet, her şey için ilacımız var. Sen, kızım, masadaki çekmeceyi aç, bana bir sargı getir."</p>

  <p>Will bıçağın, odanın ortasındaki masanın üstünde yattığını gördü, ama daha o bıçağı alamadan ihtiyar adam bir kase suyla ona doğru topallaya topallaya geliyordu.</p>

  <p>"Gene iç," dedi ihtiyar.</p>

  <p>Will camı sıkı sıkı yakaladı ve ihtiyar adam eline bir şey yaparken gözlerini yumdu. Fena halde yaktı ama sonra bileğinde bir havlunun kaba sürtmesini hissetti, arkasından da yarayı daha nazikçe silen bir şeyi. Bir an bir serinlik hissetti, sonra yara gene acıdı.</p>

  <p>"Bu değerli bir merhem," dedi ihtiyar. "Elde etmesi çok zordur. Yaralara çok iyi gelir."</p>

  <p>Tozlu, hırpalanmış, sıradan bir antiseptik krem tübüydü, Will onu kendi dünyasındaki herhangi bir eczaneden alabilirdi. İhtiyar adam ona mürrüsafi muamelesi ediyordu. Will başını çevirdi.</p>

  <p>Adam yarayı pansuman ederken, Lyra Pantalaimon'un gelip de pencereden dışarı baksın diye onu sessizce çağırdığını hissetti. Açık pencerenin çerçevesine tünemiş bir kerkenezdi, gözleri aşağıdaki bir hareketliliği aralamıştı. Lyra onun yanına gitti ve tanıdık birini gördü. Angelica adlı kız, dar sokağın öbür yanında sırtını duvara vermiş, bir yarasa sürüsünü yüzünden uzaklaştırmak istiyormuş gibi kollarını sallayan ağabeyi Tullio'ya doğru koşuyordu. Sonra genç adam döndü ve ellerini duvarın taşları üzerinde gezdirmeye koyuldu, tek tek hepsine dikkatle bakıyor, sayıyordu, kenarlarını yokluyordu, sanki arkasındaki bir şeyi savuşturmak istermiş gibi omuzlarını kaldırmıştı, başını sallıyordu.</p>

  <p>Angelica çaresizdi, arkasında duran küçük Paolo da. Ağabeylerine uzandılar, kollarını yakaladılar ve ona sorun çıkaran neyse ondan çekip uzaklaştırmaya çalıştılar.</p>

  <p>Ve Lyra ani bir bulantı ile ne olduğunu anladı: adam Heyulalar'ın saldırısına uğramıştı. Angelica onları elbette görmese de durumun farkındaydı ve küçük Paolo ağlıyor, Heyulalar'ı defetmek için boş havaya vuruyordu; ama faydası olmadı ve Tullio kayboldu. Hareketleri gitgide daha uyuşuk bir hal aldı, sonunda tamamen durdu. Angelica ona yapıştı, kolunu salladı, ama hiçbir şey onu uyandıramadı; Paolo ağabeyinin adını söyleyip duruyordu, sanki bu onu geri getirebilirmiş gibi.</p>

  <p>Derken Angelica, Lyra'nın onları gözlediğini hissetti sanki ve yukarı baktı. Bir an gözgöze geldiler. Lyra sanki kız ona fiziki bir darbe vurmuş gibi bir sarsıntı hissetti, Angelica'nin gözlerindeki nefret öylesine yoğundu çünkü ve sonra Paolo onun yukarı baktığını gördü, o da baktı ve küçük oğlan sesi haykırdı, "Sizi öldüreceğiz! Bunu Tullio'ya siz yaptınız! Sizi öldüreceğiz, görürsün bak!"</p>

  <p>İki çocuk, Heyulalar'a yakalanmış ağabeylerini bırakarak dönüp koştular ve Lyra, korkmuş, kendini suçlu hissederek, yeniden odaya çekilip camı kapadı. Ötekiler duymamıştı. Giacomo Paradisi, yaralara biraz daha merhem sürüyordu, Lyra gördüklerini aklından çıkarmaya çalışarak dikkatini Will üzerinde yoğunlaştırdı.</p>

  <p>"Koluna bir şey sarmanız gerek," dedi Lyra, "kanamayı durdurmak için. Yoksa durmaz."</p>

  <p>"Evet, evet, biliyorum," dedi ihtiyar adam, hüzünle.</p>

  <p>Onlar sargıyı sararken Will gözlerini kaçırdı ve yudum yudum erik konyağını içti. Sonunda, eli feci şekilde acısa da, kendini yatışmış ve mesafeli hissetti.</p>

  <p>"Şimdi," dedi Giacomo Paradisi, "işte bu, bıçağı al, artık senin."</p>

  <p>"Onu istemiyorum," dedi Will. "Onunla hiçbir ilişkim olmasını istemiyorum."</p>

  <p>"Seçme hakkın yok," dedi ihtiyar. "Artık taşıyıcı sensin."</p>

  <p>"Ben solduğunuzu söylediniz sandım," dedi Lyra.</p>

  <p>"Vaktim doldu," dedi adam. "Bıçak, bir eli ne zaman terk edip diğerine yerleşeceğini bilir, ben de bunu nasıl anlayacağımı. Bana inanıyor musunuz? Bakın!"</p>

  <p>Kendi sol elini kaldırdı. Küçük parmağı ile ona bitişik parmak yoktu, tıpkı Will'inki gibi.</p>

  <p>"Evet," dedi, "ben de. Kavga ettim, aynı parmakları kaybettim, taşıyıcının nişanı. Ve önceden, ben de bilmiyordum."</p>

  <p>Lyra oturdu, gözleri faltaşı gibi açılmıştı. Will sağlam eliyle tozlu masaya tutundu. Söyleyecek bir şey bulmaya çalıştı-</p>

  <p>"Ama ben - bizim buraya tek geliş nedenimiz - Lyra'nın bir şeyini çalmış bir adam vardı, bıçağı o istedi ve dedi ki eğer ona götürürsek, o da bize -"</p>

  <p>"Ben o adamı tanıyorum. Yalancının biri, bir üçkağıtçı. Yanılmayın sakın, size hiçbir şey vermez. Bıçağı istiyor, onu alınca da size ihanet edecek. O asla taşıyıcı olmayacak. Bıçak şimdi hakkıyla senin."</p>

  <p>Will büyük bir isteksizlikle bıçağa döndü. Onu kendine doğru çekti. Sıradan görünüşlü bir hançerdi, yirmi santim uzunluğunda, iki ağızlı, küt metalden bir kesici kısmı, aynı metalden kısa bir korkuluğu ve gül ağacından sapı vardı. Ona daha dikkatle bakınca, gülağacının içinde altın teller olduğunu gördü. Tanımadığı bir desen oluşturuyorlardı, ta ki bıçağı çevirip kanatları katlanmış bir melek görene kadar. Öbür yanda kanatlarını yukarı kaldırmış başka bir melek vardı. Teller sapın biraz dışına çıkmıştı, sıkıca tutulmasını sağlıyorlardı ve bıçağı alınca onun elinde hafif ve kuvvetli olduğunu, çok güzel dengelendiğini fark etti. Üstelik kesici yanı da küt değildi. Aslında metalin yüzeyinin hemen altında bir bulutsu renkler anaforu yaşıyordu sanki çürük morları, deniz mavileri, toprak kahverengileri, bulut grileri, çok yapraklı ağaçların altındaki koyu yeşil, terk edilmiş bir mezarlığa akşam inerken bir mezarın ağzında biriken gölgeler Eğer gölge-renkli diye bir şey var idiyse, bu keskin bıçağın kesici kısmıydı işte.</p>

  <p>Ama kenarlar farklıydı. Gerçekte, iki ağız birbiriyle farklılık gösteriyordu. Bir tanesi berrak parlak çelikti, biraz geride o hafif gölge-renklerle karışıyordu ama mukayese kabul etmez keskinlikte bir çelikti. Will'in gözleri ona bakmaktan kaçmıyordu, öylesine keskin görünüyordu. Diğer ağzı da aynı derecede keskindi ama gümüş rengiydi ve Will'in omuzunun üstünden bıçağa bakan Lyra, "Bu rengi daha önce gördüm!” dedi. "Tıpkı benimle Pan'ı kesip ayıracakları bıçak gibi - onun eşi!"</p>

  <p>"Bu ağız," dedi Giacomo Paradisi, bir kaşığın sapıyla çeliğe dokunarak, "dünyadaki her maddeyi kesip geçer. Bakın."</p>

  <p>Gümüş kaşığı keskin kenara bastırdı. Bıçağı tutan Will, kaşığın sapının ucu, tertemiz kesilmiş şekilde masaya düşerken, sadece en hafifinden bir direnç hissetti.</p>

  <p>"Öbür ağız," diye devam etti ihtiyar, "daha bile keskin. Onunla bu dünyadan dışarı bir kapı açabilirsin. Şimdi dene. Dediğimi yap - taşıyıcı sensin. Sen bilmelisin. Benden başka kimse sana öğretemez, benim de fazla zamanım kalmadı. Ayağa kalk ve dinle."</p>

  <p>Will iskemlesini geriye itip ayağa kalktı, bıçağı gevşekçe elinde tutuyordu. Başı dönüyor, midesi bulanıyordu, kendini asi hissediyordu.</p>

  <p>"İstemiyorum -" diye başladı, ama Giacomo Paradisi başını iki yana salladı.</p>

  <p>"Sus! İstemiyorsun ha... seçme hakkın yok! Dinle beni çünkü zaman kısa. Şimdi bıçağı önünde tut - böyle.</p>

  <p>Kesmesi gereken sadece bıçak değil, senin zihnin de kesmeli. Onu düşünmelisin. Onun için, böyle yap: Zihnini bıçağın en ucuna koy. Bütün dikkatini bir yere topla oğlum. Zihnin odaklansın. Yaranı düşünme. O iyileşir. Bıçağın ucunu düşün. Sen oradasın çünkü. Şimdi onu hisset, çok nazikçe. Öyle küçük bir aralık arıyorsun ki, gözlerinle asla göremezsin, ama zihnini oraya koyarsan, bıçağın ucu bulur. Havayı boydan boya hisset, ta ki dünyadaki en küçük aralığı sezene kadar..."</p>

  <p>Will yapmaya çalıştı. Ama başı uğulduyordu, sol eli de korkunç şekilde zonkluyordu ve iki parmağını yeniden gördü, damın üstüne yatarken ve sonra annesini düşündü, zavallı annesini... Annesi ne diyecekti? Oğlunu nasıl teselli edecekti? Kendisi onu nasıl olur da teselli edebilirdi? Bıçağı masaya koydu, yere yakın durarak çömeldi, yaralı elini kucakladı ve ağladı. Tahammül edilemeyecek kadar fazlaydı her şey. Hıçkırıklar gırtlağını ve göğsünü paraladı, gözlerini kamaştırdı ve onun için ağlamalıydı, evet, o zavallı korkmuş mutsuz sevgili annesi için - onu terk etmişti, terk etmişti...</p>

  <p>Perişan haldeydi. Ama sonra olabilecek en tuhaf şeyi hissetti ve sağ bileğinin tersiyle gözlerini şilince, Pantalaimon'un başını dizinde buldu. Kurt köpeği biçimindeki cin eriyen, kederli gözlerle başını kaldırmış ona bakıyordu ve sonra Will'in yaralı elini tekrar tekrar yeniden hafifçe yaladı, başını bir kez daha Will'in dizine koydu</p>

  <p>Will'in Lyra'nın dünyasındaki tabu hakkında, bir kişinin başkasının cinine dokunmasını önleyen tabu hakkında hiçbir fikri yoktu ve daha önce Pantalaimon'a dokunmadıysa eğer, onu alıkoyan bilgi değil, kibarlıktı. Oysa Lyra soluksuz kalmıştı. Cini bunu kendi inisiyatifiyle yapmıştı, şimdi de geri çekildi ve kanatlarını çırparak güvelerin en küçüğü biçiminde onun omuzuna geldi. İhtiyar adam inanmazlıkla değil de ilgiyle izliyordu. Daha önce bir şekilde cinler görmüştü; o da diğer dünyalara seyahat etmişti.</p>

  <p>Pantalaimon' un jesti işe yaramıştı. Will iyice yutkundu, gözlerindeki yaşları silerek yeniden ayağa kalktı.</p>

  <p>"Pekala,” dedi, "Tekrar deneyeceğim. Bana ne yapılacağını söyleyin."</p>

  <p>Bu sefer Giacomo Paradisi’nin söylediğini yapmak için zihnini zorladı, dişleri sıkılmış, harcadığı gayretle titriyor, terliyordu. Lyra'nın müdahale etmek için içi gidiyordu (isteğiyle coşup taşıyordu), çünkü bu süreci biliyordu. Dr. Malone da biliyordu, her kimse, şair Keats de, ve onların hepsi aşırı zorlayarak bunu yapamayacağınızı biliyorlardı. Ama çenesini tuttu, ellerini de kavuşturdu.</p>

  <p>"Dur,” dedi ihtiyar adam tatlılıkla. "Rahatla. Fazla çaba harcama. Bu keskin bir bıçak, ağır bir kılıç değil. Çok sıkı kavramışsın. Parmaklarını gevşet. Bırak, zihnin kolundan bileğine doğru gezinsin, sonra sapa girsin, kesici kenar boyunca dolaşsın. Aceleye gerek yok, nazikçe git, zorlama.”</p>

  <p>Will tekrar denedi. Lyra onun vücudundaki yoğunluğu çenesinin çalışmasını görüyordu, sonra üzerine bir otorite çöktüğünü gördü; sakinleştirici, rahatlatıcı ve aydınlatıcı. Otorite Will'e aitti ya da belki onun cinine.</p>

  <p>Bir cini olmasını ne kadar özlüyordu kim bilir? Ne yalnızlık... Ağlamasına şaşmamak gerek, Pantalaimon'un da yaptığı şeyi yapması doğruydu, bu hareket Lyra'ya çok garip gelse de. Sevgili cinine uzandı, o da, ermin biçiminde, onun kucağına aktı.</p>

  <p>Birlikte, Will'in vücudunun titremesinin duruşunu gözlediler. Daha az yoğun olmasa da, şimdi daha farklı bir şekilde odaklanmıştı, bıçak da farklı görünüyordu.</p>

  <p>Belki bunun sebebi kesici yan boyunca uzanan o bulutlu renklerdi, ya da bıçağın Will’in elinde öyle doğal duruşu, ama oğlanın onun ucuyla yaptığı küçük hareketler şimdi rastgele değil de belli bir amaca yönelik görünüyordu. Bu tarafı hissetti, sonra bıçağı çevirdi ve öbür tarafı hissetti, hep gümüşsü kenar boyunca; sonra da boş havada bir küçük pürüz bulmuş gibi davrandı.</p>

  <p>"Bu da ne? Bu o mu?” dedi boğuk bir sesle.</p>

  <p>"Evet. Zorlama. Şimdi geri dön, kendine dön."</p>

  <p>Lyra, Will'in ruhunun keskin kenar boyunca onun eline, oradan da koluna ve kalbine aktığını hayal etti. Oğlan ayağa kalktı, elini yana bıraktı, gözlerini kırptı.</p>

  <p>"Orada bir şey hissettim,” dedi Giacomo Paradisi'ye.</p>

  <p>"Bıçak önce havada kayıyordu sadece, sonra hissettim ki "</p>

  <p>"İyi. Şimdi yeniden yap. Bu sefer onu hissettiğinde bıçağı içinde ve çevresinde kaydır. Kes. Tereddüt etme Şaşırma. Bıçağı düşürme.”</p>

  <p>Will'in devam etmeden önce çömelmesi, iki-üç derin nefes alması ve sol elini diğer kolunun altına sokması gerekti. Ama bunu yapmaya niyetliydi; birkaç saniye sonra yeniden ayağa kalktığında bıçağı ileri uzatmıştı bile.</p>

  <p>Bu sefer daha kolay oldu. Bir kere hissettiği için, artık ne araması gerektiğini biliyordu, tuhaf küçük pürüzü bir dakikadan az bir süre sonra hissetti. Bir neşterin sivri ucuyla iki dikiş arasındaki aralığı itinayla aramak gibi bir şeydi. Dokundu, geri çekildi, emin olmak için gene dokundu, sonra ihtiyar adamın dediğini yaptı ve gümüş kenarla yanlamasına kesti.</p>

  <p>Giacomo Paradisi!nin onu şaşırmaması konusunda uyarması iyi olmuştu. Bıçağı özenle tuttu, hayretine yenik düşmeden önce onu masaya koydu. Lyra ayağa fırlamıştı bile, nutku tutulmuştu, çünkü orada, tozlu küçük odanın ortasında, tıpkı gürgen ağaçlarının altındaki gibi bir pencere vardı; havanın ortasında, arasından başka bir dünyayı görebildikleri bir aralık.</p>

  <p>Ve kulede yüksekte oldukları için, kuzey Oxford'un tepesinde de yüksekteydiler. Aslında bir mezarlığın üstündeydiler, şehre doğru bakıyorlardı. Biraz ilerilerinde gürgen ağaçlan vardı; evler, ağaçlar, yollar ve uzakta da şehrin kuleleri ile kiliselerin sivri kuleleri.</p>

  <p>Eğer ilk pencereyi daha önce görmüş olmasalardı bunun bir tür optik numara olduğunu düşünürlerdi. Ama sadece optik değildi; içinden hava geçiyordu ve Cittâgazze dünyasında var olmayan pis kokulu araba gazlarını da koklayabiliyorlardı. Pantalaimon değişip serçe oldu, aradan uçtu, açık havadan pek hoşlandı, sonra da, yeniden aradan geçip Lyra'nın omuzuna konmadan bir böceği aniden ağzıyla kaptı.</p>

  <p>Giacomo Paradisi tuhaf, hüzünlü bir tebessümle gözlüyordu. Sonra dedi ki, "Açılış bu kadar. Şimdi kapamayı öğrenmelisin."</p>

  <p>Lyra, Will'e yol açmak için geri çekildi, ihtiyar adam onun yanında durmak için geldi.</p>

  <p>"Bunun için parmaklarına ihtiyacın var," dedi. "Tek bir el yeter. Önce, bıçakla yaptığın gibi, kenarını hisset. Ruhunu parmak uçlarına koymazsan onu bulamazsın. Çok nazikçe dokun; tekrar, tekrar hisset, kenarı bulana kadar. Sonra onu sıkıp kapat. Hepsi bu. Dene."</p>

  <p>Ama Will titriyordu. Zihnini gerisin geri, gerekli olduğunu bildiği nazik dengeye getiremiyordu, gittikçe daha fazla cesareti kırıldı. Lyra neler olduğunu görebiliyordu.</p>

  <p>Ayağa kalktı, onun sağ kolunu tuttu ve dedi ki: "Dinle, Will, otur, sana nasıl yapacağını söyleyeceğim. Sadece bir dakika otur, çünkü elin acıyor ve aklını yaptığından uzaklaştırıyor. Bu kaçınılmaz. Birazdan hafifler."</p>

  <p>İhtiyar adam iki elini birden kaldırdı, sonra fikrini değiştirdi, omuzunu silkti ve yeniden oturdu.</p>

  <p>Will de oturup Lyra'ya baktı. "Nerede yanlış yapıyorum?" diye sordu.</p>

  <p>Kanlar içindeydi, titriyordu, deli deli bakıyordu. Sinirlerinin sınırına gelmişti: çenesini sıkıyor, ayağını yere vuruyor, hızlı hızlı nefes alıyordu.</p>

  <p>"Yaran," dedi Lyra. "Sen yanlış falan yapmıyorsun. Sen doğru yapıyorsan ama elin üzerinde yoğunlaşmana izin vermiyor. Bunu aşmanın bir yolunu bilmiyorum, belki kapatmamaya çalışsan olur."</p>

  <p>"Ne demek istiyorsun?"</p>

  <p>"Eh işte, kafanla iki şey birden yapmaya çalışıyorsun. Acıyı yok saymaya ve o pencereyi kapatmaya çalışıyorsun. Bir keresinde korkmuşken aletiyometreyi okumaya çalışmamı hatırlıyorum ve belki de o vakte kadar ona alışmıştım, bilmiyorum ama, okuduğum sürece gene de korkuyordum. Zihnini serbest bırak yani ve evet de, acıyor, biliyorum. Onu kapatmaya çalışma."</p>

  <p>Will'in gözleri bir anlığına kapandı. Solukları biraz yavaşladı .</p>

  <p>"Peki," dedi. "Bunu deneyeceğim."</p>

  <p>Ve bu sefer çok daha kolay oldu. Kenarı hissetmeye çalıştı, bir dakikada buldu ve Giacomo Paradisi'nin ona dediğini yaptı: kenarları bir araya getirip sıktı. Dünyadaki en kolay şeydi. Kısacık, sakin bir coşku hissetti, sonra pencere gitti. Öteki dünya kapanmıştı.</p>

  <p>İhtiyar adam ona sırtına sert boynuz çekilmiş deriden bir kılıf uzattı, bıçağı yerinde tutmak için tokaları vardı, çünkü keskin tarafın en ufak yanlamasına hareketi en kalın deriyi bile keserdi. Will bıçağı onun içine kaydırıp yerleştirdi ve beceriksiz eliyle becerebildiğince sıkı tokaladı.</p>

  <p>"Bu resmi bir iş olmalıydı normalde," dedi Giacomo paradisi. "Eğer önümüzde günler ve haftalar olsaydı size keskin bıçağın, Torre degli Angeli Loncası'nın ve bu yoz ve kayıtsız dünyanın bütün o sefil tarihini anlatırdım. Heyulalar bizim kabahatimiz, sadece bizim kabahatimiz. Seleflerim, simyacılar, filozoflar, okumuş adamlar, eşyanın en derindeki doğasına ilişkin bir soruşturma yürüttükleri için geldiler. Onlar, maddenin en küçük zerreciklerini bir arada tutan bağları merak etmeye başlamışlardı. Bağ derken ne kastettiğimi anlıyorsunuz, değil mi? Bağlayan bir şey?</p>

  <p>"Eh, burası bir ticaret şehriydi. Tacirler ve bankerler şehri. Bağ deyince ticari bağlar, bağlayıcı hükümler anlıyorduk; satın alma, değiş tokuş, anlaşma... Ama bu bağlar konusunda yanılmışız. Onları çözdük ve Tayflar'ı içeri aldık."</p>

  <p>Will, "Heyulalar nereden geldi?" diye sordu. "Neden o ağaçların altındaki pencere açık bırakılmıştı, içinden geçip buraya ilk girdiğimiz pencere? Bu dünyada başka pencereler de var mı?"</p>

  <p>"Heyulalar'ın nereden geldiği bir sır - başka bir dünyadan, uzayın karanlığından... kimbilir? Önemli olan birada olmaları ve bizi mahvetmeleri. Bu dünyaya açıla başka pencereler var mı? Evet, birkaç tane, çünkü bazen bir bıçak taşıyıcı dikkatsizce ya da unutkanca davranabilir, durup da yapması gerektiği gibi pencereyi kapatacak zamanı olmayabilir. Ve sizin geldiğiniz pencere, gürgen ağaçlarının altındaki... Onu ben açık bıraktım, bağışlanmaz bir budalalık ânında. Korktuğum bir adam var, ben de dedim ki onu tahrik edeyim, bu şehre çekeyim, o da burada Heyulalar'a kurban düşsün. Ancak sanırım böyle bir numara için fazla akıllı. Bıçağı istiyor. Lütfen, almasına asla izin vermeyin."</p>

  <p>Will ve Lyra bakıştılar.</p>

  <p>""Eh…" diye bitirdi ihtiyar, ellerini iki yana açarak, "tek yapabileceğim bıçağı sana vermek ve nasıl kullanacağını göstermekti ki yaptım, bir de sana çürümeden önce Lonca'nın buna ilişkin kurallarının neler olduğunu söylemekti. Önce, kapamaksızın asla açma. İkinci olarak, asla başkasının bıçağı kullanmasına izin verme. Sadece senindir. Üçüncü olarak, onu asla adi bir amaç için kullanma. Dördüncüsü de, bunu bir sır olarak sakla. Eğer başka kurallar var idiyse, onları unuttum, unuttumsa da önemleri olmadığı içindir. Bıçak sende. Taşıyıcı sensin.</p>

  <p>Çocuk olmaman gerekirdi. Ama dünyamız parçalanıp gidiyor ve taşıyıcının işareti insanı yanıltmaz. Adını bile bilmiyorum. Şimdi gidin. Çok kısa zamanda öleceğim, çünkü nerede zehirli ilaç olduğunu biliyorum ve Heyulaların gelmesini beklemeye niyetim yok, ki bıçak gider gitmez geleceklerdir. Git."</p>

  <p>"Ama Mr. Paradisi -" diye başladı Lyra.</p>

  <p>Adam başını iki yana sallayıp devam etti. "Vakit yok. Buraya bir amaçla geldiniz ve bu amacın ne olduğunu bilmiyor olsanız da, sizi buraya getiren melekler biliyor. Gidin. Cesursun, arkadaşın da akıllı. Ve bıçak sizde. Gidin."</p>

  <p>"Kendinizi sahiden zehirlemeyeceksiniz, değil mi?" dedi Lyra, dertli dertli.</p>

  <p>"Gel hadi," dedi Will.</p>

  <p>"Peki, meleklerden ne kastettiniz?" diye devam etti Lyra.</p>

  <p>Will kolunu çekti.</p>

  <p>"Gel hadi," dedi gene. "Gitmemiz gerek. Teşekkürler, Mr. Paradisi."</p>

  <p>Kan lekeli, tozlu sağ elini uzattı, adam onu hafifçe sıktı. Lyra'nın elini de sıktı ve Pantalaimon' a başıyla selam verdi, o da selamı kabul ettiğini ermin başını eğerek gösterdi.</p>

  <p>Deri kılıfındaki bıçağı kavrayan Will, geniş karanlık merdivenlerden aşağı inip dışarı çıkarlarken öne düştü.</p>

  <p>Küçük meydanda güneş ışığı çok sıcaktı, sessizlik de derindi. Lyra büyük bir dikkatle etrafına baktı, ama sokak boştu. Ve gördüğünü anlatıp Will'i kaygılandırmamak daha iyi olacaktı; zaten yeterince kaygılanacak şey vardı.</p>

  <p>Onu çocukları gördüğü, Heyulalar'a yakalanmış Tullio'nun hâlâ, ölümün kendisi kadar hareketsiz durmakta olduğu sokaktan uzaklaştırdı.</p>

  <p>"Keşke -" dedi Lyra, meydanı hemen hemen terk ettikleri sırada, yukarı bakmak için durarak. "Korkunç bir şey, düşünürsen... ve zavallı dişleri tamamen kırılmıştı ve gözünden zorlukla görebiliyordu... Şimdi sadece biraz zehir yutup ölecek ve keşke -"</p>

  <p>Ağladı ağlayacak haldeydi.</p>

  <p>"Şişşt," dedi Will. "Canı yanmayacak. Sadece uyuyacak. Heyulalar'dan daha iyiymiş, öyle dedi."</p>

  <p>"Ah, ne yapacağız Will?” dedi Lyra. "Ne yapacağız? Öyle kötü yaralandın ki... Ve o zavallı ihtiyar adam... Buradan nefret ediyorum, gerçekten ediyorum, bana kalsa yakar kül ederdim. Ne yapacağız şimdi?”</p>

  <p>"Eh…" dedi Will, "o kolay. Aletiyometreyi geri almamız gerek, öyleyse onu çalmak zorundayız. Bunu yapacağız işte.</p>
</body>
</html>
