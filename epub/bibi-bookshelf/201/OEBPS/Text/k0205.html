<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>5</b></h2>

  <h2 id="sigil_toc_id_5" style="text-align: right;"><b>Uçak Postası Kağıtlar</b></h2>

  <p>"Will," dedi Lyra.</p>

  <p>Alçak sesle konuşmuştu ama Will gene de ürktü. Sırada, yanında oturduğu halde onun farkına varmamıştı. "Nereden çıktın?"</p>

  <p>"Âlim’imi buldum! Adı Dr. Malone. Ve Toz'u görebilen bir makinesi var ve onu konuşturacak -"</p>

  <p>"Geldiğini görmedim."</p>

  <p>"Bakmıyordun," dedi kız. "Başka bir şey düşünüyor olmalısın. İyi ki seni buldum. Bak, insanları kandırmak kolaydır. Gözle."</p>

  <p>İki polis memuru onlara doğru geliyordu, beyaz yazlık kısa kollu gömlekleri, telsizleri, copları ve kuşku dolu gözleriyle bir erkek ve bir kadın. Daha onlar sıraya ulaşmadan Lyra ayağa kalkmış, onlarla konuşuyordu.</p>

  <p>"Lütfen, bana müzenin nerede olduğunu söyleyebilir misiniz?” dedi. "Ağabeyimle ben orada annemizle ve babamızla buluşacaktık sözde, ama kaybolduk.”</p>

  <p>Polis Will'e baktı, öfkesini bastıran Will de, "Haklı, kaybolduk, ne aptalca, değil mi?" dercesine omuz silkti Adam gülümsedi. Kadın dedi ki: "Hangi müze? Ashrnolean mı?"</p>

  <p>"Evet, o," dedi Lyra ve kadın yolu tarif ederken dikkatle dinliyormuş pozu takındı.</p>

  <p>Will ayağa kalktı, "Teşekkürler," dedi, o ve Lyra birlikte uzaklaştılar. Geriye bakmadılar ama polisin ilgisi zaten kaybolmuştu.</p>

  <p>"Gördün mü?" dedi Lyra. "Seni arıyorduysalar eğer, onları başımızdan savdım. Çünkü kız kardeşi olan birini aramıyorlar." Köşeyi döndüklerinde, "Bundan sonra senin yanında kalmalıyım," diye azarlarcasına devam etti.</p>

  <p>"Tek başına emniyette değilsin."</p>

  <p>Will hiçbir şey söylemedi. Kalbi hiddetle çarpıyordu. Kenarları bal rengi taş kolej binaları, bir kilise ve yüksek bahçe duvarları üstündeki geniş tepeli ağaçlarla çevrili bir meydanda duran, büyük kurşun kubbeli yuvarlak bir binaya doğru yürüyorlardı. Öğleden sonra güneşi olabilecek en sıcak tonları çıkarıyordu ortaya, hava bu sayede daha zenginleşmiş gibiydi, neredeyse koyu altın şarap rengine bürünmüştü. Bütün yapraklar hareketsizdi ve bu küçük meydanda trafiğin sesi bile kesilmişti. Sonunda kız Will'in duygularını fark etti ve "Ne var?" diye sordu.</p>

  <p>"Eğer insanlarla konuşursan, bu onların dikkatini üstüne çekmekten başka şeye yaramaz," dedi oğlan, titreyen bir sesle. "Sesini çıkarmamalısın, hareketsiz kalmalısın o zaman seni gözden kaçırırlar. Hayatım boyunca bunu yaptım. Nasıl yapılacağını biliyorum. Senin yönteminle... yani sen sadece... kendini görünür hale getiriyorsun. Bunu yapmamalısın. Böyle oyunlar oynamamalısın. Ciddi davranmıyorsun."</p>

  <p>"Öyle mi sanıyorsun?" dedi ve öfkesi birden patlak verdi. "Yani ben yalan söylemeyi bilmiyor muyum sanıyorsun? Ben gelmiş geçmiş en iyi yalancıyım. Ama sana yalan söylemiyorum ve hiç söylemem, yeminle. Tehlikedesin, eğer az önce böyle yapmasaydım, yakalanırdın. Sana baktıklarını görmedin mi? Bakıyorlardı çünkü. Sen yeterince dikkatli değilsin, tamam mı? Fikrimi istersen, ciddi olmayan sensin."</p>

  <p>"Eğer ciddi değilsem, kilometrelerce ötede olabileceğim halde niye buralara takılmış seni bekliyorum dersin? Ya da saklanabilecekken, öteki şehirde güvencede olabilecekken? Yapacak kendi işlerim de var, ama sana yardım edebileyim diye buralarda takılıyorum. Bana ciddi değilsin deme."</p>

  <p>"Gelmek zorundaydın ama" dedi kız, öfkeden gözü dönmüş halde. Kimse onunla böyle konuşamazdı. O bir artistokrattı. O Lyra'ydı. "Gelmek zorundaydın, yoksa baban hakkında hiçbir şey bulamazdın. Kendin için yapmak zorundaydın, benim için değil."</p>

  <p>Ateşli bir şekilde ama alçak sesle kavga ediyorlardı, meydanın sessizliği ve yakınlarından geçip giden insanlar yüzünden. Ama kız bunu söyleyince Will tamamen hareketsiz kaldı. Yanındaki kolej duvarlarından birine yaslanması gerekti. Yüzünde renk kalmamıştı.</p>

  <p>"Babam hakkında ne biliyorsun?" dedi çok, çok usulca.</p>

  <p>Kız aynı tonda cevap verdi. "Hiçbir şey bilmiyorum. Tek bildiğim, onu aradığın. Ben de onu sordum."</p>

  <p>"Kime sordun?"</p>

  <p>"Aletiyometreye, tabii."</p>

  <p>Oğlanın onun ne kastettiğini anlaması için aradan bir an geçmesi gerekti. Sonra da öyle öfkeli ve şüpheci göründü ki, kız aletiyometreyi sırt çantasından çıkardı. "Peki, sana göstereyim."</p>

  <p>Sonra meydanın ortasında, çimenliğin çevresindeki taş kaldırıma oturdu, başını altın alet üzerine eğdi, parmakları neredeyse görülmeyecek bir hızla hareket ederek akrep ile yelkovanı çevirmeye başladı; narin ibre kadran çevresinde süratle dönüp şurada burada aniden dururken birkaç saniye durakladı, sonra da aynı hızla akreple yelkovanı yeni pozisyonlara çevirdi. Will dikkatle çevreye baktı, ama yakında onları görecek kimse yoktu; bir grup turist başlarını kaldırmış kubbeli binaya bakıyordu, seyyar bir dondurma satıcısı arabasını kaldırımda sürdü, ne var ki hepsinin dikkati başka yerdeydi.</p>

  <p>Lyra, uykudan uyanıyormuşcasına gözlerini kırptı ve içini çekti.</p>

  <p>"Annen hasta," dedi usulca. "Ama emniyette. Bu hanım ona göz kulak oluyor. Sen de birtakım mektupları alıp kaçmışsın. Bir adam varmış, sanırım bir hırsız, sen, onu öldürmüşsün. Ve babanı arıyorsun ve-"</p>

  <p>"Tamam, kes artık," dedi Will. "Bu kadarı yeter. Hayatıma böyle bakmaya hiç hakkın yok. Bunu bir daha yapma, asla. Casusluk, başka bir şey değil."</p>

  <p>"Ne zaman sormaya son vereceğimi biliyorum," dedi Lyra. "Anlıyorsun ya, aletiyometre neredeyse insan gibidir. Ne zaman kızacağını ve ne zaman benim bilmemi istemediği şeyler olduğunu anlarım. Hissederim sanki.</p>

  <p>Ama dün sen zembille gökten inince, senin kim olduğunu sordum mecburen, yoksa kendimi güvencede hissetmezdim. Sormak zorundaydım. Ve dedi ki..." Sesini daha da alçalttı. "Senin bir katil olduğunu söyledi ve ben, iyi diye düşündüm, mesele yok, o güvenebileceğim biri.</p>

  <p>Ama şu âna kadar başka bir şey sormadım ve sen artık sormamı istemiyorsan, söz veririm sormam. Bunu özel bir röntgen şovu falan sanma. Eğer ben sadece insanlara casusluk etseydim, aletiyometre dururdu, çalışmazdı. Kendi Oxford'umu nasıl iyi biliyorsam, bunu da biliyorum."</p>

  <p>"O şeye soracağına bana sorabilirdin. Babamın hayatta ya da ölü olduğunu söyledi mi?"</p>

  <p>"Hayır, çünkü sormadım."</p>

  <p>Artık ikisi de oturuyorlardı. Will yorgun argın, başını ellerine dayadı.</p>

  <p>"Eh," dedi sonunda. "Sanırım birbirimize güvenmemiz gerek."</p>

  <p>"Mesele yok. Ben sana güveniyorum."</p>

  <p>Will keyifsiz keyifsiz başıyla onayladı. Öyle bitkindi ki, ve bu dünyada birazcık olsun uyuma imkanı yoktu Lyra genellikle bu kadar kavrayış sahibi olmazdı, ne var ki oğlanın tavrındaki bir şey ona şunları düşündürdü: Korkuyor, ama korkusuna hakim oluyor, tıpkı Iorek Byrnison'ın yapmamız gerektiğini söylediği gibi; tıpkı benim donmuş göldeki balık evinin orada yaptığım gibi.</p>

  <p>"Will," diye ekledi. "Seni ele vermeyeceğim, hiç kimseye. Söz veriyorum."</p>

  <p>"İyi."</p>

  <p>"Daha önce yaptım bunu. Birine ihanet ettim. Ve yapıp yapacağım en berbat şeydi. Aslında hayatını kurtardığımı sanıyordum, oysa onu dosdoğru, olabilecek en tehlikeli yere götürüyormuşum. Kendimden bunun için nefret ettim, bu kadar aptal olduğum için. Bu yüzden dikkatsiz olmamak, unutmamak ve sana ihanet etmemek için elimden geleni yapacağım."</p>

  <p>Oğlan bir şey söylemedi. Gözlerini ovuşturdu, kırpıştırdı ve kendini uyandırmaya çalıştı.</p>

  <p>"Çok daha sonraya kadar pencereden geçip geri dönemeyiz," dedi. "Ona bakarsan, gün ışığında da gelmememiz gerekirdi. Kimsenin görmesi riskini göze alamayız. Ve şimdi de saatlerce burada takılmamız gerek..." "Karnım aç," dedi Lyra.</p>

  <p>Sonra Will, "Buldum!" dedi. "Sinemaya gidebiliriz."</p>

  <p>"Neye?"</p>

  <p>"Gösteririm sana. Orada yiyecek de buluruz."</p>

  <p>Şehrin merkezine yakın, yürüyerek on dakika mesafede bir sinema vardı. Will ikisinin de bilet paralarını verdi ve sosisli sandviç, patlamış mısır ile Cola aldı, yiyeceklerini içeri götürdüler, tam film başlarken de yerlerine oturdular.</p>

  <p>Lyra kendinden geçti. Projeksiyonla gösterilen fotoğraflılar görmüştü, ama dünyasındaki hiçbir şey onu sinemaya hazırlamamıştı. Sosisli sandviçi ile patlamış mısırını hapur hupur yedi, Kolasını büyük yudumlarla içti ve perdedeki karakterlerle birlikte soluğunu tuttu, onlarla birlikte neşelenip güldü. Neyse ki gürültülü bir seyirci kitlesiydi, salon çocuk doluydu ve heyecanı göze çarpmadı. Will hemen gözlerini kapayıp uyudu.</p>

  <p>İnsanlar dışarı çıkarken takırdayan koltukların sesine uyandı, ışıkta gözlerini kırpıştırdı. Saat sekizi çeyrek geceyi gösteriyordu. Lyra istemeye istemeye dışarı çıktı.</p>

  <p>"Bütün hayatım boyunca gördüğüm en iyi şeydi." dedi. "Bunun neden benim dünyamda icat edilmediğini hiç anlamıyorum, hiç. Sizinkilerden daha iyi olan şeylerimiz var ama bu bizdeki her şeyden iyiydi."</p>

  <p>Will filmin ne olduğunu bile hatırlamıyordu. Dışarısı hâlâ aydınlıktı, sokaklar da doluydu.</p>

  <p>"Bir tane daha görmek ister misin?"</p>

  <p>"Evet!"</p>

  <p>Köşeyi döner dönmez, birkaç yüz metre ötedeki diğer sinemaya gidip yeniden film izlediler. Lyra ayakları koltukta, dizlerini kucaklayarak yerleşti, Will ise zihnini boş bıraktı. Bu sefer dışarı çıktıklarında, saat hemen hemen on birdi - çok daha iyi.</p>

  <p>Lyra gene acıkmıştı, bir arabadan hamburger aldılar yürürken yediler, bu da onun için yeni bir şeydi.</p>

  <p>"Biz yemek için otururuz hep. Daha önce insanların öyle yürüyerek yemek yediğini hiç görmemiştim," dedi Will'e. "Burası öyle çok yönden farklı ki. Örneğin, trafik. Hiç hoşuma gitmiyor. Ama sinemayı seviyorum, hamburgeri de. Çok seviyorum. Ve o Âlim, Dr. Malone, bu makinenin kelimeleri kullanmasını sağlayacak. Yapacak, biliyorum. Yarın oraya döneceğim ve durumu nedir, bakacağım. Bahse girerim ki, ona yardımım dokunabilir.</p>

  <p>Belki de Alimlerin ona istediği parayı vermesini sağlarım. Babam nasıl yaptı, biliyor musun? Lord Asriel? Onlara oyun oynadı..."</p>

  <p>Banbury Road'da yürürlerken ona, gardroba saklanıp Lord Asriel’in Jordan Alimlerine, Stanislaus Grumman’’in vakum şişesindeki kesilmiş başını göstermesini gözlediği geceyi anlattı. Ve Will çok iyi bir dinleyici olduğu için, devam edip ona hikayesinin geri kalanını da anlattı; Mrs. Coulter'ın dairesinden kaçtığı andan, Roger'ı Svalbard'ın buzlu yarlarına sürüklediğini fark ettiği o korkunç âna kadar. Will hiçbir şey söylemeden, ama dikkatle, sempatiyle dinledi. Onun balonla seyahati, zırhlı ayılarla cadıları, Kilise'nin intikamcı bir kolunu içeren seyahati anlatışı, kendisinin deniz kenarındaki, boş, sessiz ve güvenli, güzel bir şehre ilişkin fantastik rüyasıyla bir bütün oluşturuyordu: doğru olamazdı, bu kadar basit.</p>

  <p>Ama sonunda çevre yoluna ve gürgen ağaçlarına ulaştılar. Artık trafik azdı; olsun olsun da, dakika başı bir araba geçiyordu. Pencere de yerli yerindeydi. Will, gülümsediğini hissetti. İşler yolunda gidecekti.</p>

  <p>"Hiç araba gelmeyene kadar bekle," dedi. "Şimdi ben geçiyorum."</p>

  <p>Ve bir dakika sonra, palmiye ağaçlarının altında, çimenlerin üstündeydi, bir-iki dakika sonra da Lyra onu izledi.</p>

  <p>Kendilerini yeniden eve dönmüş gibi hissettiler. Engin ılık gece, çiçeklerle denizin kokusu ve sessizlik, yatıştırıcı su gibi onları yıkadı.</p>

  <p>Lyra gerinip esnedi, Will büyük bir yükün omuzlarından kalktığını hissetti. O yükü gün boyunca taşımıştı ve bu yüzden nasıl az daha yere yapıştıracağını fark etmemişti; Ama şimdi kendini hafif, özgür ve huzurlu hissediyordu.</p>

  <p>Sonra Lyra kolunu kavradı. Aynı saniyede Will ona bunu yaptıranı duydu.</p>

  <p>Kafenin arkasındaki küçük sokaklarda bir yerde, bir şey haykırıyordu.</p>

  <p>Will hemen sese doğru fırladı, Lyra da, mehtabın gölgelendiği dar bir yola dalarken onu izledi. Birkaç kez kıvrılıp büküldükten sonra, o sabah gördükleri taş kulenin önündeki meydana geldiler.</p>

  <p>Yirmi kadar çocuk, kulenin dibinde bir yarım daire oluşturmuş içeri bakıyordu, kiminin elinde sopalar vardı, kimi de duvara neyi sıkıştırmışlarsa ona taş atıyordu.</p>

  <p>Lyra önce bunun başka bir çocuk olduğunu sandı, ama yarım dairenin içinden insanilikle hiç ilgisi olmayan korkunç, tiz bir feryat yükseliyordu. Çocuklar da haykırıyorlardı, hem korkuyla, hem nefretle.</p>

  <p>Will çocuklara doğru koşup birincisini geri çekti. Kendi yaşında bir oğlandı, çizgili tişört giymiş bir oğlan. Çocuk dönerken, Lyra onun göz bebeklerinin çevresindeki çılgınlık dolu beyaz çemberleri gördü, derken öbür çocuklar neler olduğunu fark etti, bakmak için döndüler.</p>

  <p>Angelica ile erkek kardeşi de ellerinde taşlarla oradaydı, bütün çocukların gözleri ay ışığında vahşice ışıldıyordu.</p>

  <p>Sustular. Sadece tiz feryat devam etti, derken Will ile Lyra ne olduğunu gördüler. Kulenin duvarına yaslanıp sinmiş, kulağı yırtılmış, kuyruğu eğrilmiş, tekir bir kediydi. Will’in Sunderland Caddesi’nde gördüğü, Moxie'ye benzeyen, önüne düşüp onu pencereye götüren dişi kedi .</p>

  <p>Will onu görür görmez tuttuğu oğlanı yana savurdu.</p>

  <p>Oğlan yere düştü, bir dakika içinde Öfkeyle ayağa fırladı, ama ötekiler onu geriye çekti. Will kedinin yanında diz çökmüştü bile.</p>

  <p>Ve sonra da kedi kollarındaydı. Göğsüne kaçtı, William onu sımsıkı kucakladı ve çocuklara bakmak için döndü; Lyra çılgın bir anda onun cininin nihayet ortaya çıktığını düşündü.</p>

  <p>"Bu kedinin canını niye yakıyorsunuz?" diye sordu.</p>

  <p>Soruya, cevap veremediler. Will'in öfkesi karşısında, hızlı hızlı nefes alıp, sopalarıyla taşlarını sıkı sıkı tutarak titrediler, konuşamadılar.</p>

  <p>Ama sonra Angelica berrak bir sesle konuştu: "Siz buradan değilsiniz! Siz Ci'gazze'den değilsiniz! Heyulalar hakkında bir şey bilmiyordunuz, kediler hakkında da bir şey bilmiyorsunuz. Bizim gibi değilsiniz!"</p>

  <p>Will'in yere savurduğu çizgili tişörtlü oğlan, kavga etmek arzusuyla tir tir titriyordu ve eğer onun kollarındaki kedi olmasaydı, yumrukları, dişleri ve ayaklarıyla Will'in üstüne atılırdı, o da memnuniyetle kavga ederdi.</p>

  <p>İkisinin arasında ancak şiddetin topraklayabileceği bir elektrik nefret akımı vardı. Ama oğlan, kediden korkuyordu.</p>

  <p>Küçümsemeyle, ”Siz neredensiniz?" diye sordu.</p>

  <p>"Nereden olduğumuzun hiç önemi yok. Eğer bu kediden korkuyorsanız, onu sizin elinizden alırım. Eğer size kötü talih getiriyorsa, bize talih getirir. Şimdi yolumdan çekilin."</p>

  <p>Will bir an için onların nefretinin, korkularına baskın çıkacağını düşündü ve kediyi yere bırakıp kavga etmeye hazırlandı ama tam o sırada çocukların arkalarından doğru alçak tonda ama gökgürültüsü gibi bir homurtu yükseleli. Döndüklerinde Lyra'nın, eli, hırladıkça dişleri beyaz beyaz ışıldayan kocaman benekli bir leoparın omuzlarında, durduğunu gördüler. Pantalaimon'u tanıyan Will bile bir an için korkmuştu. Çocuklar üzerinde ise dramatik bir etkisi oldu: hemen dönüp kaçtılar. Birkaç saniye sonra meydan boşalmıştı.</p>

  <p>Ama onlar gitmeden önce, Lyra başını kaldırıp kuleye baktı. Onu harekete geçiren Pantalaimon'un homurtusu oldu ve kısa bir an, en tepede, mazgallı kenardan aşağı bakan birini gördü; hem de çocuk değil, kıvırcık saçlı bir delikanlı.</p>

  <p>Yarım saat sonra kafenin üstündeki dairedeydiler.</p>

  <p>Will bir teneke süt özü bulmuştu, kedi onu aç bir şekilde yalayıp yuttu, sonra da yaralarını yaladı. Pantalaimon meraktan kedi biçimine girmişti. Tekir kedinin tüyleri önce şüpheyle diken diken oldu ama çok geçmeden, Pantalaimon' un ne olursa olsun gerçek bir kedi de olmadığını, bir tehdit de oluşturmadığını anladı ve ona önem vermemeye başladı.</p>

  <p>Lyra Will'in ona bakışını kendinden geçmiş gibi seyretti. Kendi dünyasında yakın olduğu hayvanlar (zırhlı ayılar hariç) sadece şu ya da bu türden çalışan hayvanlar olmuştu. Kediler Jordan Koleji' nin farelerini temizlemeye yarardı, kimse onları ev hayvanı yapmazdı.</p>

  <p>"Sanırım kuyruğu kırılmış," dedi Will. "Bu konuda ne yapacağımı bilmiyorum. Belki kendi kendine geçer. Kulağına biraz bal koyacağım. Bir yerde okumuştum, antiseptikmiş ..."</p>

  <p>Yapış yapıştı ama hiç değilse onu yalayıp temizleyen dişi kediyi meşgul etti, yara da gittikçe temizleniyordu.</p>

  <p>"Bunun senin gördüğün kedi olduğundan emin misin?" diye sordu Lyra.</p>

  <p>"Aa, evet. Eğer hepsi kedilerden bu kadar korkuyorsa zaten bu dünyada pek kedi olmaz. Herhalde dönüş yolunu bulamadı."</p>

  <p>"Düpedüz çıldırmışlardı," dedi Lyra. "Onu öldürebilirlerdi. Çocukların böyle bir şey yaptığını hiç görmedim."</p>

  <p>"Ben gördüm," dedi Will.</p>

  <p>Ama ifadesi donuklaşmıştı; bu konuda konuşmak istemiyordu, Lyra da sormaması gerektiğini biliyordu. Aletiyometreye bile sormaması gerektiğini biliyordu.</p>

  <p>Çok yorgundu, çok geçmeden yatmaya gitti, hemen uyudu.</p>

  <p>Biraz sonra, kedi de uyumak için kıvrılınca, Will bir fincan kahve ile yeşil deri sumeni aldı, balkona çıkıp oturdu. Pencereden okumasına yetecek kadar ışık geliyordu, o da kağıtlara bakmak istiyordu.</p>

  <p>Fazla değildiler. Onun düşündüğü gibi, siyah mürekkeple uçak postası kağıda yazılmış mektuplardı. İşte bu yazılar bulmayı o kadar istediği adamın eliyle yazılmıştı; parmaklarını defalarca üstlerinde dolaştırdı, onları yüzüne bastırarak babasının ruhuna daha yaklaşmaya çalıştı. Sonra da okumaya başladı.</p>

  <p style="text-align: right"><i>Fairbanks,</i></p>

  <p style="text-align: right"><i>Alaska</i></p>

  <p style="text-align: right"><i>Çarşamba,</i></p>

  <p style="text-align: right"><i>19 Haziran 1985</i></p>

  <p><i>Sevgilim - her zamanki verim ve kaos karışımı - bütün levazım burada ama Nelson adlı iyi huylu bir geri zekalı olan fizikçi, kahrolası balonlarını yukarı, dağlara taşımak için hiçbir şey ayarlamamış- O dolaşıp ulaşım için debelenirken biz parmaklarımızı çevirerek oturmak zorunda kaldık. Ama bu sayede geçen sefer tanıştığım bir ahbapla, Jake Petersen adlı bir altın madencisiyle konuşma şansı buldum. Karanlık ve pis bir bara kadar izini sürdüm ve televizyondaki beyzbol oyununun sesine sığınarak ona anomaliyi sordum. Orada konuşmadı- beni gerisin geri dairesine götürdü. Bir şişe Jack Daniel’sin yardımıyla uzun süre konuştu - kendi gözüyle görmemişti ama gören bir Eskimo’yla tanışmıştı ve bu adam onun ruhlar dünyasına geçiş olduğunu söylemişti. Yüzyıllardır biliyorlarmış - bir şamanın kabul töreninin bir kısmı, onun öbür yana geçmesini ve geriye herhangi bir andaç getirmesini içeriyormuş. Gerçi, bir kısmı da asla geri dönmemiş. Ancak ihtiyar Jake'te bölgenin bir haritası vardı ve dostunun ona bu şeyin olduğunu söylediği yeri işaretlemişti, (ne olur ne olmaz diye: 69<sup>0</sup> O2' 11'' K, 157<sup>0</sup> 12' 19'' B, Lookout Sırtı'nin bir çıkıntısının üzerinde, Colville Nehri'nin bir-iki kilometre kuzeyinde.) Sonra başka Arktik efsanelerine geçtik— altmış yıldır mürettebatsız denizlerde dolaşan Norveç gemisi, falan. Arkeologlar, çalışmaya başlamaya hevesli, doğru dürüst bir ekip, Nelson ve balonlarına karşı duydukları sabırsızlığı kontrol altında tutuyorlar. Anomaliyi hiç duymamışlar ve inan bana, ben de bunun böyle kalmasını sağlayacağım. İkinize de en candan sevgilerimle. Johnny.</i></p>

  <p style="text-align: right"><i>Umiat,</i></p>

  <p style="text-align: right"><i>Alaska</i></p>

  <p style="text-align: right"><i>Cumartesi,</i></p>

  <p style="text-align: right"><i>22 Haziran 1985</i></p>

  <p><i>Sevgilim - onun için neler dediğimi unut gitsin; iyi huylu, geri zekalıymış -fizikçi Nelson'ın bunlarla hiç ilgisi yok ve eğer yanılmıyorsam aslında o da anomaliyi arıyor. Fairbanks'deki gecikmeyi o düzenlemiş, inanır mısın? Ekibin geri kalanının ulaşım olmaması gibi tartışılmaz bir neden dışında beklemek istemeyeceğini bildiği için, şahsen önden gidip sipariş edilen araçları iptal etmiş. Bunu tesadüfen keşfettim ve tam ona ne halt ettiğini soracaktım ki, telsizde biriyle konuşmasına kulak misafiri oldum — hem de anomaliyi tarif ederken. Ancak yerini bilmiyordu. Daha sonra ona bir içki ısmarladım, lafını esirgemeyen askeri oynadım, emektar Arktik elemanı, "gökyüzünde ve yeryüzünde çok daha fazla şeyler var" meselesi. Bilimin kısıtlamalarından söz ederek onu kızdırıyormuş gibi yaptım — bahse girerim ki, Kocaayak'ı açıklayamazsın, falan - ve yakından gözledim. Sonra birden anomaliden söz ettim - ruhlar dünyasına - görünmez - bir geçiş hakkındaki Eskimo efsanesinden - Gözetleme Sırtı'nın oralarda bir yerde, inanır mısın, tam da bizim gittiğimiz yer. Ve sana söyleyeyim, sarsılıp kasıldı. Ne demek istediğimi tamı tamına biliyordu. Fark etmemiş gibi yaptım, oradan büyüye geçtim, ona Zaire leopar hikayesini anlattım. Yani umarım beni defterine batıl inanç sahibi dangalak bir asker olarak yazmıştır. Ama haklıyım Elaine, o da aynı şeyi arıyor. Bilemediğim şey, ona söyleyecek miyim, söylemeyecek miyim? Oyununun ne olduğunu bulup çıkarmalıyım. İkinize de çok, çok sevgiler - Johnny.</i></p>

  <p style="text-align: right"><i>Colville Bar,</i></p>

  <p style="text-align: right"><i>Alaska</i></p>

  <p style="text-align: right"><i>Pazartesi,</i></p>

  <p style="text-align: right"><i>24 Haziran 1985</i></p>

  <p><i>Sevgilim- bir süre başka mektup yollama fırsatım olmayacak. Burası tepelere çıkmadan önceki son kasaba. Arkeologlar oralara çıkılsın diye için için yanıyorlar. İçlerinden biri herkesin aklına gelenden çok daha eski yerleşimlere ilişkin kanıtlar bulacağından emin. Ne kadar eski dedim, bir de niye emin olduğunu sordum. Bana daha önceki bir kazıda bulduğu narwhal-fildişi oymaları anlattı -- karbon 14- ile inanılmayacak kadar eski bir döneme ait olduğu belirlenmiş, daha önce varsayılan sınırın çok dışındaymış; yani, anormal. Benim anomalimden geçip gelseler tuhaf olmaz mı, başka bir dünyadan? Dedim de, fizikçi Nelson şimdi en iyi ahbabım — benimle şakalaşıyor, onun bildiğini bildiğimi bildiğini ima etmek için üstü kapalı sözler ediyor, vs. Ve ben de lafını esirgemez Binbaşı Parry gibi yapıyorum, bir kriz ânında sağlam adam, ama iki kulağının arasında pek bir şey yok, ha. Ancak neyin peşinde olduğunu biliyorum. Her şeyden önce, gerçek bir akademisyen olduğu halde fonu aslında Savunma Bakanlığı 'ndan geliyor- onların kullandığı mali kodları bilirim. İkincisi, sözüm ona hava balonlarının bu işle hiç ilgisi yok. Sandığına baktım. Eğer o da radyasyon giysisi değilse hiçbir şey bilmiyorum demektir. Tuhaf iş, sevgilim. Planıma bağlı kalacağım: arkeologları yerlerine götürüp, anomaliyi aramak için tek başıma birkaç gün gideceğim. Eğer Gözetleme Sırtı' nda dolaşırken Nelson'a rastlarsam, duruma göre davranacağım.</i></p>

  <p><i>Daha sonra. Şans diye buna derim. Jake Petersen'in arkadaşı olan Eskimo'ya, Matt Kigalik'e rastladım. Jake bana onu nerede bulacağımı söylemişti ama orada olacağını ummaya cesaret edememiştim. Bana Sovyetlerin de anomaliyi aradıklarını söyledi; bu yılın başlarında ta dağ sırasının tepelerinde bir adama rastladığını ve ne yaptığını tahmin ettiği için bir-iki gün görünmeden onu gözlediğini söyledi; haklıymış da, adam Rus çıkmış, bir casus. Bana daha fazlasını söylemedi; onu temizlediği izlenimini edindim. Ama nasıl bir şey olduğunu tarif etti bana. Havada bir geçit gibi, bir tür pencere. İçinden öbür yana bakıyorsun ve tıpkı bunun gibi bir başka dünya görüyorsun - kayalar, yosunlar falan filan. Ayakta duran ayı biçimindeki yüksek bir kayanın elli arşın kadar batısındaki küçük bir derenin kuzeyinde ve Jake'in bana verdiği mevzi de tam doğru değil — 11'den çok 12" K.</i></p>

  <p><i>Bana şans dile, canım benim. Sana ruhlar dünyasından bir andaç getireceğim. Seni sonsuza kadar seviyorum - oğlanı benim için öp — Johnny.</i></p>

  <p>Will başının çınladığını fark etti.</p>

  <p>Babası tam tamına, onun gürgen ağaçlarının altında bulduğu şeyi tarif ediyordu. O da bir pencere bulmuştu - hatta bunun için aynı kelimeyi kullanmıştı! Demek ki Will doğru yolda olmalıydı. Ve adamların aradığı şey de bu bilgiydi... Yani, tehlikeliydi de.</p>

  <p>Mektup yazıldığında Will sadece bir bebekti. Ondan yedi yıl sonra, annesinin müthiş bir tehlike içinde olduğunu ve onu koruması gerektiğini fark ettiği süpermarketteki sabah gelmişti ve onu izleyen aylarla birlikte giderek bu tehlikenin annesinin zihninde olduğunu ve onu daha da fazla koruması gerektiğini fark etmişti.</p>

  <p>Sonra da, aslında bütün tehlikenin onun zihninde olmadığı vahşice ortaya çıkmıştı. Sahiden de peşinde biri vardı - bu mektupların peşinde, bu bilginin peşinde.</p>

  <p>Ne anlama geldiği konusunda hiçbir fikri yoktu. Ama babasıyla paylaşacak böylesine önemli bir şeyi olduğu için derinden derine mutlu olmuştu; John Parry ve oğlu Will, her ikisi de, ayrı ayrı, bu olağanüstü şeyi keşfetmişlerdi. Bir araya geldiklerinde bunun hakkında konuşabilirlerdi ve babası, Will onun izinden gitti diye gurur duyardı.</p>

  <p>Gece sessiz, deniz sakindi. Mektupları katlayıp kaldırdı ve uyuyakaldı.</p>
</body>
</html>
