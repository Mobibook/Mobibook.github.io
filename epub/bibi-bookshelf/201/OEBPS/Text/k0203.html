<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>3</b></h2>

  <h2 id="sigil_toc_id_3" style="text-align: right;"><b>Çocuk Dünyası</b></h2>

  <p>Lyra erkenden uyandı.</p>

  <p>Korkunç bir rüya görmüştü: ona, babası Lord Asriel’in Başkan ile Jordan Koleji Alimleri'ne gösterdiğini gördüğü vakumlu şişe verilmişti.</p>

  <p>Bu gerçekte olduğunda Lyra gardıropta saklanıyordu ve Lord Asriel, Alimler'e kayıp kaşif Stanislaus Grumman'ın kesilmiş kafasını göstermek için şişeyi açışını gözlemişti; ama rüyasında Lyra şişeyi kendi açmak zorunda kalmıştı ve bunu istemiyordu. Daha doğrusu, dehşete kapılmıştı. Ama istese de, istemese de yapması gerekiyordu ve kapağın mandalını açıp çıkartır, havanın hızla donmuş bölüme hücum etmesini duyarken, ellerinin korkudan zayıf düştüğünü hissetmişti. Sonra, korkudan neredeyse boğularak, ama bunu yapması gerektiğini bilerek kapağı kaldırmıştı - yapması gerekiyordu. Ve içeride hiçbir şey yoktu. Kafa gitmişti. Korkacak bir şey yoktu.</p>

  <p>Gene de, mehtap pencereden içeri akarken, o başka birinin yatağında yatmış başka birinin yastığına sıkıca sarılmışken, ermin Pantalaimon burnunu ona sürtmüş yatıştırıcı sesler çıkarırken, limana bakan sıcak, küçük yatak odasında ağlayarak ve ter içinde uyanmıştı. Ah, öyle korkmuştu ki! Ve ne kadar garipti, çünkü gerçek hayatta Stanislaus Grumman’ın başını görmeye hevesliydi, şişeyi yeniden açıp bakmasına izin versin diye Lord Asriel’ e yalvarmıştı, oysa rüyasında ne kadar dehşete kapılmıştı.</p>

  <p>Sabah geldiğinde, aletiyometreye rüyasının ne anlama geldiğini sordu, ancak onun bütün söylediği, bir başkası hakkındaki bir rüyadan ibaret oldu.</p>

  <p>Yabancı çocuğu uyandırmayı düşündü, ama öyle derin derin uyuyordu ki vazgeçti. Onun yerine, mutfağa gitti ve bir omlet yapmaya çalıştı, yirmi dakika sonra da kaldırımdaki bir masaya oturup, serçe-Pantalaimon kabuk parçacıklarını gagalarken, büyük iftiharla o kararmış, kumlu şeyi yedi.</p>

  <p>Arkasında bir ses duydu, uyumaktan gözleri şişmiş Will oradaydı işte.</p>

  <p>"Omlet yapabiliyorum,” dedi. "İstersen sana da yaparım."</p>

  <p>Oğlan onun tabağına bakıp, "Hayır," dedi, "ben biraz mısır yiyeceğim. Buzdolabında hâlâ bozulmamış olan bir miktar süt var. Onlar gideli çok uzun süre geçmiş olamaz, burada yaşayan insanlar."</p>

  <p>Kız onun bir kaseye patlamış mısır boşaltmasını ve üstüne süt dökmesini izledi: daha önce hiç görmediği bir şeydi bu.</p>

  <p>Will kaseyi dışarı taşıdı ve "Eğer bu dünyadan değilsen, senin dünyan nerede?" dedi. "Buraya nasıl geldin?"</p>

  <p>"Bir köprüden geçerek. Babam yaptı bu köprüyü ve... ben de onu takip edip geçtim. Ama başka bir yere gitti, nereye bilmiyorum. Aldırmıyorum da. Ama ben geçerken öyle sis vardı ki, kayboldum sanırım. Siste günlerce sadece ağaç çileği ve bir şeyler yiyerek yürüdüm. Sonra bir gün sis açıldı ve o arkadaki kayalığın üstündeydik...”</p>

  <p>Eliyle arkasını işaret etti. Will gözüyle kıyıyı izleyip fenerin gerisine baktı ve sahilin, mesafenin pusu içinde gözden kaybolan büyük bir kaya dizisi halinde yükseldiğini gördü.</p>

  <p>"Sonra buradaki kenti gördük ve aşağı indik, ama kimseler yoktu. Hiç değilse yiyecek şeyler, uyuyacak yataklar vardı. Daha sonra ne yapacağımızı bilemedik.”</p>

  <p>"Burasının senin dünyanın bir başka parçası olmadığından emin misin?"</p>

  <p>"Tabii. Burası benim dünyam değil, kesin biliyorum."</p>

  <p>Will havadaki pencereden bakıp çimen parçasını görünce buranın kendi dünyası olmadığı konusunda kendisinin nasıl kesinlikle emin olduğunu hatırladı ve başıyla onayladı.</p>

  <p>"Demek ki birbirine bağlı hiç değilse üç dünya var,” dedi.</p>

  <p>"Milyonlarca, milyonlarca var,” dedi Lyra. "Bu öteki cin söyledi. Bir cadının ciniydi. Hepsi aynı boşlukta, kaç tane dünya olduğunu kimse sayamaz ama babam bu köprüyü yapmadan önce kimse birinden ötekine geçemiyordu. "</p>

  <p>"Peki, ya bulduğum pencere?"</p>

  <p>"Onu bilmiyorum. Belki bütün dünyalar birbirinin içine geçmeye başlamıştır."</p>

  <p>"Peki, sen niye toz arıyorsun?"</p>

  <p>Kız soğuk soğuk ona baktı. "Bir ara sana anlatabilirim belki," dedi.</p>

  <p>"Pekala. Ama nasıl arayacaksın?"</p>

  <p>"Bu konuyu bilen bir âlim bulacağım."</p>

  <p>"Nasıl yani, herhangi bir âlim mi?"</p>

  <p>"Hayır. Bir deneysel tanrıbilimci," dedi kız. "Benim Oxford'umda bunu bilenler, onlardı. Senin Oxford'unda da öyle olması mantıklı. Önce Jordan Koleji’ne gideceğim, çünkü en iyileri Jordan'dadır."</p>

  <p>"Ben hiç deneysel tanrıbilim diye bir şey duymadım," dedi oğlan.</p>

  <p>"Temel zerrecikler ve esas güçler hakkında her şeyi bilirler," diye açıkladı Lyra. "Ve anbaromanyetizm, öyle şeyler işte. Atom araçları."</p>

  <p>"Ne manyetizmi?"</p>

  <p>"Anbaromanyetizm. Anbarik gibi. Bu ışıklar," dedi, "parmağını süslü sokak ışıklarına kaldırarak, "onlar anbarik."</p>

  <p>"Biz onlara elektrik diyoruz."</p>

  <p>"Elektrik... Elektrum gibi. Bir tür taştır, bir mücevher, ağaç sakızından yapılır. İçinde bazen böcekler de olur."</p>

  <p>"Amber demek istiyorsun," dedi Will, sonra bir ağızdan söylediler: "Anbar..."</p>

  <p>Ve ikisi de diğerinin yüzünde kendi yüzündeki ifadeyi gördü. Will sonra uzun süre bu ânı hatırladı.</p>

  <p>"Peki, elektromanyetizm," dedi, başka yana bakarak. "Bizim fizik dediğimiz şeye benziyor, senin deneysel tanrıbilimin. Sen bilimadamı istiyorsun, tanrıbilimci değil."</p>

  <p>"Neyse," dedi kız ihtiyatla. "Bulurum onları."</p>

  <p>Engin berrak sabahta, güneş limanda sükunetle parlarken orada oturdular ve ikisi de ilk konuşan olabilirdi, çünkü ikisi de sorularla doluydu; derken limanın önünde, daha ilerilerden, kumarhane bahçelerine doğru bir yerden bir ses duydular.</p>

  <p>İkisi de hayretle oraya baktı. Bu bir çocuk sesiydi, ama görünürlerde kimse yoktu.</p>

  <p>Will, Lyra'ya alçak sesle, "Kaç gündür buradayım demiştin?" dedi.</p>

  <p>"Üç gün, dört - sayısını şaşırdım. Kimseyi görmedim, hiç. Burada kimse yok. Hemen hemen her yere baktım."</p>

  <p>Ama vardı. İki çocuk, Lyra'nın yaşında bir kızla daha küçük bir oğlan, limana giden sokaklardan birinden geldiler. Ellerinde sepetler vardı, ikisi de kızıl saçlıydı. Yüz metre kadar uzaktaydılar ki, kafe masasında oturan Will ve Lyra'yi gördüler.</p>

  <p>Pantalaimon saka kuşundan fareye dönüştü ve Lyra'nın kolundan yukarı, onun gömleğinin cebine koştu. Bu yeni çocukların da Will gibi olduğunu görmüştü: ikisinin de cini yoktu ortada.</p>

  <p>İki çocuk geldi, yakındaki bir masaya oturdu.</p>

  <p>"Ci'gazze'den misiniz?" diye sordu kız.</p>

  <p>Will başını hayır anlamına salladı.</p>

  <p>"Sant'Elia'dan mı?"</p>

  <p>Hayır," dedi Lyra. "Başka bir yerdeniz."</p>

  <p>Kız başıyla onayladı. Makul bir cevaptı.</p>

  <p>"Neler oluyor?" diye sordu Will. "Büyükler nerede?"</p>

  <p>Kızın gözleri kısıldı. "Heyulalar sizin şehrinize gelmedi mi?" dedi.</p>

  <p>"Hayır," dedi Will. "Buraya henüz geldik. Heyulalar hakkında bir şey bilmiyoruz. Bu şehrin adı ne?"</p>

  <p>"Ci'gazze," dedi kız kuşkuyla. "Tamam, Cittâgazze."</p>

  <p>"Cittâgazze," diye tekrarladı Lyra. "Ci'gazze. Büyüklerin niye gitmesi gerekiyor?"</p>

  <p>"Heyulalar yüzünden," dedi kız, bıkkın bir küçümsemeyle. "Adın ne senin?"</p>

  <p>"Lyra. O da Will. Seninki ne?"</p>

  <p>"Angelica. Kardeşimin adı da Paolo."</p>

  <p>"Neredensiniz?"</p>

  <p>"Tepelerin üstünden. Büyük bir sisle fırtına oldu, herkes korktu, biz de tepelere koştuk. Sonra sis açılınca büyükler teleskoplarla şehrin Heyulalarla dolu olduğunu gördüler, geri gelemediler. Ama çocuklar, biz Heyulalardan korkmayız yani. Başka çocuklar da aşağı iniyor. Daha sonra burada olacaklar ama ilk biz geldik."</p>

  <p>"Biz ve Tullio," dedi küçük Paolo iftiharla.</p>

  <p>"Tulio kim?"</p>

  <p>Angelica kızmıştı: Paolo onun lafını etmemeliydi ama şimdi sır açığa çıkmıştı.</p>

  <p>"Ağabeyimiz," dedi. "Bizimle birlikte değil. Saklanıyor, şeye kadar... Saklanıyor işte."</p>

  <p>"Şey alacak—" diye başladı Paolo ama Angelica ona öyle bir tokat patlattı ki hemen konuşmayı kesti, titreyen dudaklarını bastırıp kapattı.</p>

  <p>"Şehir hakkında ne dedin?" dedi Will. "Heyula mı dolu?"</p>

  <p>"Evet, Ci'gazze, Sant’Elia, bütün şehirler. Heyulalar insanların olduğu yerlere gidiyor. Sen neredensin?"</p>

  <p>"Winchester," dedi Will.</p>

  <p>"Hiç duymadım. Orada Heyula yok mu?"</p>

  <p>"Hayır. Burada da görmüyorum zaten."</p>

  <p>"Görmezsin, tabii," diye sevinçle bağırdı kız. "Büyük değilsin ki! Heyulaları büyüyünce görürüz."</p>

  <p>"Heyulalardan hiç de korkmuyorum işte," dedi küçük oğlan, pis çenesini ileri çıkardı. "Öldürün alçak herifleri."</p>

  <p>"Büyükler hiç geri gelmeyecek mi?" diye sordu Lyra.</p>

  <p>"Evet, birkaç gün içinde," dedi Angelica. "Heyulalar başka yere gidince. Heyulalar'ın gelmesi hoşumuza gidiyor, çünkü şehirde oraya buraya koşabiliyoruz, istediğimizi yapabiliyoruz yani."</p>

  <p>"Ama büyükler Heyulaların onlara ne yapacağını sanıyor?" dedi Will.</p>

  <p>"Eh, bir Heyula bir büyüğü yakalayınca, görmesi hoş olmaz. Oracıkta yani, hayatlarını emer bitirirler. Ben büyümek istemiyorum, kesin. Önce neler olduğunu anlarlar, korkarlar; ağlarlar da ağlarlar. Başka yere bakmaya çalışırlar, bunlar olmuyormuş gibi davranmaya, oysa oluyordur. İş işten geçmiştir. Ve kimse yakınlarına gitmeyecektir, tek başlarınadırlar. Sonra renkleri solar, hareket etmez olurlar. Hâlâ canlıdırlar ama içeriden yenmiş gibidirler. Gözlerine bakarsan, başlarının arkasını görürsün. Orada bir şey kalmaz."</p>

  <p>Kız, erkek kardeşine dönüp onun burnunu kendi gömleğinin koluna sildi.</p>

  <p>"Benle Paolo dondurma aramaya gidiyoruz," dedi.</p>

  <p>"Siz de gelip bulmak ister misiniz?"</p>

  <p>"Hayır," dedi Will, "bizim yapacak başka işimiz var."</p>

  <p>"Hoş çakalın, öyleyse," dedi kız ve Paolo da "Heyulalara Ölüm!" dedi.</p>

  <p>"Hoş çakalın," dedi Lyra.</p>

  <p>Angelica ile küçük oğlan gözden kaybolur olmaz, Partalaimon Lyra'nın cebinde belirdi, fare kafasının tüyleri kabarmış, gözleri pırıl pırıldı.</p>

  <p>Will'e, "Senin bulduğun şu pencereyi bilmiyorlar," dedi.</p>

  <p>Will onun konuştuğunu ilk kez duyuyordu ve bu onu neredeyse şimdiye kadar görmüş olduğu her şeyden fazla şaşırttı. Lyra Will'in şaşkınlığına güldü.</p>

  <p>"O - ama o konuştu! Bütün cinler konuşur mu?" dedi Will.</p>

  <p>"Tabii konuşurlar!" dedi Lyra. "Yoksa sen onu ev hayvanı mı sandın?</p>

  <p>Will saçını ovaladı ve gözlerini kırptı. Sonra başını iki yana salladı. "Hayır," dedi, Pantalaimon'a hitap ederek. "Haklısın, sanırım. Bilmiyorlar."</p>

  <p>"Onun için nasıl geçeceğimiz konusunda dikkatli olalım," dedi Pantalaimon.</p>

  <p>Sadece bir an tuhaf geldi, bir fareyle konuşmak. Sonra telefonla konuşmaktan tuhaf olmayan bir hal aldı, çünkü aslında Lyra ile konuşuyordu. Ama fare gerçekten ayrıydı; ifadesinde Lyra'dan bir şey vardı, ama başka bir şey de vardı. Bunu çözmek, aynı anda bunca tuhaf şey olur biterken, çok zordu. Will düşüncelerini toplamaya çalıştı.</p>

  <p>"Önce başka giysiler bulmalısın," dedi Lyra'ya, "Oxford'a gitmeden önce."</p>

  <p>"Niye?" dedi kız, inatçı inatçı.</p>

  <p>"Çünkü gidip de benim dünyamdaki insanlarla bu halde konuşamazsın. Sanki oraya aitmiş gibi görünmen gerek. Kamuflaj yaparak gitmelisin. Ben bunu biliyorum, anlıyorsun ya. Yıllardır bunu yapıyorum. Beni dinlesen iyi edersin, yoksa yakalanırsın ve senin nereden geldiğini anlarlarsa, pencereyi ve her şeyi... Bak, burası iyi bir saklanma yeri, bu dünya. Anlıyorsun ya, benim... bazı adamlardan saklanmam gerek. Burası hayal edebileceğim en iyi saklanma yeri ve bulunmasını istemiyorum. Bu yüzden de senin farklı görünerek, oraya ait değilmişsin gibi görünerek bu sırrı ele vermeni istemiyorum. Benim de Oxford'da yapacak işlerim var ve eğer beni ele verirsen, seni öldürürüm."</p>

  <p>Lyra yutkundu. Aletiyometre asla yalan söylemezdi: bu oğlan katildi ve daha önce öldürdüyse eğer, onu da öldürebilirdi. Ciddi ciddi başıyla onayladı, gerçekten de öyle düşünüyordu.</p>

  <p>"Tamam," dedi.</p>

  <p>Pantalaimon maki olmuştu, faltaşı gibi açılmış kaygılı gözlerle oğlana bakıyordu. Will de ona baktı, cin yeniden fare oldu ve Lyra'nın cebine süzüldü.</p>

  <p>"İyi," dedi Will. "Şimdi, buradayken bu çocuklara sanki sadece onların dünyalarındaki bir yerden gelmiş gibi yapacağız. Çevrenin büyük olmaması iyi. Geliriz, gideriz, kimse fark etmez. Ama benim dünyamda, benim dediklerimi yapmak zorundasın. Ve ilki de şu, yıkansan iyi olur. Temiz görünmen gerek, yoksa dikkat çekersin. Gittiğimiz her yerde kamufle olmak zorundayız. Oraya öylesine doğal bir şekilde ait gibi görünmeliyiz ki, insanlar bizi fark bile etmesin. Onun için de git, başlangıç olarak saçını yıka. Banyoda biraz şampuan var. Sonra da gider, farklı giysiler buluruz."</p>

  <p>"Nasıl yapacağımı bilmiyorum," dedi. "Saçımı hiç yıkamadım. Jordan’da Kahyahanım yıkardı, ondan sonra da yıkamama hiç gerek olmadı."</p>

  <p>"Eh, nasıl yapacağını kendin çözersin artık," dedi. "Tepeden tırnağa yıkan. Benim dünyamda, insanlar temizdir."</p>

  <p>"Hımmm," dedi Lyra ve üst kata gitti. Omuzunda vahşi bir fare başı gözlerinden ateşler saçarak oğlana baktı, Will de ona soğuk soğuk baktı.</p>

  <p>Bir parçası, bu güneşli sessiz sabahta gezerek şehri keşfetmek istiyordu, bir başka parçası, annesi için duyduğu kaygıyla titriyordu ve bir başka parçası da neden olduğu ölümün yarattığı şokla halen uyuşmuş gibiydi.</p>

  <p>Ve hepsinin tepesinde de yerine getirmek zorunda olduğu görev asılıydı. Ama meşgul olmak iyi bir şeydi, bu yüzden de Lyra'yı beklerken mutfaktaki tezgahları temizledi, zemini yıkadı ve çöpleri dışarıdaki dar sokakta bulduğu bir tenekeye boşalttı.</p>

  <p>Sonra büyük el çantasından sumeni çıkardı, özlemle ona baktı. Lyra'ya pencereden kendi Oxford'una nasıl gireceğini gösterir göstermez geri gelecek ve içinde ne olduğuna bakacaktı; bu arada onu yattığı yatağın şiltesinin altına tıkmıştı. Bu dünyada, güvendeydi.</p>

  <p>Lyra temiz ve ıslak bir şekilde aşağı inince, ona giysi bakmak için yola koyuldular. Başka her şey gibi bakımsız bir süpermarket buldular, elbiselerin stilleri Will'in gözüne biraz eski moda göründü ama Lyra'ya ekose bir etekle Pantalaimon için bir cebi olan yeşil kolsuz bir bluz buldular. Blucin giymeyi reddetmiş, hatta ona kızların çoğunun blucin giydiğini söyleyen Will'e inanmayı da reddetmişti.</p>

  <p>"Bunlar pantolon," dedi. "Ben kızım. Aptallaşma."</p>

  <p>Oğlan omuzunu silkti; ekose etek göze çarpmıyordu ki, esas olan da buydu. Oradan ayrılmadan önce Will tezgahın gerisindeki kasaya birkaç bozuk para attı.</p>

  <p>"Ne yapıyorsun?" dedi kız.</p>

  <p>"Ödüyorum. Aldığın şeyler için ödeme yapmak gerekir. Senin dünyanda hiçbir şey için ödeme yapmazlar mı?"</p>

  <p>"Burada yapmıyorlar! Bahse girerim o çocuklar hiçbir şeyin parasını ödemiyordur."</p>

  <p>"Onlar ödemeyebilir, ama ben öderim."</p>

  <p>"Eğer büyük gibi davranmaya başlarsan, Heyulalar seni kapar," dedi, ama ona sataşıp sataşamayacağını da, ondan korkup korkmaması gerektiğini de bilmiyordu.</p>

  <p>Gün ışığında Will şehrin merkezindeki binaların nasıl eski olduğunu ve harabe haline gelmeye ne kadar yaklaştıklarını gördü. Yoldaki çukurlar onarılmamıştı; pencere camları kırılmıştı; sıvalar dökülüyordu. Buna rağmen burası besbelli vaktiyle güzel ve muhteşemdi. Oyma kemerli geçitlerin arasında yeşillikler dolu geniş avlular görüyorlardı, saray gibi görünen koca binalar da vardı; merdiven basamakları çatlamış olsa, kapı çerçeveleri duvarlardan kurtulsa da. Anlaşıldığı kadarıyla Ci'gazze sakinleri binaları yıkıp yerine yenilerini yapmaktansa, sayısız kereler onları yamamayı tercih ediyordu.</p>

  <p>Bir noktada küçük bir meydanda duran bir kuleye adiler. Gördükleri en eski yapıydı: dört katlı basit bir mazgallı kule. Parlak güneşteki hareketsizliğinde ilgi çekici bir şey vardı ve hem Will, hem de Lyra geniş basamakların tepesindeki yarı açık kapıya doğru çekildiklerini hissettiler; ama bu konuda konuşmadılar ve biraz gönülsüz olsalar da, yollarına devam ettiler.</p>

  <p>Palmiye ağaçlarının olduğu geniş bulvara yaklaştıklarında Will ona bir köşede bulunan ve dışındaki kaldırımda yeşile boyalı madeni masaları olan küçük bir kafeyi aramasını söyledi. Bir dakikada buldular. Gündüzün daha küçük ve daha eski püsküydü ama tenekeyle kaplı barı, espresso makinesi ve şimdi sıcak havada kokmaya başlamış, yarısı bitmiş risotto tabağı ile aynı yerdi. "İçeride mi?" dedi kız.</p>

  <p>"Hayır. Yolun ortasında. Dikkat et, çevrede başka çocuk olmasın."</p>

  <p>Yalnızdılar oysa. Will onu palmiye ağaçlarının altındaki çayırlık meydana götürdü ve kerteriz almak için etrafa bakındı.</p>

  <p>"Sanırım buralardaydı," dedi. "Ben geçtiğimde yukarıdaki beyaz evin arkasındaki büyük tepeyi ancak görebiliyordum ve buraya baktığımda da kafe vardı ve..."</p>

  <p>"Neye benziyor? Hiçbir şey göremiyorum."</p>

  <p>"Karıştırman mümkün değil. Daha önce gördüğün hiçbir şeye benzemiyor."</p>

  <p>Aşağı yukarı göz attı. Yok, mu olmuştu? Kapanmış mıydı? Onu hiçbir yerde göremiyordu.</p>

  <p>Sonra birden gördü. Öne arkaya yürüyüp, kenarını kolladı. Tıpkı bir gece önce Oxford tarafında bunu bulduğu gibi, ancak iki yandan birinden bakınca görebiliyordun; arkasına geçtiğin zaman görünmez oluyordu. Ve gerisindeki otlar üzerindeki güneş de, tıpkı bu tarafın otları üzerindeki güneş gibiydi, sadece açıklanamaz bir şekilde farklıydı.</p>

  <p>"İşte burada," dedi emin olunca.</p>

  <p>"Ah! Görüyorum!"</p>

  <p>Çok heyecanlanmıştı, Will Pantalaimon’un konuştuğunu duyunca ne kadar hayret etmişse, Lyra da o kadar hayret etmiş görünüyordu. Cebinde kalamayan cini eşekarısı olarak dışarı çıkmıştı, vızıldayarak defalarca deliğe gidip geldi. Lyra da hâlâ ıslak olan saçını ovalayıp iğne iğne yaptı.</p>

  <p>"Bir kenarda dur," dedi Will ona. "Eğer önünde durursan insanlar sadece bir çift bacak görür ve bu da onları sahiden meraklandırır. Hiç kimsenin fark etmesini istemiyorum. "</p>

  <p>"Bu gürültü de ne?"</p>

  <p>"Trafik. Burası Oxford çevre yolunun bir parçası. Mutlaka kalabalık olur. Eğil de yandan bak. Aslında geçmek için yanlış bir zaman; etrafta çok fazla insan var. Ama gece yarısı geçersek de gidecek insan bulamayız. Hiç değilse bir kez geçtikten sonra rahatça araya kaynayabiliriz. Önce sen git. Çabucak eğilip geç, yeter ve yoldan çekil."</p>

  <p>Kızın kafeden ayrıldıklarından beri taşıdığı küçük mavi bir sırt çantası vardı, onu omuzundan indirdi ve öbür tarafa bakmak için çömelmeden önce kollarının arasında tuttu.</p>

  <p>"Ah!" Soluğunu tuttu. "Senin dünyan bu mu şimdi? Burası Oxford'un hiçbir yanına benzemiyor. Oxford'da olduğundan emin misin?"</p>

  <p>"Tabii eminim. Geçtiğimizde tam Önünde bir yol göreceksin. Sola git, sonra biraz ileride sağa giden yola sapacaksın. Bu yol, şehir merkezine gider. Bu pencerenin nerede olduğunu gördüğünden emin ol ve hatırla, tamam mı? Tek geri dönüş yolu bu."</p>

  <p>"Tamam," dedi Lyra. "Unutmayacağım."</p>

  <p>Sırt çantasını kollarına alarak havadaki pencereden eğilip geçti ve gözden kayboldu. Will onun nereye gittiğini görmek için diz çöktü.</p>

  <p>Orada, Pan hâlâ bir eşekarısı olarak sırtında, Oxford'daki otlarda duruyordu ve Will'in görebildiği kadarıyla hiç kimse onun orada belirdiğini fark etmemişti. Biraz ötede arabalar ve kamyonlar hızla geçiyordu ve bu kalabalık kavşakta hiçbir sürücünün, görebilseler bile, tuhaf görünen bir hava parçasına yandan bakacak vakti olmazdı; trafik de pencereyi uzaktan bakacak birinin görmesine engel oluyordu.</p>

  <p>Bir fren gıcırdaması, bir çığlık, küt diye bir ses duyuldu. Will görmek için kendini yere attı. Lyra otlarda yatıyordu. Bir araba öyle sert fren yapmıştı ki bir kamyonet ona arkadan çarpmıştı ve arabayı gene de ileri doğru savurmuştu ve Lyra oradaydı, kıpırdamadan yatıyordu.</p>

  <p>Will onun ardından hızla karşıya geçti. Kimse geldiğini görmedi; bütün gözler araba, çökmüş çamurluk, dışarı çıkan kamyonet sürücüsü ve küçük kızın üstündeydi.</p>

  <p>"Hiçbir şey yapamadım! Koşarak önüme çıktı," dedi, orta yaşlı bir kadın olan araba sürücüsü. "Sen de çok yakındın," dedi, kamyonet sürücüsüne dönerek.</p>

  <p>"Bırak şimdi bunu," dedi adam. "Çocuk nasıl?"</p>

  <p>Kamyonet sürücüsü, Lyra'nın yanında dizlerinin üstüne çökmüş Will'e hitap ediyordu. Will başını kaldırdı, çevresine baktı, ama bir yolu yoktu; o sorumluydu. Yanında otların üstünde Lyra başını oynatıyor, şiddetle gözlerini kırpıştırıyordu. Will eşekarısı Pantalaimon'un onun yanındaki bir ot sapına sersemlemiş halde tırmandığını gördü.</p>

  <p>"İyi misin?” dedi Will. "Bacaklarınla kollarını oynat."</p>

  <p>"Aptal!" dedi arabadaki kadın. "Öyle önüme koşuverdi. Bir kez bile bakmadı. Ne yapmam gerekirdi yani?"</p>

  <p>"Kendine geldin mi, canım?" dedi kamyonet sürücüsü.</p>

  <p>"Evet?" diye mırıldandı Lyra.</p>

  <p>"Her şey çalışıyor mu?"</p>

  <p>"Ayaklarınla ellerini oynat," diye ısrar etti Will.</p>

  <p>Oynattı. Kırılan bir şey yoktu.</p>

  <p>"Mesele yok," dedi Will. "Ben onunla ilgilenirim. İyi."</p>

  <p>"Onu tanıyor musun?" dedi kamyonet sürücüsü.</p>

  <p>"Kızkardeşim," dedi Will. "Mesele yok. Hemen köşenin öbür tarafında oturuyoruz. Ben onu eve götürürüm."</p>

  <p>Lyra şimdi doğrulup oturmuştu ve besbelli ciddi bir şeyi olmadığı için, kadın ilgisini arabaya çevirdi. Geri kalan trafik sabit iki aracın çevresinde hareket ediyordu ve geçerlerken sürücüler, insanların hep yaptığı gibi, merakla bu küçük sahneye bakıyordu. Will, Lyra'nın doğrulmasına yardım etti; ne kadar çabuk uzaklaşırlarsa, o kadar iyiydi. Kadın ve kamyonet sürücüsü tartışmalarının, sigorta şirketleri tarafından halledilmesi gerektiği kararını almışlardı ve birbirlerine adreslerini veriyorlardı ki, kadın Will'in, topallayarak uzaklaşan Lyra'ya yardım ettiğini gördü.</p>

  <p>"Bekle!" diye seslendi. "Siz tanık olacaksınız. Adınıza ve adresinize ihtiyacım var."</p>

  <p>"Benim adım Mark Ransom," dedi Will, geriye dönerek, "kızkardeşimin adı da Lisa. Bourne Close, yirmi altı numarada oturuyoruz."</p>

  <p>"Posta kodunuz ne?"</p>

  <p>"Hiç hatırlayamam," dedi. "Bakın, onu eve götürmek istiyorum."</p>

  <p>"Atlayın arabaya,” dedi kamyonet sürücüsü, "ben sizi götürürüm.”</p>

  <p>"Yok, mesele değil. Yürümek daha kolay olur, gerçekten."</p>

  <p>Lyra çok topallamıyordu. Will’le birlikte, gürgen ağaçlarının altındaki otlardan geriye yürüdü ve geldikleri ilk köşeden döndüler.</p>

  <p>Alçak bir bahçe duvarına oturdular.</p>

  <p>"Yaralandın mı?" dedi Will.</p>

  <p>"Bacağımı vurdum. Yere düşünce de, başım sarsıldı."</p>

  <p>Ama sırt çantasında her ne varsa, onu daha fazla merak etmişti. Eliyle içini yokladı, siyah kadifeye sarılmış ağır, küçük bir çıkın çıkardı ve açtı. Aletiyometreyi görünce Will'in gözleri faltaşı gibi açıldı; kadranının çevresine boyanmış minik semboller, altın akreple yelkovan, arayan ibre, muhafazanın ağır zenginliği nefesini kesti.</p>

  <p>"O da ne?" diye sordu.</p>

  <p>"Benim aletiyometrem. Bir doğru söyleyicidir. Sembol okuyucu. Umarım kırılmamıştır..."</p>

  <p>Bir şey olmamıştı ama. Onun titreyen ellerinde bile yelkovan düzenli bir şekilde sallandı. Kız onu kaldırıp, "Hiç bu kadar çok fayton falan görmemiştim," dedi. "Bu kadar hızlı gittiklerini hiç sanmazdım.”</p>

  <p>"Senin Oxford'unda araba, kamyonet yok mu?”</p>

  <p>"Bu kadar çok değil. Bunlar gibi değil. Alışkın değilim. Ama şimdi iyiyim."</p>

  <p>"Eh, bundan sonra dikkatli ol. Eğer gidip de bir otobüsün altına girersen, ya da kaybolursan falan, senin bu dünyadan olmadığını anlarlar ve geçiş yolunu aramaya koyulurlar..."</p>

  <p>Gerektiğinden çok daha öfkeliydi. Sonunda, "Peki, bak," dedi. "Eğer benim kardeşimmiş gibi yaparsan, bu benim için de kılık değiştirme olur, çünkü aradıkları kişinin kızkardeşi yok. Ve eğer yanında olursam, sana ölmeden nasıl yolda karşıdan karşıya geçeceğini öğretirim.</p>

  <p>"Peki," dedi kız, alçak gönüllülükle.</p>

  <p>"Bir de para. Bahse girerim sende yoktur - nasıl paran olur ki zaten? Nasıl dolaşacaksın, nasıl bir şeyler yiyeceksin?"</p>

  <p>"Param var," dedi Lyra ve çantasından birkaç altın bozukluk silkeledi.</p>

  <p>Will gözlerine inanamayarak onlara baktı.</p>

  <p>"Altın mı bu? Altın, değil mi? Eh, insanlar sorular sormaya başlar, sorarlar elbet. Emniyette değilsin, mesele bu. Sana biraz para vereceğim. O bozuklukları kaldır, göz önünden de uzak tut. Ve unutma - sen benim kız- kardeşimsin, adın da Lisa Ransom."</p>

  <p>"Lizze. Daha önce de kendime Lizzie adını takmıştım. Onu hatırlayabilirim."</p>

  <p>"Pekala, Lizze olsun. Ben de Mark'ım. Unutma."</p>

  <p>"Tamam," dedi kız barışçıl bir edayla.</p>

  <p>Bacağı ona acı verecekti; arabanın çarptığı yer kırmızılaşıp şişmişti bile ve koyu renk, kocaman bir çürük oluşuyordu. Oğlanın bir gece önce yanağına vurduğu yerdeki çürükle birlikte, sanki kötü muamele görmüş gibi bir hali vardı, bu da Will'i endişelendiriyordu - ya bir polis de ilgileniverirse?</p>

  <p>Bunu aklından çıkarmaya çalıştı, birlikte yola koyuldular, trafik ışıklarından geçtiler ve gürgen ağaçlarının altındaki pencereye sadece bir bakış attılar. Hiçbir şey göremediler. Basbayağı görünmezdi, trafik de yeniden akmaya başlamıştı.</p>

  <p>Banbury Road'dan aşağı on dakikalık yürüyüş mesafesindeki Summertown'da, Will bir bankanın önünde durdu.</p>

  <p>"Ne yapıyorsun?" dedi Lyra.</p>

  <p>"Para çekeceğim. Sık sık yapmasam iyi olur herhalde, ama sanmam ki iş gününün sonundan önce kaydetsinler."</p>

  <p>Annesinin banka kartını otomatik vezneye soktu, PİN numarasını tuşladı. Hiçbir aksilik yok gibiydi, o da yüz sterlin çekti, makine gıkı çıkmadan verdi. Lyra ağzı açık onu gözlüyordu. Oğlan Lyra'ya yirmi sterlinlik bir banknot verdi.</p>

  <p>"Bunu daha sonra kullan," dedi. "Bir şey satın al, üstüne bozukluk versinler. Hadi, kente giden bir otobüs bulalım."</p>

  <p>Lyra bıraktı, otobüsle o uğraşsın. Pek sessizce oturdu, onun olan ve olmayan şehrin evleriyle bahçelerini gözledi. Başka birinin rüyasında olmak gibi bir şeydi. Şehir merkezinde eski taş bir kilisenin yanında durdular ki burayı biliyordu, tam karşısında büyük bir süpermarket vardı, ama onu bilmiyordu.</p>

  <p>"Tamamen değişmiş," dedi. "Örneğin... Orası Cornmarket değil! Burası da Broad. Orası Balliol. Ve aşağıda Godley'in Kütüphanesi. Peki ama Jordan nerede?"</p>

  <p>Artık sapır sapır titriyordu. Kazanın gecikmiş tepkisinden de olabilirdi, evi olarak bildiği Jordan Koleji'nin yerinde tamamen başka bir bina bulmanın onda yarattığı şimdiki şoktan da.</p>

  <p>"Bu doğru değil,"” dedi. Yavaşça konuşuyordu, çünkü Will ona yanlış olan şeylere onca gürültüyle işaret etmeyi bırakmasını söylemişti. "Bu farklı bir Oxford."</p>

  <p>"Eh, bunu biliyorduk."</p>

  <p>Lyra'nın, gözleri faltaşı gibi açılmış çaresizliğine hazır değildi. Onun çocukluğunun ne kadar çoğunun tıpkı bunun aynısı olan sokaklarda koşmakla geçtiğini ve Âlimleri akıllının en akıllısı, kahveleri kahvelerin en zengini, güzelliği hepsinin en muhteşemi olan Jordan Koleji'ne ait olmakla ne kadar gurur duyduğunu da bilemezdi. Ve şimdi orada değildi işte, o da artık Jordan'lı Lyra değildi; yabancı bir dünyada kaybolmuş, hiçbir yere ait olmayan kayıp, küçük bir kızdı.</p>

  <p>"Eh," dedi titrek bir sesle. "Eğer burada değilse..." Sandığından çok daha uzun sürecekti, o kadar.</p>
</body>
</html>
