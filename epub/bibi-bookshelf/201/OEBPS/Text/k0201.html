<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>1</b></h2>

  <h2 id="sigil_toc_id_1" style="text-align: right;"><b>Kedi ve Gürgen Ağacı</b></h2>

  <p>Will annesinin elini çekiştirip, "Hadi gel, hadi..." dedi.</p>

  <p>Ama annesi geride durdu. Hâlâ korkuyordu. Will, akşam ışığında dar sokağın bir altına, bir üstüne, evlerden oluşan taraçaya baktı; evlerin her biri minik birer bahçe ve dikdörtgen bir çitle çevrilmişti ve pencerelerinin bir yanı güneşli, öbür yanın gölgeliydi. Fazla vakit yoktu. İnsanlar şu sırada yemeklerini yiyordu herhalde, çok geçmeden de etrafta başka çocuklar olacaktı; bakan, fikir belirten ve fark eden çocuklar. Beklemek tehlikeliydi, ama elinden gelen tek şey onu ikna etmekti, her zamanki gibi.</p>

  <p>"Anne, hadi içeri girip Mrs. Cooper'ı görelim," dedi. "Bak, geldik sayılır."</p>

  <p>Annesi, "Mrs. Cooper mı?" dedi kuşkuyla.</p>

  <p>Ama Will zili çalıyordu bile. Bunu yapmak için çantayı yere koyması gerekmişti, çünkü öteki eliyle hâlâ annesinin elini tutuyordu. On iki yaşında, annesinin elini tutarken görülmek onu rahatsız edebilirdi, ne var ki tutmazsa neler olabileceğini biliyordu.</p>

  <p>Kapı açıldı, piyano öğretmeni, tıpkı hatırladığı gibi lavanta suyu kokusu saçan, kambur ve yaşlı bedeniyle orada duruyordu.</p>

  <p>"Kim o? Sen misin William?" dedi yaşlı hanım. "Bir yıl var ki seni görmedim. Ne istiyorsun, canım?"</p>

  <p>"İçeri girmek ve annemi getirmek istiyorum, lütfen," dedi, kararlı bir şekilde.</p>

  <p>Mrs. Cooper dağınık saçlı ve şaşkın, yarım gülüşlü kadına ve gözlerinde yabani, mutsuz bir parıltı olan, dudakları sıkı sıkıya kapalı, çenesi öne fırlamış oğlana baktı. Sonra, Will'in annesi Mrs Parry'nin bir gözünü boyayıp ötekini boyamadığını gördü. Ve bunu fark etmemişti. Will de fark etmemişti. Yolunda gitmeyen bir şeyler vardı.</p>

  <p>"Eh, peki..." dedi, dar holünde yer açmak için yana çekildi.</p>

  <p>Will kapıyı kapatmadan önce yolun altına ve üstüne baktı. Mrs. Cooper da Mrs. Parry'nin oğlunun elini nasıl sıkı sıkı tuttuğunu, oğlunun ise öne düşerek annesini piyanonun olduğu oturma odasına (tabii ama bildiği tek oda orasıydı) nasıl şefkatle götürdüğünü gördü. Mrs. Parry'nin giysilerinin hafifçe küflenmiş gibi koktuğunu da fark etti; sanki kurumadan önce çamaşır makinesinde fazlaca uzun süre kalmışlar gibi. Akşam güneşi tam yüzlerine, geniş elmacık kemiklerine, kocaman gözlerine, düz ve siyah kaşlarına vurmuş olarak kanepede otururlarken, birbirlerine ne kadar benzediklerini de fark etti.</p>

  <p>"Ne oldu, William?" diye sordu yaşlı hanım. "Mesele nedir?"</p>

  <p>"Annemin birkaç gün bir yerde kalması gerekiyor. Şu sırada ona evde bakmak zor. Hasta demek istemiyorum. Sadece biraz kafası karışık ve sersemlemiş, onun için de biraz kaygılanıyor. Ona bakmak zor olmaz. Sadece birisinin iyi davranmasına ihtiyacı var, sanırım siz de bunu kolaylıkla yapabilirsiniz."</p>

  <p>Kadın, anlamıyormuş gibi bir ifadeyle oğluna bakıyordu, Mrs. Cooper kadının yanağında bir çürük gördü.</p>

  <p>Will gözlerini Mrs. Cooper'dan ayırmamıştı, umutsuz bir ifadesi vardı.</p>

  <p>"Pahalıya patlamaz" diye devam etti. "Ben birkaç paket yiyecek getirdim, sanırım yeterli. Siz de yiyebilirsiniz Paylaşmaya itirazı olmaz."</p>

  <p>"Ama... bilmiyorum ki ben... Doktora gitmesi gerekmez mi?"</p>

  <p>"Hayır! Hasta değil."</p>

  <p>"Ama mutlaka biri olmalı... Yani, komşunuz yok mu, ya da aileden biri -"</p>

  <p>"Ailemiz yok. Sadece ikimiz. Komşuların da işi başından aşkın."</p>

  <p>"Peki ya sosyal hizmetler? Seni başımdan atmaya çalışmıyorum, canım, ama -"</p>

  <p>"Hayır! Hayır. Sadece biraz yardıma ihtiyacı var. Kısa bir süre için bunu ben yapamıyorum, ama uzun sürmez. Benim... Yapmam gereken işler var. Ama hemen dönerim ve onu gene eve götürürüm, söz veriyorum. Uzun süre ilgilenmeniz gerekmez.”</p>

  <p>Anne oğluna öyle bir güvenle bakıyordu, o da dönüp annesine öyle bir sevgiyle, öylesine güven vererek baktı ki, Mrs. Cooper hayır diyemedi.</p>

  <p>"Eh," dedi, Mrs. Parry'ye dönerek. "Bir-iki gün sorun olmaz sanırım. Kızımın odasında kalabilirsin, canım. O Avustralya'da. Artık odasına ihtiyacı olmayacak."</p>

  <p>"Teşekkür ederim,” dedi Will ve sanki aceleyle gitmesi gerekiyormuş gibi ayağa kalktı.</p>

  <p>"İyi ama sen nerede olacaksın?” diye sordu Mrs. Cooper.</p>

  <p>"Bir arkadaşta kalacağım. Mümkün olduğu kadar sık telefon ederim. Bende numaranız var. Aksilik çıkmaz.”</p>

  <p>Annesi şaşkınlık içinde ona bakıyordu. Will eğilerek onu beceriksizce öptü.</p>

  <p>"Üzülme,” dedi. "Mrs. Cooper sana benden daha iyi bakar, ciddi söylüyorum. Ben de yarın telefon ederim." Birbirlerine sıkı sıkı sarıldılar, sonra Will onu yeniden öptü, boynundaki kollarını şefkatle çözüp ön kapıya gitti. Mrs. Cooper, gözleri parladığı için onun da üzüldüğünü görüyordu ama Will döndü, terbiye kurallarını hatırlayıp elini uzattı.</p>

  <p>"Hoşça kalın," dedi "ve çok teşekkür ederim."</p>

  <p>"William," dedi yaşlı kadın, "Keşke bana meselenin ne olduğunu anlat -”</p>

  <p>"Çok karmaşık, ama başınıza hiçbir dert açmaz, ciddi söylüyorum."</p>

  <p>Kadın bunu demek istememişti, ikisi de biliyordu; ama her nasılsa bu işi, iş her neyse artık, Will idare ediyor gibiydi. Yaşlı hanım asla bu kadar kararlı bir çocuk görmediğini düşündü.</p>

  <p>Oğlan döndü, şimdiden boş evi düşünmeye başlamıştı.</p>

  <p>Will ile annesinin oturduğu aralık, birbirinin eşi bir düzüne evin bulunduğu, içlerinde en döküntüsü kendi evleri olan modern bir sitedeki bir yol kavisydi. Ön bahçe, bir öbek yabani ottan ibaretti; annesi yılın başlarında birtakım çalılar dikmişti ama susuzluktan kuruyup ölmüşlerdi. Will köşeyi dönerken kedisi Moxie halen yaşayan ortancanın altındaki en sevdiği yerde doğruldu, hafif bir miyavlamayla onu selamlayıp başını bacağına sürtmeden önce gerindi.</p>

  <p>Will, dişi kedisini kucağına alıp, "Geri döndüler mi, Moxie?" diye fısıldadı. "Gördün mü onları?"</p>

  <p>Ev sessizdi. Yolun karşı tarafındaki adam son akşam ışıklarında arabasını yıkıyordu, ama Will'i fark etmedi, Will de ona bakmadı. İnsanlar ne kadar az fark ederse o kadar iyi.</p>

  <p>Moxie’yi göğsüne bastırarak, kapının kilidini açıp sessizce içeri girdi. Sonra da, kediyi yere bırakmadan önce, büyük bir dikkatle dinledi. Duyacak bir şey yoktu; ev boştu.</p>

  <p>Moxie için bir teneke mama açtı, yemeğini yesin diye onu mutfakta bıraktı. Adamlar ne kadar sonra gelirdi acaba? Bunu bilmenin yolu olmadığına göre, elini çabuk tutsa iyi ederdi. Üst kata çıkıp aramaya koyuldu.</p>

  <p>Yıpranmış yeşil deri bir sumen arıyordu. Herhangi bir sıradan, modern evde bile bu boyutta bir şeyi saklamak için şaşılacak kadar çok sayıda yer vardır; bir şeyin bulunması zor olsun diye gizli duvar panolarına ya da koskocaman mahzenlere ihtiyacınız yoktur. Will, onun iç çamaşırlarını sakladığı çekmecelere de göz atmaktan utansa bile, önce annesinin yatak odasını aradı. Sonra da üst kattaki odaların hepsini, hatta kendi odasını da sistematik bir şekilde gözden geçirdi. Moxie onun ne yaptığına bakmaya geldi, eşlik etmek için yakınlarda bir yere oturup temizlendi.</p>

  <p>Ama Will sumeni bulamadı.</p>

  <p>Artık hava da kararmış, karnı acıkmıştı. Kendine domates soslu, pastırmalı fasulye tostu yaptı, mutfak masasında oturup aşağı kattaki odaları ne tür bir düzen ile arayabileceğini düşündü.</p>

  <p>Yemeğini bitirirken, telefon çaldı.</p>

  <p>Olduğu yerde hiç kıpırdamadan durdu, kalbi çarpıyordu. Saydı: yirmi altı kere çalıp durmuştu. Tabağını lavaboya bıraktı, yeniden aramaya koyuldu.</p>

  <p>Dört saat sonra yeşil deri sumeni hâlâ bulamamıştı. Saat bir buçuktu, bitkin düşmüştü. Bütün giysileri üstünde olduğu halde yatağına uzandı ve ânında uyuyakaldı; rüyaları gergin ve kalabalıktı, annesinin mutsuz ve ürkmüş yüzü hep tam erişemeyeceği bir noktada duruyordu.</p>

  <p>Ve sanki uyur uyumaz gözünü açtı (oysa yaklaşık üç saattir uyuyordu) ve aynı anda iki şeyi bilerek uyandı.</p>

  <p>Birincisi, sumenin nerede olduğunu biliyordu. İkincisi, adamların aşağı katta, mutfak kapısını açtıklarını.</p>

  <p>Moxie'yi kaldırıp ayak altından çekti. Ve onun uykulu protestosunu yavaşça bastırdı. Sonra bacaklarını yatağın yanından uzattı, aşağıdan gelen her tıkırtıyı duymak için her bir sinirini gererek, ayakkabılarını giydi. Çok hafif seslerdi bunlar: kaldırılıp sonra yine yerine konan bir iskemle, kısacık bir fısıltı, bir yer tahtasının gıcırtısı.</p>

  <p>Adamlardan daha sessizce hareket ederek yatak odasından çıktı, parmaklarının ucuna basarak merdivenlerin üstündeki yedek odaya gitti. Zifiri karanlık değildi, şafak öncesi hayaletimsi gri ışıkta, eski pedallı dikiş makinesini görebiliyordu. Daha birkaç saat önce bu odayı tepeden tırnağa aramıştı ama dikiş makinesinin yanındaki, bütün modellerle makaraların saklandığı bölmeyi unutmuştu.</p>

  <p>Usulca eliyle arandı, bir yandan da kulak kabartıyordu. Adamlar aşağıda hareket ediyordu ve Will kapının kenarında, bir el feneri olabilecek solgun bir ışığın titrediğini görebiliyordu.</p>

  <p>Sonra bölmenin mandalını buldu ve tıkırdatarak açtı; deri sumen oradaydı, orada olacağını biliyordu zaten.</p>

  <p>Peki, şimdi ne yapacaktı? Loşlukta, kalbi küt küt atarken bütün dikkatiyle dinleyerek, çömeldi durdu.</p>

  <p>İki adam aşağı kattaki holdeydi. Birinin yavaşça, "Hadi ama" dediğini duydu. "Sütçünün yolun aşağısından geldiğini duyuyorum.”</p>

  <p>"Burada değil ki," dedi Öteki ses. "Yukarı kata bakmamız gerek."</p>

  <p>"Bak öyleyse. Sallanma."</p>

  <p>Will, üst basamağın hafifçe gıcırdadığını duyunca kendini kasarak hazırlandı. Adam neredeyse hiç gürültü yapmıyordu ama bunu beklemiyorsa eğer, gıcırtı konusunda elinden bir şey gelmezdi. Bir an durakladı. İncecik bir el feneri ışığı, dışarıdaki zemini taradı. Will, çatlaktan gördü.</p>

  <p>Sonra kapı oynamaya başladı. Will, adam açık kapının ortasında çerçeveye alınmış gibi belirene kadar bekledi, sonra karanlıktan ok gibi fırlayarak, davetsiz misafirin karnına çarptı.</p>

  <p>Ama ikisi de kediyi görmedi.</p>

  <p>Adam son basamağa ulaşırken Moxie sessizce yatak odasından çıkmış ve onun bacaklarına sürünmeye hazır halde, kuyruğu havada, bacaklarının hemen arkasında durmuştu. Çok antrenmanlı, formda ve sert olan adam Will'le başa çıkabilirdi, ancak arada kedi vardı ve adam geri doğru gitmek isteyince ona takıldı, ayağı sürçtü. Soluğu gürültüyle kesilerek gerisin geri merdivenlerden aşağı düştü ve başını holdeki masanın kenarına şiddetle çarptı.</p>

  <p>Will korkunç bir çatırtı duydu ama durup da nedir diye merak edecek hali yoktu. Sumeni sımsıkı tutarak kendini trabzandan aşağı fırlattı, merdivenlerin dibinde bedeni seğirerek ve dertop olmuş halde yatan adamın cesedinin üstünden atladı, yırtık pırtık büyük el çantasını masadan aldı. Öteki adam ancak oturma odasından çıkıp etrafa bakacak fırsat bulurken, ön kapıdan dışarı fırlayıp kaçmıştı bile.</p>

  <p>Will korkusu ve telaşı arasında bile öteki adam niye arkasından bağırmadı ya da onu kovalamadı diye merak etti. Ama çok geçmeden arabaları ve cep telefonlarıyla düşerlerdi peşine. Şimdi yapılacak tek şey, koşmaktı.</p>

  <p>Sütçünün aralığa girdiğini gördü, elektrikli arabasının ışıkları, gökyüzünü doldurmaya başlayan şafak aydınlığında solgunlaştı. Will parmaklığın üstünden yandaki evin bahçesine atladı, evin yanındaki geçitten aşağı indi, öbür bahçe duvarından atladı, çiy düşmüş bir çimenliği aştı, çitten geçti ve site ile ana yol arasındaki arapsaçı gibi çalılık ile ağaç öbeğine daldı. Emekleyerek bir çalının altına girdi, soluk soluğa, titreyerek oracığa uzandı. Yolda olmak için çok erkendi: daha sonrasına, işe gidiş saatinin trafiğine kadar bekleyecekti.</p>

  <p>Adamın başı masaya çarptığında çıkan çatırtı aklından çıkmıyordu, boynunun öylesine ve çok yanlış yönde kıvrılmasını ve kollarıyla bacaklarının korkunç seğirmesini de. Adam ölmüştü. Onu öldürmüştü.</p>

  <p>Aklından çıkaramıyordu, ama çıkarması lazımdı. Düşünecek yeterince şey vardı çünkü. Annesi: orada emniyette olacak mıydı? Mrs. Cooper söylemezdi, değil mi?</p>

  <p>Will dediğini yapıp gelmese de? Çünkü gidemezdi, hele şimdi birini öldürdüğüne göre.</p>

  <p>Ya Moxie? Moxie’ye kim mama verecekti? Moxie nerede olduklarını merak edecek miydi? Onların ardından gelmeye çalışacak mıydı?</p>

  <p>Hava anbean daha da aydınlanıyordu. Büyük el çantasının içindekileri kontrol edecek kadar aydınlık olmuştu bile: annesinin çantası, avukattan gelen son mektup, güney İngiltere yol haritası, çikolata, diş macunu, yedek çorap ve pantolon. Ve yeşil deri sumen.</p>

  <p>Her şey oradaydı. Her şey plana göre yürüyordu, sahiden. Ama birini öldürmüştü işte.</p>

  <p>Will annesinin diğer insanlardan farklı olduğunu ve ona göz kulak olması gerektiğini ilk kez yedi yaşındayken anlamıştı. Bir süpermarketteydiler ve bir oyun oynuyorlardı; arabalarına yalnızca kimse bakmazken bir şey koymalarına izin vardı. Will'in görevi, her yana bakıp "Şimdi," diye fısıldamaktı. Annesi raftan küçük bir teneke ya da paket alır, sessizce arabaya koyardı. Bir şey oraya girdi mi, artık emniyette olurdu, çünkü görünmez hale gelirdi.</p>

  <p>İyi bir oyundu, uzun da sürdü, çünkü Cumartesi sabahıydı ve mağaza doluydu, ama onlar da bu işi iyi beceriyordu ve iyi bir ikili oluşturuyorlardı. Birbirlerine güvenirlerdi. Will annesini çok sever, sık sık ona bunu söylerdi, annesi de ona söylerdi.</p>

  <p>Kasaya vardıklarında Will heyecanlanmıştı ve mutluydu, çünkü kazanmalarına çok az kalmıştı. Hele annesi çantasını bulamayınca ki bu da oyunun bir parçasıydı; hatta düşmanların çaldığını söylemesi bile. Ama Will artık yorulmaya başlamıştı, karnı da acıkmıştı, annesi de artık o kadar mutlu değildi. Gerçekten korkmuştu ve dolaşıp her şeyi raftaki yerlerine koydular ama bu sefer daha da dikkatli davrandılar, çünkü düşmanları annesinin kredi kartı numarası sayesinde onların izini sürüyordu, çanta onlarda olduğu için numarayı biliyorlardı...</p>

  <p>Ve Will de gitgide daha fazla korkmaya başladı. Akıllı annesinin bu hakiki tehlikeyi o telaşa kapılmasın diye nasıl bir oyuna dönüştürdüğünü fark etti ve şimdi de artık gerçeği bildiğine göre, ona güvence vermek için onun da korkmamış gibi yapması gerekiyordu.</p>

  <p>Böylece küçük oğlan, annesi o korktuğu için üzülmesin diye hâlâ oynuyorlarmış gibi yaptı ve hiçbir şey almadan, ama düşmanları uzak tutarak evlerine gittiler.</p>

  <p>Sonra da Will çantayı, salondaki masada buldu zaten.</p>

  <p>Pazartesi günü bankaya gidip onun hesabını kapadı, başka bir yerde bir başka hesap açtı, sadece emin olmak için. Böylece tehlike geçti.</p>

  <p>Ancak bunu izleyen birkaç ay içinde Will yavaş yavaş ve istemeye istemeye annesinin o düşmanlarının, dışarıdaki dünyada değil, zihninde olduğunu fark etti. Bu onları daha az gerçek, daha az korkutucu ve tehlikeli hale getirmiyordu; sadece annesini daha da dikkatle koruması gerektiği anlamına geliyordu. Ve süpermarkette, annesini kaygılandırmamak için numara yapması gerektiğini anladığı andan itibaren, Will!in zihninin bir kısmı hep onun endişelerine karşı tetikte oldu.</p>

  <p>Will'in babasına gelince, daha Will onu hatırlayabilecek yaşa gelmeden çok önce ortadan kaybolmuştu. Will babasını tutkuyla merak ederdi ve annesini, çoğuna cevap alamadığı sorularla taciz edip dururdu.</p>

  <p>"Zengin bir adam mıydı?"</p>

  <p>"Nereye gitti?"</p>

  <p>"Niye gitti?"</p>

  <p>"Öldü mü?"</p>

  <p>"Geri dönecek mi?"</p>

  <p>"Neye benziyordu?"</p>

  <p>Annesinin ona yardımcı olabildiği tek soru, son soruydu. John Parry yakışıklı bir adamdı, Kraliyet Donanmasının cesur ve akıllı bir subayıydı, kaşif olmak ve dünyanın uzak noktalarına giden keşif heyetlerine öncülük etmek için ordudan ayrılmıştı. Will bunları duyunca hop oturup hop kalkardı. Hiçbir baba, kaşif bir babadan daha heyecan verici olamaz. O andan itibaren bütün oyunlarında görünmez bir arkadaşı oldu: babasıyla ikisi birlikte, balta girmemiş ormanı kese kese ilerliyor, uskunalarını güvertesinde ellerini gözlerine siper ederek fırtınalı denizleri gözlüyor, yarasa dolu bir mağaradaki esrarengiz yazıları okumak için meşalelerini kaldırıyorlardı... Birbirlerinin en iyi arkadaşıydılar, birbirlerinin hayatını sayısız kez kurtarmışlardı, gecenin geç saatlerine kadar kamp ateşlerinin başında gülüp konuşmuşlardı.</p>

  <p>Ne var ki Will, büyüdükçe daha da fazla merak etmeye başladı. Babasının dünyanın şu ya da bu bölümünde, sakalları buz tutmuş adamlarla Kuzey Kutbu kızaklarına binmişken ya da balta girmemiş ormanda sarmaşıkların örttüğü harabeleri incelerken niye hiç resmi yoktu? Eve getirdiği ganimetler ya da nadir eşyalardan hiçbir şey kalmamış mıydı? Hakkında bir kitapta hiçbir şey yazılmamış mıydı?</p>

  <p>Annesi bilmiyordu. Ama bir gün söylediği bir şey Will'in zihnine kazındı.</p>

  <p>Annesi, "Bir gün," demişti, "babanın izinden gideceksin. Sen de büyük bir adam olacaksın. Onun rolünü sen devralacaksın."</p>

  <p>Ve Will onun ne demek istediğini anlamasa da, söylediği şeyin ruhunu kavradı ve kendini gururla, bir amaçla yüreklenmiş hissetti. Bütün oyunları gerçek olacaktı. Babası hayattaydı, ıssız bir yerde kaybolmuştu ve Will onu kurtaracak, rolünü devralacaktı... İnsanın böyle büyük bir hedefi olursa, zor bir hayatı yaşamaya da değerdi.</p>

  <p>Bu yüzden de annesinin sorununu sır olarak sakladı. Diğerlerinden daha sakin olduğu, zihninin daha açık olduğu dönemler vardı. Will de ondan alışveriş etmeyi, yemek yapmayı, evi temiz tutmayı öğrenmek için özen gösterdi ki, annesinin aklı karıştığında, korktuğunda bunları o yapabilsin. Kendini saklamayı da öğrendi, okulda fark edilmeden durmayı, annesi zorlukla konuşacak kadar korkmuş ya da çıldırmış halde olduğu zaman bile komşularının dikkatini çekmemeyi öğrendi. Will'in kendisi ise dünyada her şeyden fazla yetkililerin annesinin durumunu öğrenmesinden, onu alıp götürmelerinden, yabancılar arasında bir eve koymalarından korkuyordu. Her zorluk bundan iyiydi. Çünkü bazen zihnindeki karanlığın açıldığı, yeniden mutlu olduğu anlar da gelirdi. Kendi korkularına güler, ona o kadar iyi baktığı için Will'e hayır duaları ederdi ve öyle sevgiyle, tatlılıkla dolu olurdu ki Will ondan daha iyi bir arkadaş düşünemezdi. Her şeyden çok, ebediyen yalnızca onunla yaşamayı isterdi..</p>

  <p>Ama sonra adamlar geldi.</p>

  <p>Polis değildiler, sosyal hizmetlerden de değildiler, suçlu da - en azından, Will böyle düşünüyordu. Onları uzakta tutma çabalarına karşın, Will'e ne istediklerini söylemediler; sadece annesiyle konuştular. Üstelik de annesinin durumu tam o sıralarda hassasken.</p>

  <p>Ama o kapının dışından dinledi, babası hakkında sorular sorduklarını duydu ve daha hızla nefes almaya başladığını fark etti.</p>

  <p>Adamlar John Parry'nin nereye gittiğini, ona bir şey gönderip göndermediğini, ondan en son ne zaman haber aldığını, herhangi bir yabancı elçilikle teması olup olmadığını bilmek istiyorlardı. Will, annesinin gittikçe daha da endişelendiğini duydu ve sonunda koşup odaya girdi, onlara gitmelerini söyledi.</p>

  <p>Öylesine vahşi görünüyordu ki, o kadar küçük olmasına rağmen adamların ikisi de gülmedi. Onu kolaylıkla yere yapıştırabilirlerdi, ya da elleriyle havaya kaldırabilirlerdi, ama Will korkusuzdu ve öfkesi kızgındı, öldürücüydü.</p>

  <p>Bunun üzerine gittiler. Doğal olarak bu olay Will'in inancını güçlendirdi: babasının bir yerlerde başı dertteydi ve ona bir tek kendisi yardımcı olabilirdi. Oyunları artık çocukça değildi, o kadar açıkça da oynamıyordu.</p>

  <p>Oyunlar gerçekleşiyordu ve o, buna layık olmak zorundaydı.</p>

  <p>Çok geçmeden adamlar geri döndü, Will'in annesinin söyleyecek bir şeyi olduğuna inanıyorlardı. Will okuldayken geldiler, biri aşağıda annesini lafa tutarken, diğeri yatak odalarını aradı. Annesi onların ne yaptığını anlamadı. Ama Will eve erken geldi ve onları buldu, bir kez daha onlara gözlerinden ateş saçarak baktı ve bir kez daha gittiler.</p>

  <p>Annesini yetkililere kaptırma korkusu yüzünden onun polise gitmeyeceğini biliyor gibiydiler, gittikçe daha ısrarcı bir hal aldılar. Sonunda, Will annesini parktan almaya gittiğinde eve girdiler. Annesi için durum gittikçe kötüleşiyordu, gölün yanındaki bankların tek tek her birinde, tek tek her tahtaya dokunması gerektiğine inanıyordu. Çabuk bitsin diye, Will de ona yardım ederdi.</p>

  <p>O gün eve geldiklerinde, adamların arabasının arkasını aralıktan çıkıp kaybolurken gördü ve içeri girdiğinde onların bütün evi elden geçirdiklerini, çekmecelerle dolapların çoğunu aradıklarını gördü.</p>

  <p>Neyin peşinde olduklarını biliyordu. Yeşil deri sumen, annesinin en kıymetli hazinesiydi; Will onun içine bakmayı hayal bile etmezdi, hatta nerede sakladığını bile bilmiyordu. Ama içinde mektuplar olduğunu biliyordu, annesinin bazen onları okuyup ağladığını da. Babasından da bu anlarda söz ederdi zaten. Bu yüzden de Will adamların sumenin peşinde olduğunu tahmin ediyordu ve bu konuda bir şeyler yapması gerektiğini biliyordu.</p>

  <p>Önce annesinin kalacağı emin bir yer bulmaya karar verdi. Düşündü düşündü, ama böyle bir şeye yanaşacak dostları yoktu, komşular da zaten şüpheleniyorlardı, güvenebileceğini düşündüğü tek kişi Mrs. Cooper'dı. Bir kez annesi orada emniyette olursa, yeşil deri sumeni bulacak ve içinde ne olduğuna bakacaktı. Sonra da, sorularından bazılarının cevabını öğrenebileceği Oxford'a gidecekti. Ama adamlar çok erken gelmişti.</p>

  <p>Şimdi de onlardan birini öldürmüştü.</p>

  <p>Yani artık polis de peşine düşecekti.</p>

  <p>Eh, hiç değilse fark edilmeme konusunda ustaydı. Artık ömür boyu olduğundan daha da fazla fark edilmemek zorundaydı ve bunu elinden geldiğince sürdürecekti, ya babasını bulana ya da babası onu bulana kadar. Ve eğer önce onlar onu bulursa, daha kaç tanesini öldüreceği umurunda bile değildi.</p>

  <p>O günün daha ileri saatlerinde, aslında gece yarısına doğru, Will Oxford şehrinin dışında yürüyordu. Altmış kilometre uzaktaydı. Yorgunluk kemiklerine işlemişti. Otostop yapmış, iki otobüse binmiş, yürümüş ve Oxford'a saat altıda varmıştı. Yapması gereken şeyi yapmak için çok geçti. Bir Burger King'de karnını doyurmuş, saklanmak için sinemaya gitmişti (ama filmin ne olduğunu daha izlerken unutmuştu) ve şimdi de banliyöler arasında sonu gelmez bir yoldan, kuzeye doğru yürüyordu.</p>

  <p>Şimdiye kadar kimse onu fark etmemişti. Ama çok geç olmadan uyuyacak bir yer bulsa iyi edeceğini biliyordu, çünkü ne kadar geç olursa, o kadar fark edilebilir hale gelirdi. Mesele, bu yoldaki konforlu evlerin bahçelerinde saklanacak bir yer olmayışıydı, açık araziye yaklaştığına işaret eden bir şey de yoktu.</p>

  <p>Kuzeye giden yolun, doğu ile batıya giden Oxford çevre yolunu kestiği büyük bir trafik çemberine geldi. Gecenin bu saatinde çok az trafik vardı, durduğu yol da sakindi, konforlu evler her iki tarafta geniş bir çimenliğin ardında, geride kalıyordu. Yolun kenarında çimler boyunca iki sıra gürgen ağacı dikilmişti, kusursuz bir simetriye sahip sık taçyaprakları olan tuhaf görünüşlü şeylerdi. Gerçek ağaçlardan çok, çocukların çizdiği resimlere benziyorlardı. Sokak lambaları manzarayı daha da suni hale getiriyordu, sahne dekoru gibi. Will bitkinlikten sersemlemişti. Kuzeye doğru yoluna devam edebilir ya da bu ağaçlardan birinin altındaki çimlere başını koyup uyuyabilirdi; ama orada durmuş kafasını toparlamaya çalışırken, kediyi gördü.</p>

  <p>Tekir bir kediydi, Moxie gibi. Yolun Oxford tarafında, Will'in durduğu yerdeki bir bahçeden çıktı. Will, çantasını yere koyup elini uzattı ve kedi, yumruklarına başını sürmek için yanına geldi, tıpkı Moxie'nin yaptığı gibi.</p>

  <p>Her kedi böyle davranırdı, elbette, ama Will gene de evini öyle bir özledi ki, yaşlar gözlerini yaktı.</p>

  <p>Kedi sonunda döndü. Geceydi, devriye gezilecek bir bölge vardı, avlanacak fareler vardı. Sokağın karşısına ve gürgen ağaçlarının hemen arkasındaki çalılıklara sessizce yürüdü ve orada durdu.</p>

  <p>Hâlâ onu gözleyen Will, kedinin tuhaf davrandığını gördü.</p>

  <p>Dişi kedi, havada önünde duran ama Will'e pek görünmeyen bir şeye vurmak için patisini uzattı. Sonra geri doğru atladı, sırtı kabarmış, tüyleri dikilmişti, başını kaskatı kesilmiş halde uzatmıştı. Will kedilerin nasıl davrandığını bilirdi. Kedi o noktaya yaklaşırken bu sefer daha da dikkatle gözledi; gürgenler ile bahçe çitinin çalıları arasında boş bir çim parçasıydı burası ve kedi patisiyle havaya bir kez daha vurdu.</p>

  <p>Gene geri zıpladı, ama bu sefer o kadar uzağa değil, hem o kadar korkmuş da görünmüyordu. Birkaç saniye daha koklayıp, dokunup, kuyruğunu titrettikten sonra, merakı ihtiyatına galip geldi.</p>

  <p>Kedi öne bir adım attı ve yok oldu.</p>

  <p>Will gözlerini kırptı. Sonra çemberin çevresinden bir kamyon gelip ışıklarını üstüne tutarken, en yakındaki ağacın gövdesine bitişik, kıpırdamadan durdu. Kamyon geçince o da yolu geçti, gözlerini kedinin araştırdığı noktada tutuyordu. Kolay değildi, çünkü dikkati üzerinde toplayacak bir şey yoktu ama oraya gelip de yakından görmek için bakınınca, gördü.</p>

  <p>Hiç değilse, bazı açılardan gördü. Sanki biri yolun bir kenarından havada yama gibi bir parça kesmişti, kabaca kare biçiminde olan ve boydan boya bir metreden az bir yama. Parça ile aynı hizaya indiğiniz zaman, görünmez hale geliyordu, arkadan da tamamıyla görünmez oluyordu. Yalnızca yola en yakın olan taraftan görülebiliyordu ki o bile zordu çünkü öbür taraftan görülen şey, bu tarafta insanın önünde duran şeyin tıpa tıp aynısıydı: bir sokak lambasının aydınlattığı bir çayır parçası.</p>

  <p>Ama Will en ufak bir kuşkuya kapılmadan, diğer yandaki çayır parçasının başka bir dünyada olduğunu anladı.</p>

  <p>Niye olduğunu mümkün değil söyleyemezdi. Ama yine de hemen anladı, tıpkı ateşin yandığını ve merhametin iyi olduğunu anladığı gibi. Tamamen yabancı bir şeye bakıyordu.</p>

  <p>[?]Sadece bu düşünce bile, eğilerek daha ileriye bakmasına yeterliydi. Gördüğü şey başını döndürdü ve kalbinin daha hızlı atmasına neden oldu ama Will hiç duraksamadan çantasını geçirdi, sonra kendisi de bu dünyanın dokusunda ki delikten öteki dünyaya daldı.</p>

  <p>Kendini bir sıra ağaç altında durur buldu. Ama gurbet değil: uzun palmiyelerdi bunlar ve tıpkı Oxford'da ki ağaçlar gibi, çimen boyunca tekli sıra halinde boy atarlardı. Ne var ki burası geniş bir bulvarın ortasındaydı ve bulvarın kenarında da hepsi pırıl pırıl ışıklandırılmış, hepsi açık, hepsi yıldızlarla dolu bir göğün altında tamamen sessiz ve boş, bir dizi kafe vardı. Sıcak gece, çiçeklerin rayihası ve denizin tuzlu kokusuyla yüklüydü.</p>

  <p>Will ihtiyatla etrafına bakındı. Geride dolunay büyük tepelerin uzaklardaki manzarasından aşağı doğru parlıyordu ve tepelerin eteklerindeki yamaçlarda bereketli bahçeleri olan evlerle, içinde bir koru bulunan açık bir arazive klasik bir tapınağın beyaz ışıltısı vardı.</p>

  <p>Will'in yanı başında havadaki o çıplak yama vardı, bu tarafta görmesi de öbür taraftan olduğu kadar zordu. Kesinlikle oradaydı. Bakmak için eğilince, Oxford'u, kendi dünyasındaki sokağı gördü. Titreyerek arkasını döndü: Bu yenidünya ne olursa olsun, az önce geldiğinden daha iyi olmalıydı. Hissetmeye başladığı rahatlıkla, aynı zamanda hem rüya gördüğü, hem uyanık olduğu hissiyle, ayağa kalktı ve rehberi kediyi aradı. [?]</p>

  <p>Kedi görünürlerde yoktu. Besbelli bu dar sokakları ve davet edici ışıklı kahvelerin gerisindeki bahçeleri incelemeye başlamıştı bile. Will, yırtık pırtık sırt çantasını yüklendi ve yoldan yavaş yavaş ışıklara doğru yürüdü, hepsi birden kaybolursa diye çok dikkatli davranıyordu.</p>

  <p>Bu yerin havasında Akdeniz'e ya da belki Karayipler’e özgü bir şeyler vardı. Will hiç İngiltere dışına çıkmamıştı, dolayısıyla burasını bildiği hiçbir yerle karşılaştıramıyordu ama insanların gece geç saatte yemeye içmeye, dans etmeye ve keyifle müzik dinlemeye geldikleri türden bir yerdi. Ancak ortalıkta kimseler yoktu ve sessizlik de muazzamdı.</p>

  <p>Ulaştığı ilk köşede, kaldırımda küçük yeşil masaları, çinko kaplı bir barı ve bir espresso makinesi olan bir kafe vardı. Masaların bazılarında bardaklar yarı boş duruyordu; bir kül tablasında, bir sigara dibine kadar yanmıştı; bir rizotto tabağı, mukavva kadar sertleşmiş bir sepet bayat ekmeğin yanında duruyordu.</p>

  <p>Barın arkasındaki soğutucudan bir şişe limonata aldı ve biraz düşündükten sonra para çekmecesine bir sterlinlik bozuk para attı. Çekmeceyi kapatır kapatmaz yeniden açtı, içindeki paranın bu yerin adını belli edebileceğini fark etmişti. Paraya korona deniyordu ama daha fazlasını anlayamamıştı.</p>

  <p>Parayı yerine koydu, kafeden çıkıp, bulvardan uzaklaşan sokakta avare avare yürümeden önce, tezgaha bağlı duran açacakla şişeyi açtı. Küçük bakkal dükkanları ve fırınlar, kuyumcular ile çiçekçiler ve özel evlere açılan boncuk perdeli kapıların arasında duruyordu. Evlerin çiçekleri ve kalın dövme demirden balkonları dar kaldırımın üzerine sarkıyordu. Etraf kapalı olduğu için, sessizlik daha da derin gibiydi.</p>

  <p>Sokaklar aşağı doğru iniyor, az ileride de, yapraklarının altı sokak ışıklarıyla ışıldayan başka palmiye ağaçlarının göklere yükseldiği geniş bir caddeye açılıyorlardı. Caddenin öbür tarafında deniz vardı.</p>

  <p>Will kendini sol taraftan taş bir mendirekle, sağ taraftansa bir burunla çevrili limana bakarken buldu. Burnun üstünde, çiçeklenen ağaçlar ve çalıların arasında, ışıklandırılmış taş sütunu, geniş basamakları ve gösterişli balkonuyla, büyük bir bina vardı. Limanda bir-iki kayık hâlâ demirliydi, mendireğin gerisinde ise, sakin denizde yıldızların ışığı parlıyordu.</p>

  <p>Will'in bitkinliği artık silinip gitmişti. Tamamen uyanmıştı ve hayretler içindeydi. Dar sokaklardan geçerken bazen elini uzatıp bir duvara, bir kapıya, ya da bir pencerede saksıda duran çiçeklere bakıyordu. Ve hepsinin hem gerçek cisimler olduğunu, hem de inandırıcı olduğunu fark ediyordu. Şimdi önündeki bütün manzaraya dokunmak istiyordu, çünkü sadece gözleriyle algılayamayacağı kadar genişti. Kıpırdamadan durdu, neredeyse korkmuş halde, derin derin nefes aldı.</p>

  <p>Kafeden aldığı şişeyi hâlâ elinde tuttuğunu fark etti. İçindekini içti, tadı olması gerektiği şekilde, buz gibi soğuk limonataydı. Gece havası sıcak olduğu için memnuniyet verici bir şeydi bu.</p>

  <p>Avare avare sağ tarafa doğru yürüdü, küçük burundaki bahçelere gelene kadar, pırıl pırıl aydınlatılmış girişleri üzerinde tentelerin uzandığı, yanlarında begonvillerin açıldığı otellerin yanından geçti. Ağaçlar arasındaki süslü cephesi projektörlerle aydınlatılmış bina bir kumarhane, hatta bir opera binası olabilirdi. Üzerlerine lambalar asılmış zakkum ağaçlarının arasında oraya buraya giden patikalar vardı, ama yaşama ilişkin tek bir ses duyulmuyordu: şakıyan gece kuşları yoktu, böcek yoktu, Will'in kendi ayak seslerinden başka ses yoktu.</p>

  <p>Duyabildiği tek ses, bahçenin kıyısındaki palmiye ağaçlarının arkasında bulunan kumsaldan gelen, nazlı dalgaların düzenli, sakin çarpışının sesiydi. Will oraya gitti. Gelgit, yarı gelmiş, yarı gitmiş gibiydi ve bir dizi pedallı tekne, en yüksek su işaretinin üstünde, yumuşak beyaz kumlara çekilmişti. Her birkaç saniyede bir minik bir dalga, bir sonrakinin altına tertiplice kaymadan önce, denizin kenarında kendini katlıyordu. Sakin suda, elli metre kadar ileride bir dalma platformu vardı.</p>

  <p>Will pedallı teknelerin birinin kenarına oturdu ve ayakkabılarını, parçalanacak hale gelmiş, ayaklarını sıkan ucuz spor ayakkabılarını tekmeyle fırlattı. Çoraplarını da yanlarına bıraktı ve ayak parmaklarını kumun ta içine soktu. Birkaç saniye sonra geri kalan giysilerini de atmış, denize giriyordu.</p>

  <p>Deniz nefis bir şekilde, serin ile ılık arası bir ısıdaydı. Suları şapırdatarak dalma platformuna yüzdü, havayla yumuşamış kalaslarına oturarak, dönüp şehre bakmak için kendini yukarı çekti.</p>

  <p>Sağ tarafında, mendireğin çevirdiği liman uzanıyordu.</p>

  <p>Onun gerisinde, bir mil kadar uzaklıkta kırmızı beyaz çizgili bir deniz feneri vardı. Fenerin gerisinde sarp kayalar loşlukta yükseliyordu ve onların da ötesinde, ilk geçtiği yerden bakınca gördüğü büyük, geniş, dalga dalga uzanan o tepeler vardı.</p>

  <p>Daha yakında ise gazino bahçelerinin ışıklı ağaçları, şehrin sokakları ve otelleri, kafeleri, ılık bir ışıkla aydınlatılmış dükkanlar vardı. Hepsi sessiz, hepsi boştu.</p>

  <p>Ve emniyetliydi. Kimse onun ardına düşüp buraya gelemezdi; evi arayan adam asla bilemezdi; polis asla onu bulamazdı. İçinde saklanmak için koca bir dünyası vardı.</p>

  <p>O sabah ön kapıdan koşarak çıktığından beri ilk kez, Will kendini güvencede hissetmeye başladı.</p>

  <p>Yeniden susamıştı, acıkmıştı da; eh, ne de olsa en son başka bir dünyada yemek yemişti. Yeniden suya girdi, kumsala doğru daha yavaş yüzdü, oraya varınca şortunu giydi, giysilerinin geri kalanı ile pazar torbasını taşıdı. Boş şişeyi bulduğu ilk çöp tenekesine bıraktı ve kaldırım boyunca yalınayak limana doğru yürüdü.</p>

  <p>Cildi biraz kuruyunca blucinini giyerek etrafa bakınıp yiyecek bulabileceği bir yer aradı. Oteller çok gösterişliydi. İlk otelin içine baktı ama o kadar büyüktü ki kendini rahatsız hissetti ve hoşuna gidecek küçük bir kafe bulana kadar rıhtımda yürüdü. Neden hoşuna gittiğini söylemesi zordu; çiçek saksılarıyla dolu birinci kattaki balkonu, dışarıda kaldırıma dizilmiş masaları ve iskemleleriyle bir düzine başka kafeye çok benziyordu, ama nedense onu davet ediyordu.</p>

  <p>Duvarda boksör fotoğrafları ile ağzı kulaklarında gülümseyen bir akordeoncunun imzalı afişi vardı. Mutfağın yanında ise, parlak çiçek desenli halı örtülü dar bir merdivene açılan bir kapı görülüyordu.</p>

  <p>Dar sahanlığa sessizce çıktı ve önüne gelen ilk kapıyı açtı. Burası ön odaydı. Hem sıcaktı, hem havasız, Will gece havasını içeri almak için balkonun cam kapısını açtı. Odanın kendisi küçüktü, ona fazla büyük gelen şeylerle döşeli ve eski püsküydü, ama temiz ve rahattı. Burada misafirperver insanlar yaşamıştı; küçük bir kitap rafı, masada bir dergi, çerçeveli birkaç fotoğraf.</p>

  <p>Will oradan çıktı ve diğer odalara baktı: küçük bir banyo, çift kişilik yatağı olan bir yatakodası.</p>

  <p>Son kapıyı açmadan önce bir şey tüylerini diken diken etti. Kalbi hızla çarptı, içeriden bir ses duyup duymadığından emin değildi ama bir şey ona odanın boş olmadığını söylüyordu. Bugünün, karanlık bir odanın dışında birisi durur ve kendisi içerde beklerken başlamasının ne kadar garip olduğunu düşündü; şimdi durum tersine dönmüştü. O durmuş meraklanırken, kapı hızla açıldı ve bir şey, vahşi bir hayvan gibi üstüne atıldı.</p>

  <p>Ama hafızası onu uyarmıştı, bu çarpışla yere yuvarlanacak kadar yakın durmuyordu. Var gücüyle mücadele etti. Diz, baş, yumruk ve kollarının kuvvetiyle direndi o şeye karşı; oğlan ya da kız, her ne ise...</p>

  <p>Kendi yaşında bir kızdı, yırtıcı, hırlayan bir kız, lime lime pis giysileri ve sıska çıplak kollarıyla bacakları vardı.</p>

  <p>Kız da aynı anda onun ne olduğunu fark etti ve kendisini Will'in çıplak göğsünden geri çekerek, kıstırılmış bir kedi gibi karanlık sahanlığın köşesinde çömeldi. Yanında bir kedi vardı, çocuk şaşırdı: büyük bir yabani kedi, Will'in dizi yüksekliğinde, tüyleri dikilmiş, dişlerini göstererek hırlıyor, kuyruk havada.</p>

  <p>Kız elini kedinin sırtına koyup kuru dudaklarını yaladı, bir yandan da oğlanın her hareketini gözlüyordu.</p>

  <p>Will yavaşça doğruldu.</p>

  <p>"Kimsin sen?"</p>

  <p>"Lyra Gümüşdil," dedi kız.</p>

  <p>"Burada mı oturuyorsun?"</p>

  <p>"Hayır," dedi kız şiddetle.</p>

  <p>"Neresi burası öyleyse? Bu şehir?"</p>

  <p>"Bilmiyorum."</p>

  <p>"Sen nereden geliyorsun?"</p>

  <p>"Kendi dünyamdan. Burayla bitişti. Cinin nerde?"</p>

  <p>Oğlanın gözleri kocaman açıldı. Kediye olağanüstü bir şey olduğunu görmüştü: kızın kollarına sıçradı ve oraya çıkınca şekil değiştirdi. Şimdi krem rengi gerdanı ve karnı olan kızıl-kahverengi bir kakım olmuştu ve ona kızın kendisi kadar yırtıcı bir ifadeyle, gözlerinden ateşler saçarak bakıyordu. Ama olayların seyri bir kez daha değişti çünkü Will kızın da, kakımın da, sanki bir hayaletmiş gibi ondan fena halde korktuklarını fark etti.</p>

  <p>"Cinim yok," dedi. "Ne demek istediğini anlamıyorum." Sonra: "Ah! Cinin o mu?"</p>

  <p>Kız yavaşça ayağa kalktı. Kakım onun boynuna sarıldı ve koyu renk gözleri Will'in yüzünü hiç terk etmedi.</p>

  <p>"Ama sen yaşıyorsun," dedi kız, yarı inanır, yarı inanmaz. "Şey değilsin... Şey olmamışsın..."</p>

  <p>"Adım, Will Parry," dedi oğlan. "Cinler hakkında söylediğini anlamıyorum. Benim dünyamda cinin anlamı... şeytan demek, kötü bir şey."</p>

  <p>"Senin dünyanda mı? Yani bu dünya senin dünyan değil mi diyorsun?"</p>

  <p>"Hayır. Az önce... buraya gelen bir yol buldum. Senin dünyan gibi, herhalde. O da bitişmiş olmalı.”</p>

  <p>Kız biraz rahatladı ama hâlâ büyük bir dikkatle onu süzüyordu ve Will de, sanki kız dost olmak istediği yabancı bir kediymiş gibi sakin ve suskun kaldı.</p>

  <p>"Bu şehirde başka kimseyi gördün mü?" diye devam etti.</p>

  <p>"Hayır."</p>

  <p>"Ne zamandır buradasın?"</p>

  <p>"Bilmiyorum. Birkaç gün. Hatırlamıyorum."</p>

  <p>"Niye buraya geldin?"</p>

  <p>"Toz arıyorum," dedi kız.</p>

  <p>"Toz mu arıyorsun? Ne tozu, altın tozu mu? Nasıl bir toz?"</p>

  <p>Kız gözlerini kıstı ve bir şey demedi. Çocuk aşağı inmek için döndü.</p>

  <p>"Karnım aç," dedi. "Mutfakta yiyecek bir şey var mı?"</p>

  <p>"Bilmem..." dedi kız ve mesafesini koruyarak onun arkasından geldi.</p>

  <p>Will mutfakta soğanlı ve biberli tavuk güveci malzemesi buldu, ama pişirilmemişlerdi ve sıcakta pis pis kokuyorlardı. Hepsini çöp tenekesine süpürdü.</p>

  <p>"Bir şey yemedin mi?" dedi, buzdolabını açarak.</p>

  <p>Lyra bakmaya geldi.</p>

  <p>"Bunun burada olduğunu bilmiyordum," dedi. "Ah! Soğukmuş...”</p>

  <p>Cini yeniden değişmiş, parlak renkli kocaman bir kelebek olmuştu, bir an buzdolabına girdi ve sonra çıkıp kızın omuzuna kondu. Kelebek kanatlarını ağır ağır kaldırıyor ve indiriyordu. Will gözlerini dikip bakmaması gerektiğini hissediyordu ama olanların garipliğinden başı çınlıyordu.</p>

  <p>"Daha önce hiç buzdolabı görmedin mi?” dedi.</p>

  <p>Bir teneke kola buldu ve bir tepsi yumurtayı dışarı çıkarmadan önce kıza verdi. Kız tenekeyi elleri arasında keyifle tutup bastırdı.</p>

  <p>"İç öyleyse," dedi Will.</p>

  <p>Kız tenekeye baktı, kaşlarını çattı. Nasıl açacağını bilmiyordu. Çocuk onun için kapağı açtı, kola köpürerek dışarı çıktı. Lyra şüpheyle yaladı, sonra da gözleri faltaşı gibi açıldı.</p>

  <p>"İyi mi?” dedi, sesi yarı umutlu, yarı korkuluydu.</p>

  <p>"Evet. Belli ki bu dünyada da Coca-Cola var. Bak, zehirli olmadığını kanıtlamak için ben biraz içeceğim."</p>

  <p>Başka bir teneke açtı. Kız onun içtiğini görünce, örneğini izledi. Besbelli susamıştı. Öyle hızlı içti ki, kabarcıklar burnuna kaçtı, sonra burnundan soludu, yüksek sesle geğirdi ve oğlan ona bakınca yüzünü buruşturdu.</p>

  <p>"Omlet yapacağım,” dedi Will. "Sen de ister misin?"</p>

  <p>"Omletin ne olduğunu bilmiyorum."</p>

  <p>"Eh, bak, görürsün. Ya da istersen, bir teneke fasulye konservesi var."</p>

  <p>"Fasulye konservesinin ne olduğunu bilmiyorum.”</p>

  <p>Will ona konserveyi gösterdi. Kız, Coca-Cola tenekesinin üstündeki gibi çekince açılan halka var mı diye baktı. "Hayır, konserve açacağı kullanman gerek," dedi. "Senin dünyanda konserve açacağı yok mu?"</p>

  <p>"Benim dünyamda yemekleri hizmetkarlar pişirir,” dedi kız, küçümseyerek.</p>

  <p>"Oradaki çekmeceye bak."</p>

  <p>Will bir kaseye altı yumurta kırıp bir çatalla çırparken, kız da çatal bıçak takımlarını karıştırdı.</p>

  <p>Onu gözleyen oğlan, ”İşte,” dedi. "Kırmızı saplı olanı. Getir buraya."</p>

  <p>Konservenin tenekesini deldi ve ona nasıl açacağını gösterdi.</p>

  <p>"O saplı küçük tencereyi kancasından al da fasulyeleri içine boşalt," dedi kıza.</p>

  <p>Kız fasulyeleri kokladı, gözlerine gene bir keyif ve şüphe ifadesi yerleşti. Tenekeyi saplı tencereye boşaltır ve parmağını yalarken, bir yandan da Will'in yumurtalara tuz-biber ekmesini ve dolaptaki bir paketten bir parça tereyağı keserek dökme demir bir tavaya koymasını gözlüyordu. Will kibrit bulmak için bara gitti. Geri döndüğünde kız, pis parmağını çırpılmış yumurta kasesine sokmuş obur obur yalıyordu. Yeniden kedi olan cini de pençesini içine sokmuştu ama Will yaklaşınca geri çekti.</p>

  <p>"Daha pişmedi," dedi Will, kaseyi onlardan uzaklaştırarak. "En son ne zaman yemek yedin?"</p>

  <p>"Babamın Svalbard'daki evinde,” dedi kız. "Günlerce önce. Bilmiyorum. Burada ekmek falan buldum, onları yedim."</p>

  <p>Will gazı açtı, yağı eritti, içine yumurtaları boşalttı ve hepsini tavanın tabanına yaydı. Kızın gözleri her şeyi oburca izliyor, onun yumurtaları piştikçe ortadaki yumuşak, kabarık çizgilere çekmesini ve çiğ yumurta onların yerine aksın diye tavayı eğmesini kolluyordu. Ayrıca Will'i de gözlüyordu, yüzüne, çalışan ellerine, çıplak omuzlarına ve ayaklarına bakıyordu.</p>

  <p>Will pişen omleti ikiye katladı ve spatulayla ikiye böldü.</p>

  <p>"İki tabak bul," dedi. Lyra uysalca söz dinledi.</p>

  <p>Mantıklı olduğunu görürse buyrukları yerine getirmeye hayli istekli görünüyordu, Will de ona gidip kafenin önünde bir masayı boşaltmasını söyledi. Yemekle birlikte çekmeceden aldığı bıçaklarla çatalları dışarı çıkardı, hafif bir rahatsızlık içinde, birlikte yemeğe oturdular.</p>

  <p>Kız kendi payını bir dakikadan kısa sürede yedi ve o omletini bitirirken yerinde kıpırdandı, iskemlesinde öne arkaya sallandı, iskemlenin dokunmuş oturağının plastik şeritlerini çekiştirdi. Cini yeniden değişip saka kuşu oldu, masanın üstündeki göze görünmez ekmek kırıntılarını gagaladı.</p>

  <p>Will ağır ağır yedi. Fasulyenin büyük kısmını ona vermişti ama gene de kızdan daha uzun sürede yedi. Önlerindeki liman, boş bulvardaki ışıklar, yukarıdaki karanlık gökyüzündeki yıldızlar, sanki başka hiçbir şey yokmuş gibi hepsi muazzam bir sessizlik içinde asılıydı.</p>

  <p>Will bütün bu süre boyunca kızın fena halde farkındaydı. Küçük ve zayıftı ama aynı zamanda kuvvetliydi ve kaplan gibi dövüşmüştü; Will'in yumruğu yanağını morartmıştı ama kız aldırmıyordu bile. İfadesi, küçük bir kız ifadesiyle -kolayı ilk kez tattığındaki gibi- bir tür derin hüzünlü ihtiyatın bir karışımıydı. Gözleri açık maviydi, saçı ise yıkanırsa koyu sarı olacaktı; kirliydi çünkü günlerdir yıkanmamış gibi kokuyordu.</p>

  <p>"Laura? Lara?" dedi Will.</p>

  <p>"Lyra."</p>

  <p>"Lyra... Gümüşdil miydi?"</p>

  <p>"Evet."</p>

  <p>"Dünyan nerede? Buraya nasıl geldin?"</p>

  <p>Kız omuzunu silkti. "Yürüdüm," dedi. "Her yeri sis kaplamıştı. Nereye gittiğimi bilmiyordum. Yani, en azından, kendi dünyamdan çıktığımı biliyordum. Ama sis kalkana kadar bu dünyayı görmedim. Sonra da kendimi burada buldum.”</p>

  <p>"Toz hakkında ne demiştin?"</p>

  <p>"Toz, evet. Hakkında bilgi edineceğim. Ama bu dünya boş gibi görünüyor. Burada soracak kimse yok. Ben... bilmiyorum ki, galiba üç gündür buradayım, belki dört. Ve burada kimse yok."</p>

  <p>"Ama niye toz hakkında bilgi edinmek istiyorsun?”</p>

  <p>"Özel Toz,” diye kestirip attı kız. "Sıradan toz değil, elbette."</p>

  <p>Cin yeniden değişti. Göz açıp kapayana kadar yaptı bunu ve saka kuşuyken sıçan oldu; zifir karası, kırmızı gözlü, güçlü bir sıçan. Will faltaşı gibi açılmış ihtiyatlı gözlerle ona baktı, kız onun bakışını gördü.</p>

  <p>"Senin cinin var" dedi, kararlı bir biçimde. "İçinde."</p>

  <p>Oğlan ne diyeceğini bilemedi.</p>

  <p>"Var,” diye devam etti kız. "Yoksa insan olmazdın. O zaman... yarı ölü olurdun. Cini kesilmiş bir çocuk gördük.</p>

  <p>Sen öyle değilsin. Cinin olduğunu bilmiyor olsan da, var. Biz seni ilk gördüğümüzde korktuk. Gece-hartlağı falan sandık. Ama sonra baktık ki, hiç öyle değilmişsin.”</p>

  <p>"Biz mi?"</p>

  <p>"Ben ve Pantalaimon. Biz. Cinin senden ayrı değil. O, sensin. Senin bir parçan. Birbirinizin parçasısınız. Senin dünyanda bizim gibi hiç kimse yok mu? Hepsi senin gibi mi, cinleri saklanmış mı?"</p>

  <p>Will ikisine baktı, sıska açık renk gözlü kızla, şimdi kollarında oturan siyah sıçan-cinine ve kendini son derece yalnız hissetti.</p>

  <p>"Yorgunum. Yatmaya gidiyorum," dedi. "Bu şehirde kalacak mısın?"</p>

  <p>"Bilmem. Aradığım şey hakkında daha fazlasını bulmam gerek. Bu dünyada da âlimler olmalı. Onun hakkında bir şeyler bilen birileri olmalı."</p>

  <p>"Belki bu dünyada yoktur. Ama ben Oxford denen bir yerden geliyorum. Orada pek çok âlim var, istediğin buysa eğer."</p>

  <p>"Oxford mu?" diye bağırdı kız. "Ben oradan geliyorum!"</p>

  <p>"Senin dünyanda da bir Oxford mu var yani? Çünkü kesinlikle benim dünyamdan geliniyorsun."</p>

  <p>"Hayır," dedi kız, kararlı bir şekilde. "Farklı dünyalar. Ama benim dünyamda da bir Oxford var. İkimiz de İngilizce konuşuyoruz, değil mi? Öyleyse birbirinin eşi başka şeyler olması da mantıklı. Sen nasıl geçtin? Köprü falan mı var?"</p>

  <p>"Havada bir tür pencere."</p>

  <p>"Göster bana," dedi kız.</p>

  <p>Bu bir emirdi, bir rica değil. Will başını iki yana salladı.</p>

  <p>"Şimdi değil," dedi. "Uyumak istiyorum. Hem gece yarısı oldu."</p>

  <p>"Öyleyse bana sabahleyin göster!"</p>

  <p>"Tamam, gösteririm. Ama benim yapacak kendi işlerim de var. Kendi âlimlerini kendin bulursun."</p>

  <p>"Kolay," dedi kız. "Alimler hakkında her şeyi bilirim ben."</p>

  <p>Will tabakları toparladı, ayağa kalktı.</p>

  <p>"Yemeği ben yaptım," dedi, "bulaşıkları da sen yıka."</p>

  <p>Kız kulaklarına inanamamış gibiydi. "Bulaşıkları yıkamak mı?" dedi alayla. "Etrafta milyonlarca temiz tabak var! Hem ben hizmetkar değilim. Yıkamayacağım."</p>

  <p>"Ben de sana yolu göstermem."</p>

  <p>"Kendim bulurum."</p>

  <p>"Bulamazsın, gizli. Asla bulamazsın. Dinle. Burada ne kadar kalırız, bilemiyorum. Yememiz gerek, onun için de burada olanı yiyeceğiz, ama sonradan ortalığı toplayacağız, temiz tutacağız, çünkü öyle yapmamız gerek. Bulaşıkları yıka. Buraya doğru dürüst muamele etmen gerek. Şimdi ben yatmaya gidiyorum. Öbür odada yatarım. Sabaha görüşürüz."</p>

  <p>İçeri gitti, dişlerini bir parmağıyla ve lime lime çantasından aldığı diş macunuyla temizledi, iki kişilik yatağın üstüne yığıldı, bir an sonra uyumuştu.</p>

  <p>Lyra, onun uyuduğundan emin olana kadar bekledi, sonra tabakları mutfağa götürdü, musluğun altına tuttu, temiz görünene kadar bir bezle sıkı sıkı ovaladı. Aynı şeyi bıçaklarla çatallarda da yaptı ama bu işlem omlet tavasına sökmedi, o da bir kalıp sarı sabun denedi, temizlenebileceği kadar temizlendiğini düşündüğü hale gelene kadar inatla onu kazıdı. Sonra başka bir bezle her şeyi kuruladı ve düzgün bir şekilde süzme kabına dizdi.</p>

  <p>Susuzluğu hâlâ geçmediği ve bir teneke açmayı yeniden denemek istediği için, başka bir kolayı tık diye açtı, yukarı kata götürdü. Will'in kapısının dışında durup bekledi, hiçbir şey duymayınca parmaklarının ucuna basarak diğer odaya gitti, yastığının altından aletiyometreyi çıkardı.</p>

  <p>Onun hakkında soru sormak için Will'e yakın olması gerekmiyordu, ama gene de bakmak istemişti. İçeri girmeden önce Will'in kapısının tokmağını becerebildiği kadar sessizce çevirdi.</p>

  <p>Dışarıda, rıhtımdaki ışık dosdoğru odanın içine vuruyordu, tavandan yansıyan ışıltıda eğilip uyuyan çocuğa baktı. Kaşlarını çatmıştı, yüzü terden sırılsıklamdı. Sağlam ve tıknazdı, yetişkin bir adam gibi tam gelişmemişti elbette, çünkü Lyra'dan fazla da büyük olamazdı, ama bir gün iyice güçlenecekti. Keşke cini görünür olsa, işler ne kadar kolaylaşırdı! Biçimi ne olurdu diye merak etti, sabitleşmiş mi diye de. Biçimi ne olursa olsun, vahşi, kibar ve mutsuz bir tabiatı ifade edecekti.</p>

  <p>Parmaklarının ucuna basarak pencereye gitti. Sokak lambasından gelen ışıltıda, aletiyometrenin akrebiyle yelkovanını özenle ayarladı ve zihnini rahatlatarak bir soruya dönüştürdü. İbre, neredeyse izlenemeyecek kadar hızlı bir dizi duraklama ve sallanmayla kadranı taramaya koyuldu.</p>

  <p>Şunu sormuştu: O ne? Dost mu düşman mı?</p>

  <p>Aletiyometre cevap verdi: O bir katil.</p>

  <p>Lyra cevabı görünce aniden gevşedi. Yiyecek bulabilirdi, ona Oxford'a nasıl gidileceğini gösterebilirdi ve bunlar yararlı güçlerdi ama çocuk gene de güvenilmez ya da ödlek olabilirdi. Oysa bir katil, değerli bir eşlikçiydi. Onun yanında kendini, zırhlı ayı Iorek Byrnison'la olduğu kadar güvende hissetti.</p>

  <p>Açık pencerenin panjurunu itti ki sabah güneşi yüzüne vurmasın, sonra da parmaklarının ucuna basarak dışarı çıktı.</p>
</body>
</html>
