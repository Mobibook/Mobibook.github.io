<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>7</b></h2>

  <h2 id="sigil_toc_id_7" style="text-align: right;"><b>Rolls-Royce</b></h2>

  <p>Lyra erkenden uyandığında onu sessiz ve sıcak bir sabah karşıladı, sanki şehir daha önce bu sakin yazdan başka bir hava görmemiş gibi. Yataktan fırlayıp aşağı indi, su kenarında çocuk sesleri duyarak ne yaptıklarını görmeye gitti.</p>

  <p>Üç oğlan ve bir kız güneşin vurduğu limanda, iki tane pedallı tekneye binmiş, basamaklara doğru şıpır şıpır yarışıyorlardı. Lyra'yı görünce bir an için yavaşladılar ama sonra gene kendilerini yarışa kaptırdılar. Kazananlar basamaklara öyle sert bir şekilde çarptı ki, biri suya düştü, sonra tekrar tekneye tırmanmaya çalıştı ve onu da alabora etti, sonra da hepsi şıpırdayarak suda oynamaya başladı, sanki önceki gecenin korkusu hiç yaşanmamış gibi. Kulenin oradaki çocukların çoğundan daha küçüktüler diye düşündü Lyra ve ışıldayan küçük bir gümüş balık şeklindeki Pantalaimon ile birlikte, suda onlara katıldı. Başka çocuklarla konuşmak ona hiçbir zaman zor gelmemişti, çok geçmeden etrafına toplandılar, ılık taşta su gölcüklerinde oturuyorlardı, gömlekleri güneşte çabucacık kuruyordu. Zavallı Pantalaimon, serin nemli pamuklunun içinde kurbağa biçiminde, yeniden cebine girmek zorunda kalmıştı.</p>

  <p>"Kediyle n'apacaksmız?"</p>

  <p>"Şanssızlığı yok edebilir misiniz sahiden?</p>

  <p>"Nerelisiniz?"</p>

  <p>"Arkadaşın Heyulalar'dan korkmuyor mu?"</p>

  <p>"Will hiçbir şeyden korkmaz," dedi Lyra. "Ben de korkmam. Kedilerden niye korkuyorsunuz ki?”</p>

  <p>"Kedileri bilmiyor musun?” dedi en büyük oğlan, kulaklarına inanamayarak. "İçlerinde şeytan var onların, ya. Gördüğün her kediyi öldürmen gerek. Seni ısırırlar, senin içine de şeytanı sokarlar. Peki, sen o büyük fare ile ne yapıyordun?"</p>

  <p>Lyra onun leopar biçimindeki Pantalaimon'dan söz ettiğini fark etti, başını masum masum iki yana salladı.</p>

  <p>"Hayal görmüş olmalısınız," dedi. "Ay ışığında bir sürü şey farklı görünür. Ama ben ve Will, bizim geldiğimiz yerde Heyula yok, onlar hakkında pek bir şey bilmiyoruz."</p>

  <p>"Göremiyorsan, güvendesin," dedi bir oğlan. "Görürsen, bil ki seni alabilirler. Babam öyle demişti, sonra da onu aldılar."</p>

  <p>"Ve şimdi buradalar, her yanımızı sarmışlar, öyle mi?"</p>

  <p>"Evet," dedi kız. Elini uzatıp bir avuç hava tuttu ve "İşte bir tane yakaladım," diye sevinçle bağırdı.</p>

  <p>"Onlar canını acıtamaz," dedi oğlanlardan biri. "Yani biz de onların canını acıtamayız, ya."</p>

  <p>"Heyulalar hep bu dünyada mıydı?" dedi Lyra.</p>

  <p>"Evet," diye cevap verdi oğlanlardan biri, ama öteki, "hayır," dedi, "çok önce geldiler. Yüzlerce yıl önce."</p>

  <p>"Lonca yüzünden geldiler," dedi bir üçüncüsü.</p>

  <p>"Ne yüzünden?" dedi Lyra.</p>

  <p>"Hiç de bile!" dedi kızlardan biri. "Büyükannem diyor ki, insanlar kötü olduğu için gelmişler, Tanrı onları bizi cezalandırsınlar diye yollamış."</p>

  <p>"Büyükannenin hiçbir şey bildiği yok," dedi bir oğlan. "Sakalı var, büyükannenin. Keçi o, ya."</p>

  <p>"Lonca nedir?" diye ısrar etti Lyra.</p>

  <p>"Torre degli Angeli’yi biliyorsun," dedi bir oğlan. Taş kule, tamam mı? Eh işte, orası Lonca'nın. İçinde de gizli bir yer var. Lonca, her tür şeyi bilen adamlar. Felsefe, simya falan, her şeyi biliyorlar. Heyulalar'ı içeri onlar aldı."</p>

  <p>"Bu doğru değil," dedi başka bir oğlan. "Yıldızlardan geldiler."</p>

  <p>"Doğru işte! Şöyle oldu, tamam mı: bu Lonca adamı yüzlerce yıl önce bir metali arıyormuş. Kurşun. Ondan altın yapacakmış. Kesmiş kesmiş, gittikçe daha küçük olmuş, sonunda olabilecek en küçük parçaya kadar kesmiş. Ondan daha küçüğü yokmuş. Öyle küçük ki, göremiyormuşsun bile. Ama onu da kestiğinde, en küçük parçanın içine bütün Heyulalar sıkışmış, büzüşmüş ve katlanmış, öyle ki hiç yer tutmamışlar. Ama o kesince, vın diye çıkmışlar, o günden beri de buradalar. Babam öyle dedi."</p>

  <p>"Şimdi kulede Lonca'dan adam var mı?'' dedi Lyra.</p>

  <p>"Hayır! Herkes gibi onlar da kaçtı," dedi kız.</p>

  <p>"Kulede kimse yok. Büyülü, o yer," dedi bir oğlan.</p>

  <p>"Kedi onun için oradan geldi. Biz oraya girmeyiz, tamam mı? Çocukların hiçbiri oraya girmez. Korkutucu bir şey."</p>

  <p>"Lonca'nın adamları girmeye korkmuyor ama" dedi bir başkası.</p>

  <p>"Ama şimdi kulede kimse yok mu?" dedi Lyra. "Büyük yok mu?"</p>

  <p>"Şehirde hiç büyük yok!"</p>

  <p>"Cesaret edemezler ki."</p>

  <p>Ama orada genç bir adam görmüştü. Bundan emindi.</p>

  <p>Ve bu çocukların konuşmasında da bir şey vardı; tecrübeli bir yalancı olarak, yalancı gördü mü tanırdı ve bu çocuklar da bir şey hakkında yalan söylüyordu.</p>

  <p>Ve birden hatırladı: küçük Paolo onun ve Angelica'nın şehirde bir ağabeyleri olduğundan söz etmiş, Angelica da onu susturmuştu... Gördükleri genç adam onların ağabeyi olabilir miydi?</p>

  <p>Onları, teknelerini kurtarıp pedalla yeniden kumsala dönmeye bıraktı ve kahve yapıp Will uyanık mı diye bakmaya içeri girdi. Ama kedi ayaklarının dibine kıvrılmış halde, uyuyordu, Lyra da Alim'ini bulmak için sabırsızlanıyordu. Bir not yazıp Will'in yatağının yanında yere bıraktı, sırt çantasını alıp pencereyi aramaya gitti.</p>

  <p>Saptığı yol onu, bir gece önce geldikleri küçük meydandan geçirdi. Ama şimdi boştu, güneş ışığı kadim kulenin ön tarafının üzerine serpilmişti, kapının yanındaki bulanıklaşmış oymaları gösteriyordu: kanatları katlanmış hatları yüzyılların hava koşulları yüzünden aşınmış insan benzeri şekiller, hareketsizlikleri içinde gene de güç, anlayış ve entelektüel kuvvet ifade ediyorlardı.</p>

  <p>"Melekler," dedi Pantalaimon, şimdi Lyra'nın omuzunda bir cırcırböceğiydi.</p>

  <p>"Belki de Heyulalar," dedi Lyra.</p>

  <p>"Hayır! Angeli hakkında bir şeyler söylemişlerdi," diye ısrar etti Pantalaimon. "Bahse girerim, meleklerdir." "İçeri girelim mi?"</p>

  <p>Süslü kara menteşelerine dayanan kocaman meşe kapıya baktılar. Kapıya çıkan altı basamak fena halde aşınmıştı, kapının kendisi de aralık duruyordu. Lyra'nın içeri girmesini durduracak hiçbir şey yoktu, kendi korkusundan başka.</p>

  <p>Ayaklarının ucuna basarak basamakların tepesine çıktı ve aralıktan içeri baktı. Tek görebildiği karanlık, taş döşeli bir holdü, onun da küçük bir bölümünü görüyordu; ama Pantalaimon, tıpkı Jordan Koleji'nde, ölülerin gömüldüğü mahzende kafatasları numarasını çektikleri zaman yaptığı gibi, omuzunda endişe içinde kanat çırpıyordu, Lyra da artık biraz daha akıllanmıştı. Burası kötü bir yerdi. Koşarak basamaklardan indi, meydandan çıktı palmiyeli bulvarın parlak gün ışığına ulaştı. Ve kimsenin bakmadığından emin olunca da, dosdoğru pencereye oradan da Will'in Oxford'una gitti.</p>

  <p>Kırk dakika sonra bir kez daha fizik binasının içindeydi, kapıcıyla tartışıyordu; ama bu sefer elinde bir as vardı.</p>

  <p>"Dr. Malone'a sor, yeter," dedi tatlı tatlı. "Tek yapacağın bu, ona sor. Sana söyler."</p>

  <p>Kapıcı telefonuna döndü, Lyra da o düğmelere basıp telefona bir şeyler söylerken, acıyarak onu seyretti. Ona, gerçek bir Oxford kolejinde olduğu gibi, otursun diye doğru dürüst bir kapıcı kulübesi bile vermemişlerdi, sadece ahşap bir tezgah, sanki burası dükkanmış gibi.</p>

  <p>"Pekala," dedi kapıcı, Lyra'ya dönerek. "Yukarı çıkabileceğini söylüyor. Sakın başka yerlere gitme."</p>

  <p>"Yok, gitmem," dedi Lyra, kendisine söylenenleri yapan iyi bir küçük kız gibi, ağırbaşlı bir edayla.</p>

  <p>Ancak merdivenin üstünde şaşkınlığa uğradı çünkü üzerinde kadın simgesi olan bir kapının önünden geçerken kapı açıldı, Dr. Malone sessizce durmuş işaret ederek onu içeri çağırıyordu.</p>

  <p>Kafası karışmış halde, içeri girdi. Burası laboratuvar değil bir tuvaletti ve Dr. Malone altüst olmuştu.</p>

  <p>"Lyra," dedi, "laboratuvarda başka biri var - polis memuru ya da öyle bir şey. Dün beni görmeye geldiğini biliyorlar - neyin peşinde olduklarını bilmiyorum ama hoşuma gitmiyor. Neler oluyor?"</p>

  <p>"Sizi görmeye geldiğimi nereden biliyorlar?"</p>

  <p>"Bilmiyorum! Adını bilmiyorlardı ama kimden söz ettiklerini biliyorlardı-"</p>

  <p>"Ah. Olsun, onlara yalan söyleyebilirim. Kolay iş.”</p>

  <p>"İyi ama neler oluyor?"</p>

  <p>Koridordan bir kadın sesi geldi. "Dr. Malone? Çocuğu gördünüz mü?"</p>

  <p>"Evet," diye seslendi Dr. Malone. "Ona sadece tuvaletin yerini gösteriyordum..."</p>

  <p>Bu kadar endişeli olmasına gerek yok, diye düşündü Lyra, ama belki de tehlikeye alışkın değildi.</p>

  <p>Koridordaki kadın gençti, çok iyi giyinmişti ve Lyra dışarı çıkınca gülümsemeye çalıştı ama gözleri sert ve kuşkucu kaldı.</p>

  <p>"Merhaba," dedi. "Sen Lyra'sın, değil mi?"</p>

  <p>"Evet. Sizin adınız ne?"</p>

  <p>"Ben Komiser Yardımcısı Clifford’um. Gel içeri."</p>

  <p>Lyra genç kadının cüretkar olduğunu düşündü, sanki burası kendi laboratuvarıymış gibi davranıyordu ama gene de uysalca başıyla evetledi. İlk pişmanlık sancısını da o anda duydu. Burada olmaması gerektiğini biliyordu; aletiyometrenin ondan ne yapmasını istediğini de biliyordu, istenen bu değildi. Şüpheyle kapı ağzında durdu.</p>

  <p>Odada beyaz kaşlı, uzun boylu, güçlü görünen bir adam vardı zaten. Lyra Âlimlerin neye benzediğini bilirdi, bunların ikisi de Âlim değildi.</p>

  <p>"İçeri gel, Lyra," dedi. Komiser Yardımcısı Clifford yeniden. "Bir şey yok. Bu bey, Müfettiş Halters."</p>

  <p>"Merhaba Lyra," dedi adam. "Dr. Malone bana senin hakkında her şeyi anlattı. Birkaç soru sormak istiyorum, mesele yoksa."</p>

  <p>"Ne tür sorular?" dedi kız.</p>

  <p>"Zor şeyler değil," dedi adam, gülümseyerek. "Gel de otur, Lyra."</p>

  <p>Ona doğru bir iskemle itti. Lyra ihtiyatla oturdu ve kapının kendi kendine kapandığını duydu. Dr. Malone yakınında duruyordu. Cırcır böceği biçiminde Lyra'nın göğüs cebindeki Pantalaimon heyecanlanmıştı; kız onu göğsünde hissediyordu, titremesinin dışarıdan görünmediğini umut etti. Düşüncesiyle ona hareketsiz durmasını söyledi.</p>

  <p>"Nerelisin Lyra?" diye sordu Müfettiş Walters:</p>

  <p>Oxford deseydi eğer, kolaylıkla kontrol edebilirlerdi. Ama başka bir dünyadan da diyemezdi. Bu insanlar tehlikeliydi; daha da fazlasını bilmek isteyeceklerdi. Bu dünyada bildiği tek diğer yeri düşündü: Will'in geldiği yeri.</p>

  <p>"Winchester," dedi.</p>

  <p>"Savaşlara katıldın, öyle mi, Lyra?" diye sordu müfettiş. "Bu çürükler nerden geldi? Yanağında bir çürük var, bir tane de bacağında - biri seni itip kaktı mı?"</p>

  <p>"Hayır," dedi Lyra.</p>

  <p>"Okula gidiyor musun, Lyra?"</p>

  <p>"Evet. Bazen," diye ekledi.</p>

  <p>"Bugün okulda olman gerekmiyor muydu?"</p>

  <p>Kız bir şey demedi. Kendini gittikçe daha da tedirgin hissediyordu. Dr. Malone'a baktı, kadının yüzü kasılmıştı, mutsuzdu.</p>

  <p>"Sadece Dr. Malone'u görmeye geldim," dedi Lyra.</p>

  <p>"Oxford'da mı kalıyorsun, Lyra? Nerede kalıyorsun?"</p>

  <p>"Birileriyle," dedi kız. "Arkadaşlar."</p>

  <p>"Adresleri nedir?"</p>

  <p>"Tam olarak ne dendiğini bilmiyorum. Kolayca buluyorum ama sokağın adını bilmiyorum."</p>

  <p>"Kim bu insanlar?"</p>

  <p>"Babamın arkadaşları," dedi.</p>

  <p>"Ah, anlıyorum. Dr. Malone'u nasıl buldun?"</p>

  <p>"Babam fizikçi de ondan, onu tanıyor."</p>

  <p>Sandığından daha kolay yürüyordu. Gevşemeye ve daha akıcı bir şekilde yalan söylemeye başladı.</p>

  <p>"Ve Dr. Malone sana neyin üstünde çalıştığını gösterdi, öyle mi?"</p>

  <p>"Evet. Ekranlı makine... Evet, bütün bunlar."</p>

  <p>"Böyle şeylerle ilgilisin, Öyle mi? Bilim falan?"</p>

  <p>"Evet. Özellikle fizik."</p>

  <p>"Büyüyünce bilimadamı mı olacaksın?"</p>

  <p>Böyle bir soru boş bir bakışı hakederdi, onu da aldı. Adamın canı sıkılmadı. Genç kadına soluk gözleriyle kısaca baktı, sonra yeniden Lyra'ya döndü.</p>

  <p>"Dr. Malone'un sana gösterdiklerine şaşırdın mı?"</p>

  <p>"Eh, biraz, ama ne bekleyeceğimi biliyordum."</p>

  <p>"Baban nedeniyle mi?"</p>

  <p>"Evet. Çünkü o da aynı türde çalışmalar yapıyor."</p>

  <p>"Evet, öyle sayılır. Anlıyor musun?"</p>

  <p>"Bir kısmını."</p>

  <p>"Yani baban da mı karanlık cevherle uğraşıyor?"</p>

  <p>"Evet."</p>

  <p>"Dr. Malone kadar ilerlemiş mi?"</p>

  <p>"Aynı şekilde değil. Bazı şeyleri daha iyi yapıyor ama ekranında kelimeler olan o makine - onda böyle bir şey yok."</p>

  <p>"Will de mi senin arkadaşlarınla kalıyor?"</p>

  <p>"Evet, o -"</p>

  <p>Lyra durdu. Müthiş bir hata işlediğini hemen anlamıştı.</p>

  <p>Onlar da anladı, kaçmasını önlemek için hemen ayağa kalktılar ama nasıl olduysa, Dr. Malone yollarına çıktı, komiser yardımcısı ayağı takılıp düştü, müfettişin önünü kapadı. Bu da Lyra’ya dışarı fırlayıp kapıyı arkasından vurarak kapatacak ve son hızla merdivenlere koşacak vakti verdi.</p>

  <p>Beyaz önlüklü iki adam bir kapıdan çıktı, Lyra onlara çarptı. Pantalaimon birden, çığlık atıp kanatlarını çırpan bir karga oldu ve onları öyle şaşırttı ki gerilediler, Lyra da ellerinden kurtulup, son merdiveni inerek, tam kapıcı telefonu kapatmış, tezgahının ardından "Hey! Dur orada! Sen!” diye bağırarak çıkarken lobiye indi.</p>

  <p>Ama adamın kaldırması gereken kapak öbür uçtaydı kapıcı dışarı çıkıp onu yakalayamadan Lyra döner kapıya varmıştı bile.</p>

  <p>Ve arkasından asansör kapıları açılıyordu, soluk saçlı adam koşuyordu, öyle hızlı, öyle kuvvetli ki -</p>

  <p>Ve kapı bir türlü dönmüyordu! Pantalaimon ona bağırdı: yanlış tarafı itiyorlardı!</p>

  <p>Lyra korkuyla bağırdı, döndü, küçük ağırlığını ağır cama savurdu, tüm gücüyle dönmesini istedi ve kapıcının yakalayışından kurtulmak için tam vaktinde onu hareket ettirdi; derken kapıcı soluk saçlı adamın önüne çıktı, Lyra da onlar geçmeden dışarı fırlayıp kaçmayı başardı.</p>

  <p>Arabaları, frenleri, tekerleklerin ayaklamasını yok sayarak yolun karşısına geçti; yüksek binalar arasındaki bu açıklığa, sonra arabaların her iki yönden geldiği bir başka yola. Ama çabuktu, bisikletlerin önünden kaçıyordu, soluk saçlı adam hep hemen arkasındaydı - ah, öyle korkutucuydu ki!</p>

  <p>Bir bahçeye, parmaklığın üstünden, çalılıkların arasından Pantalaimon kırlangıç olarak tepesini sıyırırcasına uçuyordu, ona nereye gitmesi gerektiğini sesleniyordu; soluk adamın ayak sesleri hızla geçerken bir kömürlüğün arkasına çömeldi, Lyra onun soluduğunu duymadı, öyle hızlı, öyle formdaydı ki ve Pantalaimon "Hadi geriye! Yola dön." dedi.</p>

  <p>Ve Lyra da saklanma yerinden sürünüp çıktı, çimenlerin üzerinde gerisin geri koştu, bahçe kapısından, yeniden Banbury Yolu'nun açık alanına çıktı ve bir kere daha arabaların arasından hızla karşıya geçti, bir kez daha lastikler yolda gıcırdadı. Derken, Norham Gardens'dan, park yakınında, yüksek Victoria devri evlerinin bulunduğu, iki yanı ağaçlık, sessiz bir yoldan yukarı koşuyordu.</p>

  <p>Soluklanmak için durdu. Bahçelerden birinin önünde yüksek bir çit, dibinde de alçak bir duvar vardı, kurt bağrı bitkilerinin altına sokularak oraya oturdu.</p>

  <p>"Bize yardım etti!" dedi Pantalaimon. "Dr. Malone önlerini kesti. Bizim tarafımızda, onların tarafında değil."</p>

  <p>"Ah, Pan," dedi Lyra. "Will hakkındaki o şeyleri söylememeliydim. Daha ihtiyatlı davranmalıydım."</p>

  <p>"Gelmemeliydin," dedi cini, sert sert.</p>

  <p>"Biliyorum. O da..."</p>

  <p>Ama kendine kabahat bulacak zamanı olmadı çünkü Pantalaimon kanatlarını çırparak omuzuna kondu ve "Dikkat arkanda!" diyerek ânında değişip yeniden cırcırböceği oldu ve Lyra'nın cebine daldı.</p>

  <p>Kız, koşmaya hazır, ayağa kalktı, büyük, lacivert bir arabanın sessizce, kayarcasına hemen yanında kaldırıma yanaştığını gördü. Her iki yönde de ok gibi fırlamaya hazırdı, ancak arabanın arka camı indirildi, dışarı bakan da tanıdığı bir yüzdü.</p>

  <p>"Lizzie," dedi, müzedeki yaşlı adam. "Seni tekrar görmek ne güzel. Seni herhangi bir yere arabamla götürebilir miyim?"</p>

  <p>Kapıyı açtı, ona da yanında yer açmak için öteye gitti. Pantalaimon ince pamukludan Lyra'nın göğsünü ısırdı ama kız sırt çantasını sıkı sıkı tutarak hemen içeri girdi adam da onun üzerinden uzanarak kapıyı çekip kapadı.</p>

  <p>"Acelen varmış gibi görünüyorsun," dedi. "Nereye gitmek istersin?"</p>

  <p>"Summertown' a doğru," dedi, "lütfen."</p>

  <p>Şoför siperlikli bir şapka takmıştı. Araba her haliyle düzgün, yumuşak ve güçlüydü, ihtiyar adamın kolonyası da kapalı yerde kuvvetle hissediliyordu. Araba kaldırımdan ayrıldı, en ufak bir gürültü çıkarmadan yola koyuldu.</p>

  <p>"Ee, neler yapıyorsun bakalım, Lizzie?" dedi ihtiyar adam. "O kafatasları hakkında bir şeyler daha öğrendin mi?"</p>

  <p>"Evet," dedi kız, arka pencereden bakmak için yerinde dönerek. Soluk saçlı adamdan eser yoktu. Kaçmıştı!</p>

  <p>Ve artık böyle zengin bir adamla güçlü bir arabada emniyette olduğu için onu asla bulamazdı. Küçük bir zafer hıçkırığı hissetti.</p>

  <p>"Ben de birkaç soruşturma yaptım," dedi adam. "Antropolog bir arkadaşım diyor ki, koleksiyonlarında teşhir edilenler dışında başka kafatasları da varmış. Kimileri de gerçekten çok eskiymiş. Neanderthal, bilirsin."</p>

  <p>"Ya, ben de öyle duydum,” dedi, onun neden söz ettiği hakkında en ufak bir fikri olmayan Lyra.</p>

  <p>"Peki, arkadaşın nasıl?”</p>

  <p>"Ne arkadaşı?" dedi Lyra, dehşet içinde. Yoksa ona da mı Will'den söz etmişti?</p>

  <p>"Birlikte kaldığın arkadaş."</p>

  <p>"Ah. Evet. Çok iyi, teşekkürler."</p>

  <p>"O ne yapıyor? Arkeolog mu?"</p>

  <p>"Ah... bir fizikçi. Kara cevher üzerinde çalışıyor," dedi, durumu hâlâ kontrol edemeyen Lyra. Bu dünyada yalan söylemek sandığından daha zordu. Ve onu rahatsız eden bir şey daha vardı: bu ihtiyar adamın uzun süre öncesinde yitip gitmiş gibisinden bir aşinalığı vardı ve Lyra nereden olduğunu bulamıyordu.</p>

  <p>"Kara cevher mi?" diyordu. "Ne kadar büyüleyici! Bu sabah The Times'da bu konuda bir şey gördüm. Evren bu esrarengiz maddeyle doluymuş, kimse de ne olduğunu bilmiyormuş! Ve senin arkadaşın da onun peşinde, öyle mi?"</p>

  <p>"Evet. Bu konuda çok şey biliyor."</p>

  <p>"Ya daha sonra ne yapacaksın, Lizzie? Sen de mi fizik çalışacaksın?"</p>

  <p>"Çalışabilirim," dedi Lyra. "Duruma bağlı."</p>

  <p>Şoför kibarca öksürdü ve arabayı yavaşlattı.</p>

  <p>"Eh, Summertown'a geldik işte," dedi ihtiyar adam.</p>

  <p>"Seni nerede bırakmamızı istersin?"</p>

  <p>"Aa, şu dükkanları geçer geçmez. Oradan yürüyebilirim," dedi Lyra. "Teşekkürler."</p>

  <p>"South Parade'den sola dönüp sola yanaşabilir misin,? Allan?" dedi ihtiyar adam.</p>

  <p>"Baş üstüne, efendim," dedi şoför.</p>

  <p>Bir dakika sonra araba bir halk kütüphanesinin önünde sessizce durdu. İhtiyar adam kendi tarafındaki kapıyı açınca Lyra onun dizlerinin dibinden sürünerek geçti. Çok yer vardı ama garipti nedense, ne kadar hoş olsa da ona dokunmak istemiyordu.</p>

  <p>"Sırt çantanı unutma," dedi adam, çantayı ona uzatarak.</p>

  <p>"Teşekkürler," dedi Lyra.</p>

  <p>"Umarım seni tekrar görürüm, Lizzie," dedi. "Arkadaşına selamlarımı söyle."</p>

  <p>"Hoşça kalın," dedi kız ve araba köşeyi dönüp gözden kaybolana kadar kaldırımda oyalandı, sonra da gürgen ağaçlarına doğru yola koyuldu. İçinde soluk saçlı adamla ilgili bir duygu vardı, aletiyometreye sormak istiyordu.</p>

  <p>Will babasının mektuplarını tekrar okuyordu. Limanın ağzının açıklarında dalan çocukların uzaktan gelen çığlıklarını dinleyerek terasta oturmuş, ince uçak postası kağıtlarındaki okunaklı yazıyı okumuş, bunları kaleme alan adamı gözünün önüne getirmeye çalışmış ve bebekten, yani kendinden bahsettiği yerlere defalarca bakmıştı.</p>

  <p>Lyra'nın koşan ayaklarının sesini uzaktan duydu. Mektupları cebine koyup ayağa kalktı ve o anda Lyra, gözlerinde çılgın bakışlarla, hislerini saklayamayacak kadar kendinden geçmiş, Pantalaimon yanında hırlayan bir van kedisi olmuş halde, oradaydı. Çok ender ağlayan kız öfkeyle hıçkırıyordu; göğsü inip kalkıyordu, dişlerini gıcırdatıyordu ve kendini onun üstüne atıp kollarını tutup, haykırdı: "Öldür onu! Öldür onu! Ölmesini istiyorum! Keşke Iorek burda olsaydı! Ah, Will, hata ettim, çok üzgünüm -”</p>

  <p>"Ne oldu? Mesele ne?"</p>

  <p>"O ihtiyar adam - alçak bir hırsızmış, hepsi bu. Çaldı onu, Will! Aletiyometremi çaldı! Zengin giysileriyle, arabasını süren hizmetkarıyla o pis kokulu ihtiyar adam. Ah, bu sabah öyle yanlış işler yaptım ki - ah, ben..."</p>

  <p>Ve öylesine hummalı şekilde ağladı ki, Will kalplerin sahiden kırıldığını, onunkinin de şu anda kırılmakta olduğunu düşündü, çünkü feryat edip titreyerek yere düşmüştü, Pantalaimon da yanında kurt olup acı bir üzüntüyle uludu.</p>

  <p>Çok ileride, suyun üstünde çocuklar her ne yapıyorlarsa onu bırakıp görebilmek için ellerini gözlerine siper ettiler. Will Lyra'nın yanına oturup omuzunu sarstı.</p>

  <p>"Dur! Ağlamayı bırak!" dedi. "Bana başından anlat. Hangi ihtiyar adam? He oldu?"</p>

  <p>"Öyle kızacaksın ki. Seni ele vermem diye söz vermiştim, söz vermiştim ve sonra da..." diye hıçkırdı, Pantalaimon, kendini hor görmeyle kıvranan, dudakları sarkmış, kuyruğunu sallayan genç, sakar bir köpek oldu ve Will, Lyra'nın söylemeye çok utandığı bir şey yaptığını anlayıp, cinle konuştu.</p>

  <p>"Neler oldu? Anlat bana hadi," dedi.</p>

  <p>Pantalaimon dedi ki: Âlim'e gittik, orada başkaları da vardı - bir adamla bir kadın - bizi oyuna getirdiler. Bize bir sürü soru sordular, sonra seni sordular ve daha duramadan seni tanıdığımızı belli ettik ve kaçtık -"</p>

  <p>Lyra başını kaldırıma bastırmış, yüzünü ellerinin arasında saklıyordu. Pantalaimon ise heyecandan şekilden sekile giriyordu: köpek, kuş, kedi, kar beyazı ermin.</p>

  <p>"Adam neye benziyordu?" dedi Will.</p>

  <p>"Kocaman," dedi Lyra'nın boğuk sesi "ve öyle kuvvetli ki, ve soluk gözlü..."</p>

  <p>"Pencereden geri döndüğünü gördü mü?"</p>

  <p>"Hayır, ama..."</p>

  <p>"Eh, burada olduğumuzu bilmez öyleyse."</p>

  <p>"Ama aletiyometre!" diye bağırdı kız, sonra da dimdik oturdu, yüzü duyguyla katılaşmıştı, bir Grek maskesi gibi.</p>

  <p>"Evet," dedi Will. "Bana onu anlat."</p>

  <p>Lyra, hıçkırıklar ve diş gıcırdatmaları arasında ona neler olduğunu hatırlattı: ihtiyar adamın bir gün önce müzede onun aletiyometreyi kullanışını nasıl gördüğünü ve bugün arabayı nasıl durdurduğunu, kendisinin soluk adamdan kaçmak için bindiğini, dışarı çıkabilmek için onun yanından geçmesi gereksin diye arabayı nasıl yolun öbür tarafında durdurttuğunu ve sırt çantasını ona uzatırken aletiyometreyi nasıl çabucak almış olacağını... Will onun ne kadar harap olduğunu görüyordu ama neden kendini suçlu hissettiğini anlamıyordu. Sonra Lyra dedi ki: "Will, lütfen, çok kötü bir şey yaptım. Çünkü aletiyometre bana Toz'u aramaya son vermemi söylemişti - en azından, böyle dedi sandım - ve sana yardım etmem gerektiğini söyledi. Babanı bulmana yardım etmen gerekiyordu. Ve yapabilirdim, o neredeyse seni oraya götürebilirdim, aletiyometrem olsaydı. Ama dinlemedim. Ben ne yapmak istiyorduysam onu yaptım, oysa yapmamalıydım. . . "</p>

  <p>Will onun aletiyometreyi kullandığını görmüştü, aletin hakikati söyleyebileceğini biliyordu. Arkasını döndü. Kız bileklerine sarıldı ama Will ondan kurtuldu ve suyun kenarına yürüdü. Çocuklar gene liman boyunca oynuyorlardı. Lyra ona koşup dedi ki, "Will, öyle üzgünüm ki-"</p>

  <p>"Ne faydası var? Üzgün olup olmadığına aldırmıyorum. Yaptın bir kere.”</p>

  <p>"Ama Will, birbirimize yardım etmemiz gerek. Sen ve ben... çünkü başkası yok!"</p>

  <p>"Nasıl olur, bilmiyorum."</p>

  <p>"Ben de, ama ..."</p>

  <p>Cümlenin ortasında durdu, gözleri ışıldadı. Dönüp, kaldırımda bir başına bırakılmış sırt çantasına koştu, hummayla içinde bir şeyler arandı.</p>

  <p>"Kim olduğunu biliyorum! Ve işte burada oturuyor!</p>

  <p>Bak!" dedi, küçük beyaz bir kartı havaya kaldırdı. "Bunu bana müzede verdi! Gidip aletiyometreyi geri alabiliriz!"</p>

  <p>Will kartı alıp okudu:</p>

  <p style="text-align: center"><i>Sir Charles Latrom,</i></p>

  <p style="text-align: center"><i>CBE Limefield House Old Headington</i></p>

  <p style="text-align: center"><i>Oxford</i></p>

  <p>"Adam, "sir"," dedi. "Bir şövalye. Bu da insanların otomatikman bize değil de ona inanacağı anlamına gelir. Hem benim ne yapmamı istiyorsun ki? Polise mi gideyim? Polis beni arıyor! Ya da, dün aramıyor idiyseler, bugün arıyorlardır. Ve eğer sen gidersen, şimdi senin de kim olduğunu biliyorlar, beni bildiğini biliyorlar, yani bu da işe yaramaz."</p>

  <p>"Çalabiliriz. Evine gidip çalabiliriz. Headington'ın nerede olduğunu biliyorum, benim Oxford'umda da bir Headington vardı. Uzak değil. Bir saatte rahat rahat yürürüz ."</p>

  <p>"Aptalsın sen."</p>

  <p>"Iorek Byrnison oraya hemencecik gidip onun kafasını koparırdı. Keşke burada olsa. O -"</p>

  <p>Ama sustu. Will sadece ona bakıyordu ve ürperdi.</p>

  <p>Eğer zırhlı ayı da ona böyle bakıyor olsa ürperirdi, çünkü Will'in gözlerinde, çok genç gözler oldukları halde, Iorek’inkilerden çok da farksız olmayan bir şey vardı.</p>

  <p>"Hayatımda hiç böyle aptalca şey duymadım," dedi.</p>

  <p>"Yani evine öylece gidip içeri süzülebileceğimizi ve aletometreyi çalabileceğimizi mi düşünüyorsun? Düşünse biraz. Kahrolası beynini kullan. Zengin bir adamsa eğer her tür hırsız alarmı falan vardır. Ziller çalacak, özel kilitler, otomatik olarak çalışan enfraruj şalterli ışıklar olacak."</p>

  <p>"Ben hiç böyle şeyler duymadım," dedi Lyra. "Benim dünyamda bizim böyle şeylerimiz yok. Bunu bilemezdim, Will."</p>

  <p>"Peki, öyleyse, şimdi de şunu düşün: Onu saklayacak koca bir evi var ve bir hırsızın koca bir evdeki her dolaba, çekmeceye ve saklama yerine bakması ne kadar vakit alır? Evime gelen o adamların etrafa bakmak için onca vakitleri vardı ve aradıklarını asla bulamadılar ve bahse girerim ki onun evi bizimkinden çok daha büyüktür.</p>

  <p>Ve herhalde bir kasası da vardır. Onun için evine girebilsek bile, polis gelmeden, iş işten geçmeden bulamayız asla."</p>

  <p>Kız başını eğdi. Hepsi doğruydu.</p>

  <p>"Ne yapacağız, öyleyse?" dedi.</p>

  <p>Will cevap vermedi. Ama "ben" değil "biz" olduğu kesindi artık. Hoşuna gitse de, gitmese de artık ona bağlanmıştı.</p>

  <p>Suyun kenarına yürüdü, terasa döndü ve yeniden suya gitti. Ellerini ovuşturdu, bir cevap bekledi ama cevap gelmedi, öfkeyle başını iki yana salladı.</p>

  <p>"Sadece... oraya gidelim," dedi. "Oraya gidip onu görelim. Âliminden bize yardımcı olmasını istemenin de faydası yok, polis ona gittiyse olmaz. Kesinlikle bize değil, onlara inanacaktır. Adamın evine gidersek başlıca odaların nerede olduğunu görürüz. Bu da bir başlangıç olur."</p>

  <p>Başka tek söz etmeden içeri girdi, mektupları uyudukları odada yastığın altına koydu. Böylece yakalansalar bile, kimse mektupları ele geçiremeyecekti.</p>

  <p>Lyra, Pantalaimon serçe olarak omuzuna tünemiş halde, terasta bekliyordu. Daha neşeli görünüyordu.</p>

  <p>"Geri alacağız işte," dedi. "Hissedebiliyorum."</p>

  <p>Will bir şey söylemedi. Pencereye doğru yola koyuldular.</p>

  <p>Headington'a yürümeleri bir buçuk saat sürdü. Lyra, şehir merkezinden kaçınarak, öne düşüp yolu gösterdi,</p>

  <p>Will de hiçbir şey söylemeden dört bir yanı gözledi. Şimdi her şey Lyra için Arktik'te, Bolvangar yolunda olduğundan bile daha zordu, çünkü o zaman yanında çinganlar ile Iorek Byrnison vardı ve tundra tehlikeyle dolu olsa da, tehlikeyi gördün mü tanıyordun. Burada, hem onun olan hem de olmayan şehirde, tehlike dostça bir kisveye bürünebiliyordu, ihanet gülümsüyor ve hoş kokuyordu ve onu öldürecek ya da Pantalaimon'dan ayıracak olmasalar bile, tek rehberini ondan çalmışlardı. Aletiyometre olmadan Lyra... kaybolmuş, küçük bir kızdan başka bir şey değildi.</p>

  <p>Limefield House ılık bal rengiydi, cephesinin yarısı da Virsinia sarmaşığıyla kaplıydı. Büyük, bakımlı bir bahçedeydi, bir yanında çalılıklar ve ön kapıya giden çakıl taşlı bir arabayolu vardı. Rolls-Royce, soldaki ikili bir garajın önüne park edilmişti. Will'in görebildiği her şey servet ve iktidar kokuyordu, kimi üst sınıf İngiliz'in hâlâ hakları saydığı türden, gayrı-resmi, yerleşik bir üstünlük. Bunda, dişlerini gıcırdatmasına yol açan bir şey vardı ve niye olduğunu bilmiyordu, ta ki çok küçük olduğu bir olayı hatırlayana kadar. Annesi onu bundan pek farklı olmayan bir eve götürmüştü, en iyi giysilerini giymişlerdi, onun da çok iyi davranması gerekiyordu ve ihtiyar bir adamla kadın annesini ağlatmışlardı, evden ayrıldıklarında hâlâ ağlıyordu...</p>

  <p>Lyra onun hızlı hızlı soluduğunu ve yumruklarını sıktığını gördü, niye diye sormayacak kadar akıllıydı; bu Will'le ilgili bir şeydi, kendisiyle değil. Oğlan sonunda derin bir nefes aldı.</p>

  <p>"Eh," dedi, "deneyelim bari."</p>

  <p>Yoldan yukarı yürüdü, Lyra da hemen arkasında onu izledi. Kendilerini fazlasıyla meydanda hissediyorlardı.</p>

  <p>Kapının eski moda çekmeli bir çıngırağı vardı, Lyra'nın dünyasındakiler gibi, Lyra ona gösterene kadar Will nerede bulacağını bilemedi. Çektiklerinde, çıngırak evin çok içlerinde çıngırdadı.</p>

  <p>Kapıyı açan adam, arabayı kullanan hizmetkardı ama bu sefer kasketi başında değildi. Önce Will'e baktı, sonra Lyra'ya ve yüzünün ifadesi biraz değişti.</p>

  <p>"Sir Charles Latrom'u görmek istiyoruz,” dedi Will.</p>

  <p>Tıpkı önceki gece, kuledeki taş atan çocuklarla karşı karşıya geldiklerinde olduğu gibi, çenesi dışarı fırlamıştı Hizmetkar başını evet anlamında salladı.</p>

  <p>"Burada bekleyin," dedi. "Sir Charles'a haber vereyim."</p>

  <p>Kapıyı kapadı. Yekpare meşedendi, iki ağır kilidi, yukarıda ve aşağıda sürgüsü vardı, zaten Will aklı başında hiçbir hırsızın nasılsa ön kapıyı denemeyeceğini biliyordu. Ve evin ön tarafına göze çarpacak şekilde yerleştirilmiş bir hırsız alarmı, her köşede de büyük bir projektör vardı; bırakın zorla girmeyi, yakınına bile gelemezlerdi, asla.</p>

  <p>Kararlı ayak sesleri kapıya geldi, sonra kapı yeniden açıldı. Will başını kaldırıp, onca şeyi olduğu için daha da fazlasını isteyen bu adamın yüzüne baktı ve onu rahatsız edecek kadar yumuşak, sakin ve güçlü buldu, suçluluk ya da utançtan eser yoktu.</p>

  <p>Yanında Lyra'nın sabırsızlanıp öfkelendiğini hisseden Will hemen, "Özür dilerim," dedi, "ama Lyra daha önce arabanıza onu aldığınızda orada yanlışlıkla bir şey bıraktığını düşünüyor."</p>

  <p>"Lyra mı? Ben Lyra diye birini tanımıyorum. Ne tuhaf bir isim. Ben Lizzie diye bir çocuk tanıyorum. Hem sen de kimsin?"</p>

  <p>Unuttuğu için kendine küfreden Will, "Ağabeyiyim," dedi. "Mark."</p>

  <p>"Anlıyorum. Merhaba Lizzie ya da Lyra. En iyisi, içeri gelin"</p>

  <p>Kenara çekildi. Ne Will, ne de Lyra bunu pek beklemiyordu, kararsızca içeri girdiler. Hol loştu, balmumu ve çiçek kokuyordu. Her yüzey cilalanmıştı, temizdi, duvara dayalı maun bir dolapta zarif porselen biblolar vardı. Will hizmetkarın, sanki çağrılmayı bekliyormuş gibi, geride durduğunu gördü.</p>

  <p>"Çalışma odama gelin," dedi Sir Charles, ve hole açılan başka bir kapıyı açık tuttu.</p>

  <p>Kibar davranıyordu, hatta onları hoş karşılamış gibiydi ama tavırlarında öyle bir şey vardı ki, Will'in tetikte durmasına yol açtı. Çalışma odası, puro dumanı ve deri koltuk türünden, büyük ve rahat bir odaydı; kitap rafları, resimler, av yadigarlarıyla doluymuş gibi görünüyordu. İçlerinde antika bilimsel aletler bulunan üç-dört cam cepheli dolap vardı - pirinç mikroskoplar, yeşil deriyle örtülmüş teleskoplar, sekstantlar, pusulalar; aletiyometreyi niye istediği apaçık belliydi.</p>

  <p>"Oturun,” dedi Sir Charles ve eliyle deri bir kanepeyi işaret etti. Kendisi masanın arkasındaki bir iskemleye oturdu, devam etti. "Ee? Ne diyeceksiniz bakalım?"</p>

  <p>"Çaldın -" diye hararetle başladı Lyra, ama Will ona bakınca sustu.</p>

  <p>"Lyra arabanızda bir şey bıraktığını düşünüyor," dedi yeniden. "Onu geri almaya geldik.”</p>

  <p>"Bunu mu kastediyorsun?" dedi adam, masadaki bir çekmeceden kadife bir kumaş çıkardı. Lyra ayağa kalktı. Adam onu yok sayarak katlı kumaşı açtı, avucunda duran aletiyometrenin altın ihtişamını ortaya çıkardı.</p>

  <p>"Evet!" diye patladı Lyra, elini uzattı.</p>

  <p>Ama adam elini kapadı. Masası genişti, kız uzanamadı ve daha o başka bir şey yapamadan adam hızla döndü, aletiyometreyi cam cepheli dolaba koydu, kilitledi ve anahtarı ceketinin cebine bıraktı.</p>

  <p>"Ama senin değil ki, Lizzie," dedi. "Ya da Lyra, eğer adın buysa."</p>

  <p>"Benim işte! Benim aletiyometrem!"</p>

  <p>Adam üzüntüyle ve şiddetle başını salladı, sanki onu azarlıyormuş ve bu da onu üzüyormuş gibi, ama kızın iyiliği için yapıyordu. "Ben bu konuda hiç değilse hatırı sayılır kuşkular olduğunu düşünüyorum," dedi.</p>

  <p>"Ama sahiden onun!" dedi Will. "Gerçekten! Bana gösterdi! Onun olduğunu biliyorum!"</p>

  <p>"Anlıyorsun ya, bunu kanıtlamanız gerekecek sanırım," dedi adam. "Benim hiçbir şeyi kanıtlamam gerekmez, çünkü benim mülkiyetimde. Benim olduğu varsayılıyor. Koleksiyonumdaki bütün diğer parçalar gibi. Söylemeden duramayacağım, Lyra, dürüstlükten bu kadar uzak olmana şaşırdım -"</p>

  <p>"Dürüstlükten uzak falan değilim!" diye haykırdı Lyra.</p>

  <p>"Ah, ama öylesin. Bana adının Lizzie olduğunu söyledin. Şimdi öğreniyorum ki başka bir şeymiş. Doğrusu, böyle değerli bir parçanın sana ait olduğuna kimseyi kandırma umudun olmadığını sanıyorum. Bak ne diyeceğim. Polisi Çağıralım, hadi."</p>

  <p>Hizmetkara seslenmek için başını çevirdi.</p>

  <p>"Hayır, bekleyin!" dedi Will, daha Sir Charles konuşmaya fırsat bulamadan, ne var ki Lyra masanın çevresinden koştu ve yoktan var olan Pantalaimon da kollarındaydı, dişlerini göstermiş ihtiyar adama tıslayan, hırlayan bir yabani kedi. Sir Charles, cinin ani görünüşü karşısında gözlerini kırptı ama pek kılı kıpırdamadı.</p>

  <p>"Ne çaldığını bile bilmiyorsun," diye kıyameti kopardı Lyra. "Beni kullanırken gördün, çalsam diye düşündün ve çaldın. Ama sen - sen - sen annemden de betersin. O hiç değilse önemli olduğunu biliyor! Onu sadece bir dolaba koyacaksın, hiçbir şey yapmayacaksın! Ölmen gerek senin! Yapabilirsem eğer, birine seni öldürteceğini. Hayatta bırakmaya değmezsin. Sen..."</p>

  <p>Konuşamadı. Bütün yapabildiği yüzüne tükürmekti, Lyra da onu yaptı, bütün gücüyle.</p>

  <p>Will kımıldamadan oturmuş gözlüyor, çevreyi kolluyor, her şeyin nerede olduğunu ezberliyordu.</p>

  <p>Sir Charles sükunetle ipek bir mendil çıkardı ve silindi.</p>

  <p>"Kendini hiç kontrol edemez misin sen?" diye sordu. "Git de otur oraya, seni pislik velet."</p>

  <p>Lyra bedeninin titremesi yüzünden gözyaşlarının gözlerinden silkelendiğini hissetti, kendini kanepeye attı.</p>

  <p>Kalın kedi kuyruğu dimdik olan Pantalaimon, ateş saçan gözleri ihtiyar adam üzerine tespit edilmiş, onun kucağında durdu.</p>

  <p>Will sessiz ve şaşkın, oturuyordu. Sir Charles onları çok daha önce dışarı atabilirdi? Oyunu neydi acaba?</p>

  <p>Ve sonra öyle tuhaf bir şey gördü ki, hayal ettiğini sandı. Sir Charles’ın keten ceketinin yeninden, kar beyazı gömlek manşetinin ötesinden, bir yılanın zümrüt başı çıkmıştı. Siyah dili sağa sola saklıyordu ve altın çerçeveli kara gözlü, pullu başı, bir Lyra'ya, bir Will'e, sonra geriye hareket ediyordu. Lyra bunları göremeyecek kadar kızgındı, Will ise onu, yeniden ihtiyar adamın yeninin içine kaçmadan önce sadece bir an gördü ama bu manzara gözlerinin şokla faltaşı gibi açılmasına neden oldu.</p>

  <p>Sir Charles cumbaya gidip sakince oturdu, pantolonunun kırışığını düzeltti.</p>

  <p>"Bence böyle kontrolsüz şekilde davranacağına beni dinlemen daha iyi olur," dedi. "Aslında hiç seçeneğin yok. Âlet benim elimde ve orada kalacak. Onu istiyorum. Ben bir koleksiyoncuyum. Sen istediğin kadar tükür, tepin, haykır, ama birini seni dinlesin diye ikna edene kadar, benim onu satın aldığımı ispat edecek bir sürü belgem olur. Bunu çok kolaylıkla yapabilirim. O zaman da asla geri alamazsın."</p>

  <p>Şimdi ikisi de sessizdi. Adamın sözleri bitmemişti. Büyük bir hayret duygusu Lyra'nın kalp vuruşlarını yavaşlatıyor, odayı da çok sessiz hale getiriyordu.</p>

  <p>"Ancak," diye devam etti, "bundan da fazla istediğim bir şey var ama kendim elde edemiyorum, bu yüzden de sizinle bir anlaşma yapmaya hazırım. Siz benim istediğim nesneyi getirin, ben de size geri vereyim - ne diyordun ona?"</p>

  <p>"Aletiyometre," dedi Lyra, boğuk bir sesle.</p>

  <p>"Aletiyometre. Ne kadar ilginç. Alethia, hakikat - o amblemler - evet, anlıyorum."</p>

  <p>"Nedir bu istediğiniz şey?" dedi Will. "Ve nerede?"</p>

  <p>"Gidemediğim bir yerde, ama siz gidebilirsiniz. Bir yerlerde bir geçiş bulduğunuzun pekala farkındayım. Sanırım Summertown'dan, bu sabah Lizzie ya da Lyra'yı bıraktığım yerden fazla uzak değil. Ve bu geçişin ötesinde başka bir dünya var, içinde hiç yetişkin olmayan bir dünya. Buraya kadar doğru mu? Oh, anlıyorsunuz ya, o geçişi yapan adamın bir bıçağı vardı. Şu anda o Öteki dünyada saklanıyor ve fena halde korkuyor. Korkmakta da haklı. Eğer olduğunu sandığım yerdeyse, kapısına melekler oyulmuş eski bir taş kulededir. Torre degli Angeli.</p>

  <p>"İşte buraya gitmeniz gerek ve nasıl yapacağınız umurumda bile değil ama o bıçağı istiyorum. Onu bana getirirseniz, aletiyometreyi alabilirsiniz. Onu kaybettiğim için üzüleceğim, ama ben sözünün eri bir adamım. Yapmanız gereken bu: bana bıçağı getirmek.”</p>
</body>
</html>
