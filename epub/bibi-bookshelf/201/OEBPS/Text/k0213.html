<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right"><b>13</b></h2>

  <h2 id="sigil_toc_id_13" style="text-align: right;"><b>Esatir</b></h2>

  <p>Ay yükselirken, cadılar Will'in yarasına şifa verecek büyüyü yapmaya koyuldu.</p>

  <p>Onu uyandırdılar, bıçağı yere, üstüne yıldız ışığı vuracak şekilde koymasını söylediler. Lyra yakında oturmuş, ateşin üzerindeki bir kaynayan su kabında birtakım şifalı bitkileri karıştırıyordu ve yoldaşları el çırpar, ayaklarını vurur ve ritmik bir şekilde bağırırken, Serafina bıçağın önünde çömeldi ve tiz, ateşli bir tonda şarkı söyledi:</p>

  <p><i>"Küçük bıçak! Demirini kopardılar</i></p>

  <p><i>Toprak Ana'nın bağırsaklarından,</i></p>

  <p><i>bir ateş yakıp kaynattılar</i></p>

  <p><i>cevheri, ağlattılar, kanattılar, taşırdılar,</i></p>

  <p><i>çekiçleyip su verdiler,</i></p>

  <p><i>buz gibi suya soktular,</i></p>

  <p><i>demirci ocağında ısıttılar</i></p>

  <p><i>ta ki kenarın kan kırmızısı olana, dağlanana dek!</i></p>

  <p><i>Sonra sana suya yara verdirdiler</i></p>

  <p><i>bir daha, bir, bir daha,</i></p>

  <p><i>ta ki dere kaynayan sis olana,</i></p>

  <p><i>su "aman!" diyene kadar.</i></p>

  <p><i>Ve sen tek bir gölgeyi parçalayıp</i></p>

  <p><i>otuz bin gölge yaptığında,</i></p>

  <p><i>hazır olduğunu bildiler,</i></p>

  <p><i>sana keskin bıçak dediler.</i></p>

  <p><i>Ama küçük bıçak, ne yaptın sen?</i></p>

  <p><i>Kan kapılarını açtın, ardına dek açık bıraktın!</i></p>

  <p><i>Küçük bıçak, annen seni çağırıyor,</i></p>

  <p><i>toprağın bağırsaklarından,</i></p>

  <p><i>en derindeki madenleri ve mağaralarından,</i></p>

  <p><i>gizli demir rahminden.</i></p>

  <p><i>Dinle!"</i></p>

  <p>Ve Serafina, diğer cadılarla birlikte tekrar ayağını yere vurdu, ellerini çırptı ve havayı pençe gibi paralayan yabani bir figan için gırtlaklarını titrettiler. Ortalarında oturan Will, omuriliğinin merkezinde bir soğukluk hissetti.</p>

  <p>Sonra Serafina Pekkala Will'e döndü ve elini kendi ellerinin arasına aldı. Bu sefer şarkı söylediğinde tiz ve berrak sesi öylesine ateşli, gözleri öylesine parlaktı ki Will az daha irkilip geri kaçıyordu, ama hiç kıpırdamadan oturdu ve bıraktı büyü devam etsin.</p>

  <p><i>"Kan! İtaat et bana! Dön,</i></p>

  <p><i>Bir göl olma, nehir olma.</i></p>

  <p><i>Açık havaya ulaşınca,</i></p>

  <p><i>Dur! Ve pıhtıdan bir duvar yap,</i></p>

  <p><i>Sağlam yap ki seli tutsun.</i></p>

  <p><i>Kan, senin göğün kafatası-kubbesi,</i></p>

  <p><i>Güneşin açık olan göz,</i></p>

  <p><i>Rüzgarın, ciğerlerdeki soluk,</i></p>

  <p><i>Kan, dünyan sınırlı. Orada kal!"</i></p>

  <p>Will vücudunun bütün atomlarının onun buyruğuna uyduğunu hissettiğini sandı ve o da katıldı, akan kanını dinleyip itaat etmeye teşvik etti.</p>

  <p>Serafina onun elini bıraktı ve ateşteki küçük demir kaba döndü. İçinden acı bir dere yükseliyordu, Will sıvının şiddetle fokurdadığını duydu.</p>

  <p>Serafina şarkı söyledi:</p>

  <p><i>"Meşe kabuğu, örümcek ipeği,</i></p>

  <p><i>Toprak yosunu, tuzotu-</i></p>

  <p><i>Sıkıca kavrayın, iyice bağlayın,</i></p>

  <p><i>Adamakıllı tutun, kapatın,</i></p>

  <p><i>Sürgüleyin kapıyı, kilitleyin kapıyı,</i></p>

  <p><i>Sertleştirin kan duvarını,</i></p>

  <p><i>Kurutun kan selini."</i></p>

  <p>Sonra cadı kendi bıçağını alıp bir akçaağaç fidanını boylu boyunca ikiye ayırdı. Yaralı beyazlık mehtapta açılıp ışıldadı. Fokurdayan sıvının bir kısmını kesilmiş yerin içine sürdü, sonra tahtayı kapadı, kökünden ucuna kadar bir araya getirdi. Ve fidan yeniden tam oldu.</p>

  <p>Will Lyra'nın aniden soluk aldığını duydu, dönünce başka bir cadının sert ellerinde kıvrılıp bükülen, mücadele eden yabani bir tavşan tuttuğunu gördü. Hayvan hızlı hızlı soluk alıyordu, gözleri faltaşı gibi açılmıştı vahşice tekme atıyordu ama cadının elleri amansızdı Birinde onun ön bacaklarını tutuyordu, ötekiyle de ark bacaklarını kavradı ve çılgına dönmüş tavşanı, kabarın inen karnı yukarıda olmak üzere düz hale getirdi.</p>

  <p>Serafina’nın bıçağı karında kaydı. Will bayılır gibi olduğunu hissediyordu, Lyra ise, duygudaşlık göstererek kendisi de yabani tavşan biçimine bürünmüş, kollarında direnip ısıran Pantaliamon'u tutmaya çalışıyordu. Gerçek yabani tavşan hareketsiz kaldı, gözleri fırlamıştı, göğsü kalkıp iniyordu, bağırsakları parıldıyordu.</p>

  <p>Ama Serafina kaynattığı maddenin birazını alıp yavaş yavaş açık yaraya damlattı, sonra da parmaklarıyla yarayı kapattı ve hiç yara kalmayana kadar ıslak tüyleri onun üstünde düzeltti.</p>

  <p>Hayvanı tutan cadı onu koyuverdi ve yavaşça yere bıraktı; tavşan silkindi, dönüp yanını yaladı, kulaklarını dikti ve sanki tek başınaymış gibi bir otu kemirdi. Birden, cadılar çemberinin farkına varmış göründü ve tekrar bütünleşmiş, karanlığa sıçrayarak hızla atılıp, ok gibi uzaklaştı.</p>

  <p>Pantalaimon’u yatıştıran Lyra, Will'e bir göz attı ve bunun ne anlama geldiğini bildiğini gördü: ilaç hazırdı. Oğlan elini uzattı ve Serafina buharları tüten karışımı parmaklarının kanayan köklerine sürerken uzağa baktı, birkaç kez hızla nefes aldı, ama ondan kaçınmadı.</p>

  <p>Açıktaki eti tamamen ıslanınca cadı sırılsıklam şifalı otları yaralara bastırdı ve onları ipek bir şeritle sıkıca sardı. Buydu işte: büyü yapılmıştı.</p>

  <p>Will gecenin geri kalanında derin derin uyudu. Hava soğuktu ama cadılar üzerine yapraklar sermişti, Lyra da onun sırtına sokulmuş olarak uyuyordu. Sabahleyin Serafina yaraya yeniden pansuman yaptı, Will de onun ifadesinden yarasının geçip geçmediğini anlamaya çalıştı, ancak Serafina’nın yüzü sakin ve ifadesizdi.</p>

  <p>Karınlarını doyurduktan sonra Serafina çocuklara cadıların aldıkları kararı bildirdi: bu dünyaya Lyra'yı bulup ona muhafızlık etmeye geldiklerine göre, şimdi de ona, görevini yapmada, yani Will’e rehberlik edip babasına götürmede yardımcı olacaklardı.</p>

  <p>Böylece hep birlikte yola koyuldular, Genelde sakin bir yolculuktu. Lyra başlangıçta, ihtiyatla da olsa, aletiyometreye danışıp, büyük körfezin ötesinde görebildikleri uzaktaki dağlar yönünde yolculuk yapmaları gerektiğini öğrenmişti. Hiç şehrin bu kadar yükseğinde olmadıkları için, kıyı çizgisinin nasıl kıvrıldığının da, dağların ufkun altında olduğunun da farkında değillerdi; ama şimdi ağaçlar seyreldiğinde, ya da bir yamaç onların altında yokuş aşağı indiğinde, boş mavi denize bakabiliyor ve ulaşacakları yer olan, denizin gerisindeki yüksek mavi dağları görebiliyorlardı. Gidecek upuzun bir yollan var gibiydi.</p>

  <p>Az konuştular. Lyra, ağaçkakanlardan sincaplara, sırtlarında baklava biçimi desenler olan küçük yeşil yosun yılanlarına varana kadar ormandaki canlıları incelemekle meşguldü, Will’in ise sadece yola devam edebilmek için bütün enerjisine ihtiyacı vardı. Lyra ile Pantalaimon hiç durmaksızın, onun hakkında konuşuyorlardı.</p>

  <p>"Aletiyometreye sahiden bakabiliriz ama" dedi Pantalaimon, otlayan bir karacaya fark ettirmeden onun ne kadar yakınına sokulabileceklerini görmek için patikaların oyalandıkları bir noktada. "Bakmayacağız diye söz vermedik, asla. Ve onun için her türlü şeyi öğrenirdik. Onun için yapıyor olurduk, kendimiz için değil."</p>

  <p>"Aptallaşma," dedi Lyra. "Tabii kendimiz için yapıyor olurduk, çünkü o asla sormaz. Sen sadece açgözlüsün ve başkalarının işine burnunu sokuyorsun, Pan."</p>

  <p>"Değişiklik olmuş, desene. Normalde açgözlü olan ve başkalarının işine burnunu sokan sensin, onu bunu yapmayasın diye seni uyarmak da bana düşer. Jordan’dak istirahat odasında olduğu gibi. Ben oraya girmeyi hiç m hiç istemedim.”</p>

  <p>"Girmeseydik, Pan, bütün bunlar olur muydu sanıyorsun?"</p>

  <p>"Hayır. Çünkü Başkan Lord Asriel'i zehirleyecekti, mesele de orada kapanacaktı."</p>

  <p>"Evet, sanırım... Peki, sence Will'in babası kim? Niye bu kadar önemli?"</p>

  <p>"Demek istediğim de bu işte! Bir dakikada öğrenirdik!"</p>

  <p>Lyra hevesli göründü. "Bir zamanlar bunu yapabilirdim," dedi, "ama değişiyorum sanırım, Pan."</p>

  <p>"Hayır, değişmiyorsun."</p>

  <p>"Sen değişmiyor olabilirsin... Hey, Pan, ben değişince sen artık değişmeyeceksin. Ne olacaksın?"</p>

  <p>"Bir pire, umarım."</p>

  <p>"Hayır, ama ne olabileceğin yolunda hiçbir hissin yok mu?"</p>

  <p>"Hayır. Olsun da istemiyorum."</p>

  <p>"Dediğini yapmadım diye surat asıyorsun."</p>

  <p>Pantalaimon değişip bir domuz oldu, homurdandı, cikledi ve burnundan soludu, ta ki Lyra ona gülene kadar, sonra da değişip bir sincap oldu ve onun yanısıra dallarda koşturdu.</p>

  <p>"Sence babası kim?" diye sordu Pantalaimon. "Karşılaştığımız birisi olabilir mi dersin?"</p>

  <p>"Olabilir. Ama çok önemli biri olmalı, neredeyse Lord Asriel kadar önemli. Mutlaka öyle olmalı. Biz yaptığımız işin önemli olduğunu biliyoruz, ne de olsa."</p>

  <p>"Bilmiyoruz," diye onun dikkatini çekti Pantalaimon.</p>

  <p>"Öyle olduğunu düşünüyoruz, ama bilmiyoruz. Sadece, Roger öldüğü için Toz'u aramaya karar verdik."</p>

  <p>"Önemli olduğunu biliyoruz." dedi Lyra hararetle, hatta ayağını yere bile vurdu. "Cadılar da biliyor. Bizi aramak için bunca yolu sadece benim muhafızım olmak ve bana yardım etmek için aştılar! Ve Will'in babasını bulmasına yardım etmemiz gerek. Bu önemli işte. Sen de biliyorsun, yoksa yaralandığında onu yalamazdın. Niye yaptın ki bunu? Yapabilir miyim diye bana sormadı bile. O zaman bunu yaptığına inanamamıştım."</p>

  <p>"Yaptım, çünkü cini yoktu ve bir cine ihtiyacı vardı Ve her şeyi görmeyi, sandığının yarısı kadar becerebilsen, sen de bunu anlardın."</p>

  <p>"Anlamıştım, gerçekten," dedi Lyra.</p>

  <p>Sonra durdular, çünkü patikanın yanındaki bir kayada oturan Will’e yetişmişlerdi. Pantalaimon bir sinekçil oldu ve o dallar arasında uçarken Lyra, "Will, sence o çocuklar şimdi ne yapacak?" diye sordu.</p>

  <p>"Bizi izlemeyecekler. Cadılardan çok korkmuşlardı. Belki de gene oradan oraya avare dolaşmaya başlarlar."</p>

  <p>"Evet, herhalde. Bıçağı kullanmak isteyebilirler ama. Onun için arkamızdan gelebilirler."</p>

  <p>"Bırak, gelsinler. Artık o bıçağı alamazlar. Önceleri istemiyordum. Ama Heyulalar'ı öldürebiliyorsa eğer..."</p>

  <p>"Angelica'ya hiç güvenmedim, ta başından beri," dedi Lyra, erdemli bir edayla.</p>

  <p>"Evet, güvendin," dedi Will.</p>

  <p>"Evet, güvendim, gerçekten... Sonunda nefret ettim o şehirden."</p>

  <p>"Bulduğumda orayı cennet sanmıştım. Bundan daha iyisini hayal bile edemezdim. Ve o sırada hep Heyulalar ile doluymuş ve biz hiç bilemedik..."</p>

  <p>"Eh, bir daha çocuklara güvenmeyeceğim," dedi Lyra. "Bolvangar'dayken, büyükler ne yaparsa yapsın, işler ne kadar kötü olursa olsun, çocukların farklı olduğunu düşünürdüm. Böyle zalimce şeyler yapmazlar derdim. Ama şimdi emin değilim. Daha önce çocukları hiç böyle görmedim, gerçekten."</p>

  <p>"Ben gördüm," dedi Will.</p>

  <p>"Ne zaman? Kendi dünyanda mı?"</p>

  <p>"Evet," dedi oğlan, sıkıntılı sıkıntılı. Lyra bekledi, kıpırdamadan oturdu, Will de az sonra devam etti. "Annem kötü dönemlerinden birini geçirirken oldu. O ve ben kendi başımıza yaşıyorduk, çünkü babam yanımızda değildi. Ve annem zaman zaman doğru olmayan şeyler düşünmeye başladı. Ve anlamsız işler yapmaya - en azından, benim için anlamsız. Yani, onları yapması gerekirdi, yoksa endişeye kapılır ve korkardı, ben de ona yardım ederdim. Parktaki parmaklıkların hepsine dokunmak ya da bir çalıdaki bütün yaprakları saymak gibi - böyle şeyler. Bir süre sonra iyileşirdi. Ama ben birisi onun böyle olduğunu fark edecek diye korkuyordum, çünkü onu bir yerlere gönderirler diye düşünüyordum, bu yüzden de ona göz kulak oluyor, bunları saklıyordum. Kimseye söylemedim, hiç.</p>

  <p>"Ve bir keresinde ben ona yardım etmek için orada değilken korktu. Ben okuldaydım. Dışarı çıktı, pek fazla şey de giymiyordu, ama bunu bilmiyordu. Ve benim okulumdan bazı erkek çocuklar onu buldu ve başladılar. . ."</p>

  <p>Will'in yüzünü ateş basmıştı. Yaptığına engel olamadan ve sesi titreyip gözleri sulandığı için Lyra'ya da bakmadan kendini aşağı yukarı yürür buldu. Devam etti. "Ona eziyet ediyorlardı, tıpkı kulenin oradaki çocukların kediye yaptığı gibi... Onun deli olduğunu düşünüyor ye canını yakmak, belki de öldürmek istiyorlardı, öldürseler şaşırmazdım. Tek suçu farklı olmaktı ve ondan nefret ediyorlardı. Meyse, onu buldum ve eve götürdüm. Ertesi gün okulda liderleri olan çocukla kavga ettim. Onunla kavga ettim ve kolunu kırdım, sanırım birkaç dişini de kırdım - bilmiyorum. Geri kalanıyla da dövüşecektim ama başım belaya girdi ve dursam iyi olacağını anladım çünkü durmazsam öğrenirlerdi - yani, öğretmenlerle yetkililer. Anneme gider ve beni şikayet ederlerdi ve onun nasıl olduğunu fark edince de götürürlerdi. Ben de pişman olmuşum gibi yaptım, öğretmenlere bir daha böyle bir şey yapmayacağım dedim, kavga ettiğim için bana ceza verdiler, gene de bir şey söylemedim. Ama onu emniyette tuttum, anlıyorsun ya. O çocuklar dışında hiç kimse bilmiyordu ve onlar da herhangi bir şey yaparlarsa benim ne yapacağımı biliyorlardı; bir daha sefere onları öldüreceğimi biliyorlardı. Sadece canlarını yakmak değil. Ve bir süre sonra annem gene iyileşti. Kimse bilmedi, asla.</p>

  <p>"Ama ondan sonra çocuklara büyüklerden fazla güvenmedim hiç. Onlar da kötü şeyler yapmaya aynı derecede hevesli. Onun için Ci'gazze'deki o çocuklar onu yapınca şaşırmadım.</p>

  <p>"Ama cadıların gelişine sevindim."</p>

  <p>Gene sırtı Lyra'ya dönük, gene ona bakmayarak oturdu, eliyle gözlerini sildi. Lyra görmemiş gibi yaptı.</p>

  <p>"Will," dedi, "annen hakkında dediklerin... ve Tullio hakkında, Heyulalar onu ele geçirince... ve dün, Heyulalar’ın senin dünyandan geldiklerini sandığını söylemen ..."</p>

  <p>"Evet. Çünkü bir anlamı yok, ona olanların. Deli değildi. Çocuklar deli olduğunu düşünebilir, ona gülebilir ve incitmeye çalışabilirlerdi, ama yanılıyorlardı; deli değildi. Sadece benim göremediğim şeylerden korkuyordu. Ve çılgınca görünen şeyler yapması gerekiyordu; sen onların anlamını çözemiyordun ama besbelli o çözüyordu. Bütün yaprakları sayması gibi, ya da Tullio'nun dün duvardaki bütün taşlara dokunması gibi. Belki de bu Heyulalar'ı uzaklaştırmanın bir yoluydu. Eğer arkalarındaki korkutucu bir şeye sırtlarını dönebilirlerse ve taşlarla, nasıl birbirlerine geçtikleriyle ya da çalılıktaki yapraklarla gerçekten ilgilenirlerse, kendilerini bunun gerçekten önemli olduğuna inandırabilirlerse, emniyette olacaklarmış gibi. Bilmiyorum. Böyle görünüyor. Korkacağı gerçek şeyler de vardı, gelip bizi soyan o adamlar gibi, ama onlardan başka da bir şey vardı. Onun için, belki benim dünyamda da Heyulalar vardır, sadece onları göremiyoruzdur ve bir isim koymamışızdır, ama oradadırlar ve anneme saldırmaya çalışıyorlardır. İşte onun için dün aletiyometre annemin iyi olduğunu söyleyince sevindim."</p>

  <p>Hızlı hızlı soluk alıyordu, sağ eli kılıfındaki bıçağın sapını kavramıştı. Lyra hiçbir şey söylemedi, Pantalaimon da hiç kıpırdamadan durdu.</p>

  <p>Bir süre sonra kız, "Babanı araman gerektiğini ne zaman anladın?" diye sordu.</p>

  <p>"Uzun zaman önce," dedi oğlan. "Onun bir tutsak olduğunu, kaçmasına yardım edeceğimi hayal ederdim. Böyle uzun oyunlar oynardım; bazen günlerce sürerdi Ya da bir ıssız adada olurdu, ben tekneyle gidip onu ev getirirdim. Ve her şey hakkında ne yapılması gerektiğin tamı tamına bilirdi. Özellikle, annem hakkında, annem iyileşirdi, babam ona ve bana göz kulak olurdu, ben de öylece okula gidip arkadaş edinebilirdim ve bir annemle babam da olurdu. Onun için kendi kendime hep demişimdir ki, büyüyünce gidip babamı arayacağım... Ve annem de bana, babamın rolünü devralacağımı söylerdi Kendimi iyi hissedeyim diye söylerdi. Ne olduğunu bilmezdim, ama kulağa önemli bir şey gibi gelirdi."</p>

  <p>"Arkadaşın yok muydu?"</p>

  <p>"Nasıl olsun ki?" dedi Will, saf bir hayretle. "Arkadaşlar... Evine gelirler ve annenle babanı tanırlar ve… Bazen çocuklardan biri beni evine çağırırdı, gidebilirdim de gitmeyebilirdim de, ama ben onu asla çağıramazdım Onun için arkadaşım yoktu, gerçekten. İsterdim... Kedi vardı," diye devam etti. "Umarım şimdi iyidir. Umarım, biri ona bakıyordur."</p>

  <p>"Peki ya öldürdüğün adam?" dedi Lyra, kalbi pat pat çarparak. "O kimdi?"</p>

  <p>"Bilmiyorum. Eğer onu öldürdümse, umurumda değil. Hak etti. İki kişiydiler. Boyuna eve gelip yeniden korkana ve her zamankinden beter olana kadar annemi rahatsız ediyorlardı. Babam hakkındaki her şeyi öğrenmek istiyorlardı ve onu rahat bırakmıyorlardı. Bilmiyorum, polis miydiler, başka bir şey mi. Önce bir çeteye falan dahiller sandım, babamın bir banka soyup belki de parayı sakladığını düşünüyorlar sandım. Ama para istemiyorlardı; kağıtları istiyorlardı. Babamın gönderdiği bazı mektupları istiyorlardı. Bir gün zorla eve girdiler, ben de annemin başka bir yerde olursa daha fazla güvencede olacağını düşündüm. Anlıyorsun ya, polise gidip yardım isteyemiyordum, çünkü annemi alıp götürebilirlerdi. Ne yapacağımı bilmiyordum.</p>

  <p>"Sonunda, vaktiyle bana piyano dersi vermiş olan ihtiyar hanıma söyledim. Aklıma gelen tek kişi oydu. Annem onunla kalabilir mi diye sordum ve onu oraya götürdüm. Sanırım ona iyi bakacak. Neyse, ben o mektupları aramaya eve gittim, çünkü annemin onları nerede sakladığını biliyordum, buldum da, derken adamlar gelip yeniden zorla eve girdiler. Geceydi, ya da sabahın erken saatleri. Ve merdivenin tepesinde saklanıyordum ki Moxie - dişi kedim Moxie - yatak odasından çıktı. Onu görmedim, adam da görmedi, adama çarptığımda Moxie ayağının takılmasına neden oldu, adam da ta merdivenin dibine kadar düştü...</p>

  <p>"Ben de kaçtım. Olup biten bu. Yani onu öldürmeye niyetim yoktu, ama olmuş olsa da umurumda değil. Kaçıp Oxford'a gittim ve sonra da o pencereyi buldum. Ve bütün bunlar ben öteki kediyi gördüğüm, onu gözlemek için durduğum ve pencereyi önce bulduğum için oldu Eğer onu görmeseydim... ya da Moxie tam o sırada yatakodasından çıkmış olmasaydı..."</p>

  <p>"Evet," dedi Lyra, "şanslıymışsın. Ben ve Pan da az önce ben Jordan'daki istirahat odasına hiç gitmeseydim, Başkan'ın şaraba zehir koymasını görmeseydim neler olurdu diye düşünüyorduk! Gene bunların hiçbirisi olmazdı ."</p>

  <p>İkisi de ihtiyar çamlar arasından gelen eğik güneş ışığında, yosun kaplı kayada sessizce oturdular ve onları buraya ne kadar çok sayıda minik şanslı olayın birleşip getirdiğini düşündüler. Bütün bu şanslı olaylar farklı bir yönde seyredebilirdi. Belki başka bir dünyada, başka bir Will, Sunderland Avenue'daki pencereyi görmezdi ve yakalanana kadar, yorgun ve kayıp, Midlands'a doğru avare avare giderdi. Ve başka bir dünyada başka bir Pantalaimon başka bir Lyra'yi istirahat odasında kalmamaya ikna eder, başka bir Lord Asriel zehirlenir, başka bir Roger Lyra ile değişmeyen başka bir Oxford'un çatılarında ve dar sokaklarında ebediyen oynamak için hayatta kalırdı.</p>

  <p>Az sonra Will yola devam edecek kadar güçlendi, çevrelerindeki sessiz büyük ormanda birlikte patikadan ilerlediler.</p>

  <p>Gün boyunca dinlenerek, ilerleyerek, tekrar dinlenerek yürüdüler, ağaçlar seyreldi, arazi daha kayalık bir hal aldı. Lyra aletiyometreye danıştı: Yola devam, dedi aletiyometre, doğru yön bu. Öğleyin Heyulalar'ın rahatsız etmemiş olduğu bir köye geldiler. Yamaçta keçiler otluyordu, bir limon ağaçları korusu taşlık yere gölge veriyordu, derede oynayan çocuklar, partal kıyafetli kızla beyaz yüzlü, vahşi bakışlı, gömleğinde kan lekeleri olan oğlanı ve yanlarında yürüyen zarif tazıyı görünce annelerine seslenip yanlarına koştular.</p>

  <p>Büyükler ihtiyatlı ama Lyra'nın altın paralarından biri için ekmek, peynir ve meyve satmaya hevesliydiler. Cadılar göz önünden uzak durdu ama çocukların ikisi de herhangi bir tehlike onları tehdit edecek olsa bir saniyede geleceklerini biliyorlardı. Lyra bir tur daha pazarlık ettikten sonra, ihtiyar bir kadın onlara keçi derisinden iki matara ile ince bir keten gömlek sattı ve Will de içi ferahlayarak pis tişörtünü bıraktı, buz gibi derede yıkandı ve daha sonra da kurumak için sıcak güneşte uzandı.</p>

  <p>Canlanıp kendilerine gelerek, yeniden yola koyuldular. Arazi şimdi daha sertti; gölge niyetine, dalları etrafa yayılan ağaçların değil, kayaların gölgesinde dinlenmek durumundaydılar. Ayaklarının altındaki toprak da ayakkabılarının tabanından içeri işleyecek kadar sıcaktı. Güneş gözlerine vuruyordu. Tırmanırken gittikçe daha ağır ilerliyorlardı ve güneş dağın kenarlarına vurunca ve altlarında küçük bir vadinin açıldığını gördüklerinde, daha ileri gitmemeye karar verdiler.</p>

  <p>Yamaçtan aşağı zahmetle indiler, dengelerini kaybetmelerine ramak kaldı, hem de bir kereden fazla, sonra da koyu renk parlak yaprakları ve koyu kırmızı çiçek öbekleri arıların vızıltısıyla dolu cüce açelya çalılıkları arasından ite kaka geçmek zorunda kaldılar. Akşamın gölgeleri inerken, bir derenin kenarındaki yabani bir çayırlığa geldiler. Otlar diz boyuydu ve peygamber çiçeği, yılanotu ve beşparmak otu doluydu.</p>

  <p>Will derenin suyundan uzun uzun içti, sonra da uzanıp yattı. Uyanık kakmıyordu ama uyuyamıyordu da; başı dönüyordu, her şeyin üzerine bir gariplik şaşkınlığı çökmüştü, eli sızlıyor ve zonkluyordu.</p>

  <p>Ve daha da beteri, yeniden kanamaya başlamıştı.</p>

  <p>Serafina yaraya bakınca biraz daha şifalı ot koydu, ipeği her zamankinden daha sıkı bağladı ama bu kez yüzü endişeliydi. Will onu sorgulamak istemedi, ne anlamı vardı ki? Büyünün işe yaramadığı ona açıktı ve Serafina’nın da bunu bildiğini görebiliyordu.</p>

  <p>Karanlık çökerken Lyra'nın yakınında yatmaya geldiğini duydu, az sonra da usuldan bir mırlama. Lyra'nın kedi biçimdeki cini, ondan yarım metre kadar ötede, pençelerini kıvırmış uyukluyordu. Will fısıldadı: "Pantalaimon !"</p>

  <p>Cinin gözleri açıldı. Lyra kıpırdamadı. Pantalaimon fısıldadı. "Evet?"</p>

  <p>"Pan, ölecek miyim?"</p>

  <p>"Cadılar seni ölmeye bırakmaz. Lyra da."</p>

  <p>"Ama büyü işe yaramadı. Kan kaybedip duruyorum. Hem kaybedecek fazla kanım da kalmış olamaz. Ve yeniden kanıyor, durmayacak. Korkuyorum..."</p>

  <p>"Lyra korktuğunu düşünmüyor."</p>

  <p>"Düşünmüyor mu?"</p>

  <p>"Görüp göreceği en cesur savaşçı olduğunu, Iorek Byrnison kadar cesur olduğunu düşünüyor."</p>

  <p>"Öyleyse sanırım korkmuş görünmemeye çalışsam iyi olur,” dedi Will. Bir dakika kadar sessiz kaldı ve sonra, "Bence Lyra benden de cesur," dedi. "Şimdiye kadarki en iyi arkadaşım.”</p>

  <p>"O da senin hakkında aynı şeyi düşünüyor," diye fısıldadı cin.</p>

  <p>Will bir süre sonra gözlerini kapadı.</p>

  <p>Lyra kıpırdamadan yatıyordu, ama gözleri karanlıkta fincan gibi açılmıştı ve kalbi hızlı hızlı çarpıyordu.</p>

  <p>Will bundan sonra etrafının farkına vardığında hava tamamen kararmıştı, eli de her zamankinden çok acıyordu. Dikkatle doğruldu, biraz ötede bir ateş yakıldığını gördü, Lyra ateşin başında çatallı bir sopada ekmek kızartmaya çalışıyordu. Birkaç kuş da bir şişin üstünde kızarıyordu, Will yakında bir yere oturmaya gelirken, Serafina Pekkala aşağı uçtu.</p>

  <p>"Will," dedi, "başka bir şey yemeden şu yaprakları ye."</p>

  <p>Ona bir avuç yumuşak, acı tatlı, biraz adaçayına benzeyen yaprak verdi, oğlan onları sessizce çiğnedi, kendini zorlayarak yuttu. Ağız buruşturucu bir tatları vardı ama kendini daha uyanık, daha az üşümüş ve yediği için daha iyi hissetti.</p>

  <p>Kızarmış kuşları yediler, limon suyuyla çeşnilendirdiler, sonra bir başka cadı dağın dibindeki taş yığınlarının altında bulduğu biraz yaban mersinini getirdi ve cadılar ateşin çevresinde toplandı. Usulca konuştular; kimileri etrafı gözlemek için yükseğe uçmuş ve bir tanesi denizin üstünde bir balon görmüştü. Lyra hemen doğruldu.</p>

  <p>"Mr. Scoresby'nin balonu mu?" dedi.</p>

  <p>"İçinde iki adam vardı ama kim olduklarını göremeyecek kadar uzaktaydılar. Arkalarında fırtına bulutları toplanıyordu."</p>

  <p>Lyra ellerini çırptı. "Mr. Scoresby geliyorsa eğer," dedi, "uçabiliriz, Will! Ah, umarım odur! Ona veda edemedim hiç, öyle de şefkatliydi ki. Keşke onu yeniden görsem, sahiden..."</p>

  <p>Cadı Juta Kamainen, omuzundaki kırmızı göğüslü kızılgerdan cininin gözleri pırıl pırıl, dinliyordu, çünkü Lee Scoresby'nin adının geçmesi ona adamın neyi aramak için yola koyulduğunu hatırlatmıştı. Juta, Stanislaus Grumman'a âşık olan ve aşkı reddedilen cadıydı, Serafina Pekkala'nin kendi dünyalarında adamı öldürmesin diye bu dünyaya getirdiği cadı.</p>

  <p>Serafina bunu fark edebilirdi, ama başka bir şey olmuştu: elini kaldırdı, başını da, bütün diğer cadılar gibi.</p>

  <p>Will ve Lyra kuzeyden doğru çok hafifçe bir gece kuşunun çığlığının geldiğini duydular. Oysa bu kuş değildi; cadılar hemen onun bir cin olduğunu anlamıştı. Serafina Pekkala kalkarak dikkatle göğe baktı.</p>

  <p>"Sanırım Ruta Skadi," dedi.</p>

  <p>Sessiz kaldılar, başlarını engin sessizliğe doğru eğerek, duymaya çalıştılar.</p>

  <p>Ve sonra bir başka çığlık geldi, şimdi daha yakından, ve sonra bir üçüncüsü; bu çığlık üzerine bütün cadılar dallarını alıp havalandı. Sadece iki tanesi, yani, yakında duran, okları yaylarında, Will ile Lyra'yı koruyan iki cadı hariç.</p>

  <p>Yukarıdaki karanlıkta bir yerlerde birileri dövüşüyordu. Ve sadece birkaç saniye sonra, uçma hışırtısını, okların vızıltısını ve acı, öfke ya da emirle yükselmiş seslerin homurtularını, verdikleri emirleri duyabiliyor gibiydiler.</p>

  <p>Sonra onlara sıçrayacak vakit bile bırakmayacak kadar ani bir pat sesiyle gökten ayaklarının dibine bir yaratık düştü - derimsi ciltli ve keçeleşmiş kürklü, Lyra'nın yamaç-hartlağı ya da benzer bir şey olarak tanıdığı bir canavar.</p>

  <p>Düşüş onu sakatlamıştı ve yanından bir ok çıkıyordu ama gene de sendeleyerek ayaklandı, debelenerek, tüm kötülüğüyle Lyra'ya doğru atıldı. Cadılar ateş edemiyorlardı, çünkü yaratık onların ateş hattındaydı, ancak oraya ilk giden Will oldu; bıçakla ve elinin tersiyle kesti, yaratığın başı koptu, bir-iki kez yuvarlandı. Hava ciğerlerini gürültülü bir iç çekişle terk etti ve ölüp yere düştü.</p>

  <p>Gözlerini bir kez daha yukarı çevirdiler çünkü savaş daha aşağı doğru geliyordu ve yukarıları aydınlatan ateş ışığı, hızla geçen bir siyah ipek anaforu, solgun kollarla bacaklar, yeşil çam iğneleri, kurşuni-kahverengi benekli deriyi gösteriyordu. Cadıların ani dönüşler, duruşlar ve ileri atılışlarda, değil nişan alıp ok atmak, dengelerini nasıl korudukları Will'in anlayışının ötesindeydi.</p>

  <p>Başka bir yamaç-hartlağı, sonra bir başkası dereye ya da yakınlardaki kayalara kaskatı ölmüş halde düştü ve sonra geri kalanı, karanlıkta çığlıklar atıp, cıyaklayarak, kuzeye doğru kaçıştı.</p>

  <p>Birkaç dakika sonra Serafina Pekkala kendi cadıları ve başka biriyle yere indi: ateşli bakışlı, siyah saçlı, yanakları öfke ve heyecandan kızarmış güzel bir cadı.</p>

  <p>Yeni cadı başsız yamaç-hartlağını gördü ve tükürdü.</p>

  <p>"Bizim dünyamızdan değil," dedi, "buradan da değil. Pis melunlar. Binlercesi var, sinek gibi ürüyorlar... Bu da kim? Lyra denen çocuk bu mu? Ya oğlan kim?"</p>

  <p>Lyra onun bakışını soğukkanlılıkla iade etti ama kalp atışlarının hızlandığını da hissetti, çünkü Ruta Skadi öylesine sinirleriyle besleniyordu ki, yakınındaki herkeste de benzer bir heyecan yaratıyordu.</p>

  <p>Sonra cadı Will'e döndü, Will de aynı yoğunluk dalgasını hissetti ama Lyra gibi o da yüz ifadesini kontrol etti. Bıçak gene elindeydi, cadı o bıçakla ne yaptığını gördü ve gülümsedi. Will bıçağı pis şeyin kanından temizlemek için toprağa soktu, sonra da derede duruladı.</p>

  <p>Ruta Skadi, "Serafina Pekkala,” diyordu, "öyle çok şey öğreniyorum ki; bütün eski şeyler değişiyor ya da ölüyor, ya da içleri boşalıyor. Karnım aç..."</p>

  <p>Kızarmış kuşların kalıntılarını paralayarak ve ağzına avuç dolusu ekmek tıkıp, dereden aldığı büyük yudumlarla yutarak, bir hayvan gibi yedi. O yerken, cadıların bazıları ölü yamaç-hartlaklarını taşıyıp götürdü, ateşi yeniden yaktı, sonra da nöbet tutmaya başladılar.</p>

  <p>Geri kalanı Ruta Skadi'nin yakınında oturup onun anlatacaklarını dinlemeye geldi. Ruta onlara, meleklerle buluşmak için yukarı uçtuğunda neler olduğunu söyledi, sonra da Lord Asriel'in kalesine yaptığı yolculuğu anlattı.</p>

  <p>"Kızkardeşlerim, hayal edebileceğiniz en büyük şato: bazalttan kale duvarları göklere yükseliyor, her yönden geniş yollar geliyor, bu yollarda barut, yiyecek, madeni zırhlardan yükleri var. Bunu nasıl yapmış? Sanırım bunun için uzun bir süredir hazırlanıyordu, çağlar boyunca. Bunu daha biz doğmadan önce hazırlıyordu, kızkardeşlerim, çok daha genç olsa bile... Ama nasıl olabilir? Bilmiyorum. Anlayamıyorum. Sanırım zamana hükmediyor, iradesine bağlı olarak onun daha hızlı ya da yavaş geçmesini sağlıyor.</p>

  <p>"Ve bu kaleye, her dünyadan, her tür savaşçı geliyor. Erkekler ve kadınlar, evet, savaşan ruhlar da ve daha önce hiç görmediğim silahlı yaratıklar - kertenkeleler ve maymunlar, zehirli mahmuzları olan kocaman kuşlar, tahmin edebileceğim bir adları olmayacak kadar tuhaf yaratıklar. Bir de diğer dünyaların cadıları var, kızkardeşlerim; bunu biliyor muydunuz? Bizimki gibi ama son derece farklı bir dünyadan gelen cadılarla konuştum, çünkü o cadılar bizim kısa ömürlerimizden uzun bir ömür yaşıyorlar ve aralarında erkekler de var, bizim gibi uçabilen erkek-cadılar..."</p>

  <p>Onun anlattıkları, Serfania Pekkala'nın klanındaki cadıların hayretle, korkuyla ve inanmazlıkla dinlemelerine neden olmuştu. Ama Serafina ona inanıyordu, devam etmesi için teşvik etti.</p>

  <p>"Lord Asriel'i gördün mü, Ruta Skadi? Ona ulaşabildin mi?"</p>

  <p>"Evet, ulaştım ve hiç de kolay değildi çünkü birçok etkinlik dairesinin merkezinde yaşıyor ve hepsini yönetiyor. Ne var ki, ben kendimi görünmez hale getirdim, uyumaya hazırlandığı en mahrem odasına girmeyi başardım."</p>

  <p>Her cadı bunun ardından neler olduğunu biliyordu, Will ile Lyra'nın ise hayal etmesi bile mümkün değildi. Böylece Ruta Skadi'nin anlatmasına da gerek kalmamıştı, devam etti: "Ve sonra ona neden bütün bu kuvvetleri bir araya getirdiğini ve Otorite'ye meydan okuduğuna dair duyduklarımızın doğru olup olmadığını sordum, güldü.</p>

  <p>"Sibirya'da bu konuda konuşuyorlar mı yani?" dedi, ben de ona evet dedim, Savalbard'da ve kuzeyin her bölgesinde de konuşuyorlar; bizim kuzeyimizin. Ayrıca ona anlaşmamızdan söz ettim, kendisini bulup öğrenmek için bizim dünyamızı nasıl terk ettiğimden.</p>

  <p>"Ve beni ona katılmaya davet etti, kızkardeşlerim. Otorite'ye karşı ordusuna katılmaya. Ne kadar isterdim oracıkta ve o anda ona söz verebilmeyi. Bana, Otorite'nin temsilcilerinin O'nun adına yaptıkları düşünülünce, isyan etmenin doğru ve adil olduğunu gösterdi... Ve ben de Bolvangar çocuklarını düşündüm, kendi güney topraklarımda gördüğüm başka dehşet verici sakatlamaları düşündüm; o da bana Otorite adına gerçekleştirilen daha da korkunç gaddarlıkları anlattı - bazı dünyalarda cadıları yakalayıp nasıl yaktıklarını, kızkardeşlerim. Evet, bizim gibi cadıları...</p>

  <p>"Benim gözlerimi açtı. Bana asla görmediğim şeyleri gösterdi, Otorite adına işlenen zulmü, dehşeti ve hepsi hayatın sevinci ile açıksözlülüğünü yok etmek için tasarlanmış.</p>

  <p>"Ah, kızkardeşlerim, kendimi ve bütün klanımı ânında bu davaya adamayı öyle bir istedim ki! Ama önce size danışmam gerektiğini biliyordum ve sonra da kendi dünyama uçup İeva Kasku, Reina Miti ve diğer cadı kraliçelerle konuşmam gerektiğini.</p>

  <p>"Böylece onun odasından görünmeden ayrıldım, bulutçamımı buldum ve uzaklara uçtum. Ama daha uzağa uçamadan büyük bir rüzgar geldi, beni dağların tepelerine savurdu ve bir sarp kayanın doruğuna sığınmak zorunda kaldım. O kayalıklarda ne tür yaratıkların yaşadığını bildiğim için kendimi yeniden görünmez hale getirdim ve karanlıkta sesler duydum.</p>

  <p>"Anlaşılan, yamaç-hartlaklarının en yaşlısının yuvasına rastlamışım. Kördü, ona yiyecek getiriyorlardı: çok aşağılardan, pis pis kokan leşler. Ve ondan kendilerine yol göstermesini istiyorlardı.</p>

  <p>"Büyükbaba," dediler, "hafızan ne kadar geriye gidiyor?"</p>

  <p>"Çok, çok gerilere. İnsanlardan öncesine," dedi; sesi yumuşak, çatlak ve zayıftı.</p>

  <p>"Görülmüş görülecek en büyük savaşın yakında geldiği doğru mu, Büyükbaba?"</p>

  <p>"Evet, çocuklar," dedi. "Hatta sonuncusundan da daha büyük bir savaş. Hepimize nefis bir ziyafet. Bu günler, her dünyadaki her hartlak için zevk ve bolluk günleri olacak."</p>

  <p>"Peki, kim kazanacak, Büyükbaba? Lord Asriel Otorite'yi yenecek mi?"</p>

  <p>"Lord Asriel'in ordusunda milyonlar var," dedi onlara ihtiyar yamaç hartlağı, "her dünyadan toplanmışlar. Daha önce Otorite ile savaşmış olandan da büyük bir ordu ve daha iyi liderlik altında. Otorite'nin kuvvetlerine gelince, eh, onlardan yüz misli daha fazlalar. Ama Otorite'nin yaşı çağları bulur, benden bile yaşlıdır, çocuklar. Ayrıca askerleri korkmuş, korkmadıklan yerlerde de kendini beğenmiştir. Kıran kırana bir savaş olacak ama Lord Asriel kazanacak çünkü tutkulu ve cüretkar biri. Davasında haklı olduğuna inanıyor. Ancak bir şey hariç, çocuklar. Esatir onda değil. Esatir olmadan o ve bütün kuvvetleri yenilecektir. Ve biz de ziyafet yılları yaşayacağız, çocuklarım!"</p>

  <p>"Sonra da güldü, ona getirdikleri leş kokulu eski kemiği kemirdi, diğerleri de hep birlikte neşe çığlıkları attılar.</p>

  <p>"Şimdi, bu Esatir hakkında daha fazlasını duyayım diye nasıl kulağımı dört açıp dinlediğimi hayal edebilirsiniz ama rüzgarın ulumasının üstünden sadece genç bir hartlağın şunu sorduğunu duyabildim: "Eğer Lord Asriel 'in Esatir'e ihtiyacı varsa, neden onu çağırmıyor?"</p>

  <p>"Ve ihtiyar hartlak dedi ki, 'Lord Asriel de Esatir hakkında senin bildiğinden fazlasını bilmiyor, çocuk! İşin esprisi burada!' Uzun uzun, avaz avaz güldü."</p>

  <p>"Ama daha fazlasını öğrenmek için pis şeylere daha da yaklaşmaya çalışırken gücüm pes etti, kızkardeşlerim, kendimi daha fazla görünmez halde tutamadım. Daha genç olanlar beni gördü ve çığlığı bastılar ve kaçmak, havadaki görünmez kapıdan bu dünyaya dönmek zorunda kaldım. Bir hartlak sürüsü arkamdan geldi, onlar da sonuncuları, orada ölü yatıyorlar.</p>

  <p>"Ancak, Lord Asriel'in bize ihtiyacı olduğu açık, kızkardeşlerim. Bu Esatir her kimse, Lord Asriel'in bize ihtiyacı var! Keşke şimdi Lord Asriel'e dönebilsem de, "Endişe etme - biz geliyoruz - biz, kuzeyin cadıları ve kazanman için sana yardımcı olacağız," diyebilsem... Şimdi anlaşmaya varalım, Serafina Pekkala, büyük bir cadı meclisi toplayalım, tek tek her klanı bir araya getirelim ve savaş açalım!"</p>

  <p>Serafina Pekkala Will'e baktı, oğlana sanki bir şey için izin istiyor gibi geldi. Ama ona yol gösteremedi, cadı da yeniden Ruta Skadi'ye baktı.</p>

  <p>"Biz değil," dedi. "Bizim görevimiz Lyra'ya yardım etmek, onunki ise Will'e rehberlik edip babasına götürmek. Geri dönmelisin, tamam, ama biz Lyra ile kalmalıyız."</p>

  <p>Ruta Sadi başını sabırsızca savurdu. "Eh, kalmanız gerekiyorsa," dedi.</p>

  <p>Will uzandı, çünkü yarası canını acıtıyordu - şimdi yeni olduğu zamankinden de daha fazla. Bütün eli şişmişti. Lyra da, boynuna dolanan Pantalaimon ile uzandı ve yarı kapalı göz kapakları arasından ateşi gözleyip uykulu uykulu, cadıların mırıltılarına kulak verdi.</p>

  <p>Ruta Skadi nehirden yukarı doğru biraz yürüdü, Serafina Pekkala da onunla gitti.</p>

  <p>"Ah, Serafina Pekkala, Lord Asriel'i görmeliydin," dedi Latviya kraliçesi usulca. "Geçmiş gelecek en büyük kumandan. Kuvvetlerinin her ayrıntısı zihninde açık seçik. Adamın cüretini bir düşün, Yaratıcı'ya savaş açmak! Ama sence kimdir bu Esatir? O adam hakkında niye hiçbir şey duymadık? Ve Lord Asriel'e katılsın diye onu nasıl teşvik edebiliriz?"</p>

  <p>"Belki de bir adam değildir, kızkardeşim. Biz de bu konuda genç yamaç-hartlağı kadar az şey biliyoruz. Belki de ihtiyar büyükbaba onun cehaletine gülüyordu. Kelime kulağa sanki "tanrı yokedici" gibi geliyor. Bunu biliyor muydun?"</p>

  <p>"O zaman gene de bizi kastediyor olabilir, Serafina Pekkala! Ve eğer öyleyse, biz katılınca güçleri ne kadar daha sağlam olacak. Ah, oklarımın Bolvangar'daki ve bütün dünyalarda her Bolvangar'daki iblisleri öldürmesine nasıl da hasretim! Kızkardeşim, niye yapıyorlar? Bütün dünyalarda Otorite'nin temsilcileri çocukları zalim tanrılarına kurban ediyor! Neden? Neden?"</p>

  <p>"Toz'dan korkuyorlar," dedi Serafina Pekkala, "ama o nedir dersen, bilmiyorum."</p>

  <p>"Peki, bulduğunuz bu oğlan. O kim? Hangi dünyadan geliyor?"</p>

  <p>Serafina Pekkala ona Will hakkında bildiği her şeyi söyledi. "Neden önemli olduğunu bilmiyorum," diye bitirdi, "ama biz Lyra'ya hizmet ediyoruz. Ve onun aleti ona görevinin bu olduğunu söylüyor. Ve kızkardeşim, yarasına şifa vermeye çalıştık, ama başarısızlığa uğradık. Tutma büyüsünü denedik ama işe yaramadı. Belki de bu dünyadaki şifalı otlar bizim dünyamızdakilerden daha güçsüzdür. Burası kanyosunu yetişemeyecek kadar sıcak ."</p>

  <p>"Tuhaf biri," dedi Ruta Skadi. "O da Lord Asriel'le aynı cinsten. Gözlerinin içine baktın mı?”</p>

  <p>"Doğruyu söylemek gerekirse,” dedi Serafina Pekkala, "Cesaret edemedim."</p>

  <p>İki kraliçe dere kıyısında sessizce oturdular. Zaman geçti; yıldızlar battı, başka yıldızlar doğdu; uyuyanlardan küçük bir çığlık yükseldi, ama sadece rüya gören Lyra'ydı. Cadılar bir fırtınanın gümbürtüsünü duydu sonra deniz ve dağ eteğindeki tepeciklerin üzerinde şimşeklerin oynayışını gördüler, ancak çok uzaklardaydı.</p>

  <p>Daha sonra Ruta Skadi, "Şu kız, Lyra,” dedi. "Onun nasıl bir rol oynaması gerekiyor? Rolü bu mu? Oğlanı babasına götüreceği için mi önemli? Çok daha fazlasıydı, değil mi?"</p>

  <p>"Şimdi yapması gereken bu. Ama daha sonrası için, evet, çok daha fazlası. Biz cadılar bu çocuk için, kadere bir son vereceğini söyleriz. Eh, onu Mrs. Coulter için anlamlı hale getirecek kelimeyi biliyoruz, kadının bunu bilmediğini de biliyoruz. Svalbard yakınlarındaki teknede işkence ettiği cadı az daha söylüyordu ama Yambe-Akka ona tam vaktinde geldi.</p>

  <p>"Ama şimdi o hartlakların bahsettikleri şeyin Lyra olabileceğini düşünüyorum - yani şu Esatir denen şeyin. Cadılar değil, melek varlıkları değil ama o uyuyan çocuk: Otorite'ye karşı savaştaki nihai silah. Yoksa Mrs. Coulter onu bulmaya niye bunca hevesli olsun?"</p>

  <p>"Mrs. Coulter Lord Asriel'in sevgililerinden biriydi," dedi Ruta Skadi. "Elbette ve Lyra da onların çocuğu... Serafina Pekkala, eğer ben onun çocuğunu doğurabilsem, ne cadı olurdu ama! Kraliçelerin kraliçesi!”</p>

  <p>"Hişşt, kızkardeşim,” dedi Serafina. "Dinle... ya şu ışık da ne?"</p>

  <p>Bir şey nöbetçilerinin yanından geçtiği için tedirgin halde, orada durdular ve kamp yerinden gelen bir ışık parıltısı gördüler; ateşin ışığı değildi ama ateşin ışığına hiç mi hiç benzemiyordu.</p>

  <p>Sessiz adımlarla, okları çoktan yaylarına takılmış halde geri koştular ve birden durdular.</p>

  <p>Bütün cadılar otların üstünde uyuyordu, Will ve Lyra da. Ama iki çocuk, aşağı, onlara bakan bir düzine melekle çevrilmişti.</p>

  <p>Ve Serafina o anda cadıların dilinde kelime karşılığı olmayan bir şeyi anladı: hac fikrini. Bu varlıkların önemli bir şeye yakın olmak için neden binlerce yıl beklediğini ve muazzam mesafeleri aştığını ve kısa süre onun huzurunda oldukları için geri kalan zamanda kendilerini ne kadar farklı hissettiklerini anladı. Bu yaratıklar, seyrelmiş ışığın bu güzel hacıları, kirli yüzlü ve ekose etekli kız ile uykusunda kaşlarını çatan yaralı elli oğlanın etrafında ayakta dururken işte böyle görünüyorlardı.</p>

  <p>Lyra'nın boynunda bir kımıldanma oldu. Kar beyazı bir ermin olan Pantalaimon, kara gözlerini uykulu uykulu açtı ve korkusuz bir şekilde etrafa baktı. Lyra bunu daha sonra bir rüya olarak hatırlayacaktı. Pantalaimon bu ilgiyi Lyra'nın hakkı olarak kabul etmiş gibiydi, çok geçmeden yeniden kıvrıldı ve gözlerini yumdu.</p>

  <p>Nihayet yaratıklardan biri kanatlarını ardına kadar açtı. Birbirlerine onca yakın oldukları halde, diğerleri de aynı şeyi yaptı ve kanatları hiçbir dirençle karşılaşmadan, ışık ışıktan geçer gibi birbirinin içinden geçti, ta ki çimenlerde uyuyanların üstüne bir ışıltı dairesi vurana kadar.</p>

  <p>Sonra nöbetçiler, birbiri ardınca havalandı, alevler göğe yükseldi, yükseldikçe boyutları büyüdü, sonunda-muazzam bir boyut aldılar; ama daha şimdiden çok uzaklardaydılar, kuyruklu yıldızlar gibi kuzeye gidiyorlardı.</p>

  <p>Serafina ve Ruta Skadi çam dallarının üstüne atlayıp yukarı doğru onları takip ettiler ama çok geride kaldılar.</p>

  <p>"Senin gördüğün yaratıklar gibi miydiler, Ruta Skadi?" dedi Serafina, havanın ortasında yavaşlayıp, ufka doğru küçülen parlak alevleri izlerken.</p>

  <p>"Daha büyük sanıyorum ama aynı cinsten. Etleri yoktu, gördün mü? Tamamen ışıktan ibaretler. Duyuları bizimkilerden farklı olmalı... Serafina Pekkala, şimdi kuzeyimizin bütün cadılarını toplanmaya çağırmak için seni terk ediyorum. Yeniden buluştuğumuzda, savaş vakti olacak. Sağlıcakla kal, canım..."</p>

  <p>Havanın ortasında kucaklaştılar ve Ruta Skadi dönüp güneye doğru hızla uçtu.</p>

  <p>Serafina onun gidişini izledi sonra dönüp ışıldaya meleklerin sonuncusunun çok uzaklarda gözden kayboluşuna baktı. Bu büyük nöbetçiler için merhametten başka bir şey hissetmiyordu. Ayaklarının altında toprağı saçlarında rüzgarı, çıplak tenlerinde yıldız ışığının karıncalanmasını asla hissetmemekle ne çok şey kaçırıyor olmalıydılar! Ağır ağır aşağı, çimenlerde uyuyanların yanına katılmak için uçmadan önce, uçtuğu çam dalında minik bir dalcık kopardı, keskin reçineyi açgözlü bir zevkle kokladı.</p>
</body>
</html>
