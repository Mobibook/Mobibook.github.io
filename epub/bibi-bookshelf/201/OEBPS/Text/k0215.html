<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>15</b></h2>

  <h2 id="sigil_toc_id_15" style="text-align: right;"><b>Kanyosunu</b></h2>

  <p><i>İleri</i>, dedi aletiyometre. <i>Daha uzağa, daha yükseğe.</i></p>

  <p>Onlar da tırmandı. Cadılar, en iyi güzergahları kolaçan etmek için yukarıda uçuyordu, çünkü tepelik arazi çok geçmeden yerini daha dik yamaçlara ve ayak basacak kayalık yerlere bırakmıştı ve öğlene doğru güneş doğarken seyyahlar kendilerini, tek bir yeşil yaprağın büyümediği ve tek sesin böceklerin cırıltısı olduğu kuru koyaklar, dik yamaçlar ve taşlarla kaplı vadilerde buldular.</p>

  <p>İlerlediler, sadece keçi mataralarından su yudumlamak için durdular, az konuştular. Pantalaimon, yorulana kadar bir süre Lyra'nın başının üstünde uçtu, sonra da ayağını nereye bastığını bilen, boynuzlarıyla gururlanan, Lyra onun yanısıra zahmetle tırmanırken kayadan kayaya zıplayan küçük bir dağ keçisi oldu. Will keyifsizce yürüyordu, güneşin göz kamaştırıcı parıltısına karşı gözlerini kısmış, elinin daha da kötü bir hal alan ağrısını yok saymıştı. Nihayet sadece hareketin iyi, hareketsizliğin kötü olduğu, bu yüzden de çaba harcarken değil de dinlenirken daha fazla ıstırap çektiği bir hale geldi. Cadıların kanamasını durdurmak için yaptıkları büyü başarısızlığa uğradıktan sonra, cadıların da, sanki onların gücünden daha büyük bir lanete uğramış gibi, ona korkuyla baktıklarını düşünüyordu.</p>

  <p>Bir noktada küçük bir göle geldiler, kırmızı kayalar arasında otuz metre bile olmayan koyu mavi bir yama.</p>

  <p>Su içmek, mataralarını doldurmak ve ağrıyan ayaklarını buzlu suya sokmak için orada durdular. Birkaç dakika kalıp hareket ettiler ve hemen sonra, güneş en yüksek ve sıcak noktadayken, Serafina Pekkala, onlarla konuşmak için hızla aşağı indi. Endişeliydi.</p>

  <p>"Sizi bir süre bırakacağım," dedi. "Lee Scoresby'nin bana ihtiyacı var. Niye, bilmiyorum. Ama yardımıma ihtiyaç duymasa aramazdı. Yola devam edin, ben sizi bulurum. "</p>

  <p>"Mr. Scoresby mi?" dedi Lyra, heyecan ve kaygıyla.</p>

  <p>"Ama nerede -"</p>

  <p>Ne var ki Serafina gitmişti, Lyra sorusunu bitiremeden hızla gözden kaybolmuştu. Lyra, Lee Scoresby'ye ne olduğunu sormak için otomatikman aletiyometreye uzandı, ama elini çekti, çünkü Will'e rehberlik etmek dışında bir şey yapmayacağına söz vermişti.</p>

  <p>Karşıya, ona baktı. Yakında oturuyordu, öylesine dizine bıraktığı elinden hâlâ yavaş yavaş kan sızıyordu, yüzü güneşten yanmıştı ama yanığın altında solgundu.</p>

  <p>"Will," dedi, "babanı neden bulman gerektiğini biliyor musun?"</p>

  <p>"Her zaman bildim bunu. Annem, babamın rolünü devralacağımı söylerdi. Tek bildiğim bu."</p>

  <p>"Ne demek o, rolünü devralmak? Rol de ne?"</p>

  <p>"Bir görev, sanırım. Her ne yapıyordu ise, ben onu devam ettirmeliyim. Diğer her şeyden daha mantıksız değil."</p>

  <p>Sağ eliyle gözlerindeki teri sildi. Söyleyemediği şey, kayıp bir çocuğun yuva hasreti çekmesi gibi babasını özlediğiydi. Bu kıyaslama aklına gelmezdi çünkü onun için yuva, annesini güvence altında tuttuğu yerdi, başkalarının onu güvence altında tuttuğu yer değil. Ancak süpermarkette sözde düşmanlardan saklanma oyununun çaresizce gerçek bir hal aldığı o Cumartesi gününden beri beş yıl geçmişti. Hayatında onca uzun bir süreydi ki ve kalbi "Aferin, aferin çocuğum; dünyada kimse daha iyisini yapamazdı; seninle gurur duyuyorum. Şimdi gel, dinlen..." kelimelerini duymak için yanıp tutuşuyordu.</p>

  <p>Will bunun o kadar hasretini çekiyordu ki doğru dürüst farkında değildi. Genel hislerinin bir parçasıydı sadece. Onun için de, kız bunu gözlerinde görse bile ki onun için böyle anlayışlı olmak yeni bir şeydi, Will şimdi ona ifade edemiyordu. Mesele şuydu: Will söz konusu olunca yeni bir duyu geliştiriyordu, sanki o, daha önce tanıdığı herkesten daha fazla odaktaymış gibi. Onun hakkındaki her şey açık, yakın ve acildi.</p>

  <p>Bunu ona söyleyebilirdi ama tam o anda bir cadı uçup aşağı indi.</p>

  <p>"Arkamızda insanlar görüyorum,” dedi. "Çok gerideler ama hızla hareket ediyorlar. Daha yakına gidip bakayım mı?"</p>

  <p>"Evet, git,” dedi Lyra, "ama alçaktan uç ve saklan, seni görmelerine izin verme."</p>

  <p>Will ve Lyra zahmetle ayağa kalktılar ve güçlükle ilerlemeye koyuldular.</p>

  <p>"Sık sık üşüdüm,” dedi Lyra, aklını onları izleyenlerden uzaklaştırmak için, "ama hiç bu kadar sıcak olmamıştı, hiç. Senin dünyanda bu kadar sıcak mıdır?"</p>

  <p>"Benim yaşadığım yerde değil. Normal koşullarda değil. Ama iklim değişiyor. Yazlar eskiden olduğundan daha sıcak. Diyorlar ki insanlar, içine kimyasal maddeler koyarak atmosfere müdahale ediyormuş ve hava kontrolden çıkacakmış."</p>

  <p>"Evet, yaptılar," dedi Lyra "ve kontrolden çıktı. Şimdi biz göbeğindeyiz.”</p>

  <p>Will cevap veremeyecek kadar ısınmıştı, susamıştı, zonklayan havada soluk soluğa tırmandılar. Pantalaimon cırcırböceği olmuştu, sıçrayıp uçamayacak kadar yorgun olduğu için Lyra'nın omuzunda oturuyordu. Zaman zaman cadılar çok yükseklerde, tırmanılamayacak kadar yükseklerde bir pınar bulup, çocukların mataralarını doldurmak için yukarı uçuyorlardı. Su olmasa, çok geçmeden ölürlerdi ve oldukları yerde kimse yoktu; havaya çıkabilen her pınar, yeniden kayalar arasında yutulup gidiyordu.</p>

  <p>Ve böylece, akşama doğru, ilerlediler.</p>

  <p>Casusluk yapmak için geriye uçan cadının adı Lena Feldt'ti. Yalçın kayalıktan kayalığa, alçaktan uçtu ve güneş batıp kayalardan vahşi bir kan kırmızı çıkarırken küçük mavi göle geldi ve kamp yapan bir askeri birlik buldu.</p>

  <p>Ancak daha onlara ilk bakışı, öğrenmek istediğini ona gösterdi; bu askerlerin cinleri yoktu. Will'in dünyasından ya da insanların cinlerinin içlerinde olduğu ve gene de canlı göründükleri Cittâgazze dünyasından da değildiler.</p>

  <p>Bu adamlar onun dünyasındandı ve onları cinsiz görmek ağır, tiksindirici bir dehşet yaratıyordu.</p>

  <p>Açıklama, göl kıyısındaki bir çadırdan çıktı. Lena Feldt, haki av giysileri içinde zarif bir kadın, bir kısa ömürlü gördü; suyun kenarında, hemen yanında sıçrayıp oynayan maymun kadar hayat doluydu kadın.</p>

  <p>Lena Feldt yukarıdaki kayalar arasında saklanıp Mrs. Coulter'ın askerlerin başındaki subayla konuşmasını, subayın adamlarının çadırları kurup ateş yakmasını, su kaynatmasını izledi.</p>

  <p>Cadı, Serafina Pekkala'nın Bolvangar'daki çocukları kurtaran birliğindendi ve Mrs. Coulter'ı oracıkta vurma özlemi içindeydi; ancak kadını koruyan bir talih vardı sanki çünkü durduğu yer ok atmak için fazla uzaktı ve cadı da kendini görünmez hale getirmeden daha yakına gelemezdi. Büyüyü yapmaya koyuldu. On dakikalık ciddi bir odaklanma gerektirdi bu iş.</p>

  <p>Nihayet kendine güvenen Lena Feldt kayalık yamaçtan aşağı, göle doğru gitti ve kamptan geçerken bir-iki boş bakışlı asker kısaca başlarını kaldırıp baktılar, ancak gördüklerini hatırlamakta zorlanarak gene başka yana döndüler. Cadı, Mrs. Coulter'ın girdiği çadırın dışında durdu ve yayma bir ok taktı.</p>

  <p>Çadır bezinin arkasından gelen alçak sesi dinledi, sonra da göle bakan açık kanada doğru dikkatle ilerledi.</p>

  <p>Çadırın içinde Mrs. Coulter, Lena Feldt'in daha önce görmediği bir adamla konuşuyordu: yaşlıca bir adamdı, kır saçlı ve güçlüydü, bileğine sarılmış bir yılan cini vardı. Mrs. Coulter'ınkinin yanındaki bir branda bezinden iskemlede oturuyordu, kadın da ona doğru eğilmiş usulca konuşuyordu.</p>

  <p>"Elbette, Carlo," diyordu, "İstediğini söylerim sana. Ne bilmek istiyorsun?"</p>

  <p>"Heyulalar'a nasıl komuta ediyorsun?" dedi adam.</p>

  <p>"Bunun mümkün olduğunu sanmazdım ama onların köpek gibi peşinden gelmesini sağladın... Korumalarından mı korkuyorlar? Nedir?"</p>

  <p>"Basit," dedi kadın. "Beni tüketeceklerine yaşamama izin verirlerse onlara daha fazla beslenme sağlayabileceğimi biliyorlar. Onları tayf gönüllerinin arzuladığı bütün kurbanlara götürebilirim. Sen onları bana tarif eder etmez onlara hakim olabileceğimi anladım, öyle de oldu. Ve bütün bir dünya bu solgun şeylerin gücü altında titriyor. Ama, Carlo," diye fısıldadı.</p>

  <p>"Biliyorsun ki seni de memnun edebilirim. Seni daha da fazla memnun etmemi ister miydin?"</p>

  <p>"Marisa," diye mırıldandı adam, "sana bu kadar yakın olmak yeterli bir zevk..."</p>

  <p>"Hayır, değil, Carlo; olmadığını biliyorsun. Seni bundan daha fazla memnun edebileceğimi de biliyorsun."</p>

  <p>Cininin küçük siyah boynuzsu elleri, yılan cini okşuyordu. Dişi yılan yavaş yavaş kendini gevşek bıraktı ve adamın kolundan maymuna doğru akmaya başladı. Adamın da, kadının de ellerinde altın rengi şarap kadehleri vardı, kadın kendisininkini yudumladı ve biraz daha adama doğru eğildi."</p>

  <p>Cini yavaşça kolundan kayıp iner ve ağırlığını altın maymunun ellerine verirken, adam</p>

  <p>"Ah," dedi. Maymun onu yavaşça yüzüne doğru kaldırdı ve yanağını usulca onun zümrüt derisinde gezdirdi. Yılanın dili bir oraya, bir buraya hareket etti, sonra adam içini çekti.</p>

  <p>"Carlo, bana neden oğlanın peşinde olduğunu söyle," diye fısıldadı Mrs. Coulter, onun sesi de maymunun dokunuşu kadar yumuşaktı. "Niye onu bulman gerekiyor?"</p>

  <p>"Onda istediğim bir şey var. Ah, Marisa -"</p>

  <p>"Nedir, Carlo? Onda ne var?"</p>

  <p>Adam başını iki yana salladı. Ama direnmek onun için gitgide zorlaşıyordu; cini yumuşakça maymunun göğsünü çevrelemişti ve maymunun elleri onun akışkan boyunca hareket ederken, başını durmadan onun uzun parlak tüylerinden geçiriyordu.</p>

  <p>Lena Feldt onların oturdukları yerin iki adım ötesinde görünmez halde durup onları izledi. Yayı gerilmişti, yay kirişindeki oku hazırdı; bir saniyeden kısa sürede çekip serbest bırakabilir, Mrs. Coulter da daha nefesini alamadan ölebilirdi. Ama cadı merak etmişti. Hareketsiz, sessiz, gözleri faltaşı gibi açılmış, durdu.</p>

  <p>Ne var ki Mrs. Coulter'ı gözlerken, onun ötesine, küçük mavi gölün karşı tarafına bakmadı. Karanlıkta gölün öbür tarafında hayaletimsi ağaçlardan oluşan bir koruluk kendi kendini ekmiş gibiydi, bilinçli bir niyeti andıran bir şeyle sık sık titreyen bir koruluk. Ama elbette bunlar ağaç değildi ve Lena Feldt ile cininin merakı Mrs. Coulter' a yönelikken, solgun biçimlerden biri kendini yoldaşlarından ayırdı ve tek bir dalgaya meydan vermeden buz gibi suların yüzeyinde kaydı, ta ki Lenda Feldt'in cininin tünediği kayadan otuz santim ötede duraklayana kadar.</p>

  <p>"Bana kolaylıkla söyleyebilirsin, Carlo," diye mırıldanıyordu Mrs. Coulter. "Fısıldayabilirsin. Uykunda konuşuyormuş gibi yapabilirsin, seni kim bunun için suçlayabilir ki? Bana oğlanda ne olduğunu ve niye onu istediğini söyle, yeter. Senin için onu alabilirim... Bunu yapmamı istemez misin? Bana söyle, yeter, Carlo. Ben onu istemiyorum. Ben kızı istiyorum. Nedir? Bana söyle yeter, senin olur."</p>

  <p>Adam usul bir ürpertiyle sarsıldı. Gözleri kapalıydı. Sonra, "Bir bıçak,'' dedi. "Cittâgazze'nin keskin bıçağı. Onu duymadın mı, Marisa? Kimileri ona <i>teleutaia makhaira</i>, bıçakların sonuncusu diyor. Kimileri de Esatir."</p>

  <p>"Ne yapıyor, Carlo? Özelliği ne?"</p>

  <p>"Ah... Bu her şeyi kesen bıçak. Onu yaratanlar bile neler yapabileceğini bilmiyordu. Keskin bıçak her şeye, herkese, maddeye, ruha, meleğe, havaya işler. Marisa, o benim, anlıyor musun?"</p>

  <p>"Tabii, Carlo. Söz veriyorum. Bardağını doldurayım..."</p>

  <p>Ve altın maymun ellerini ağır ağır zümrüt yılanın derisine defalarca sürterken, birazcık sıkıp, kaldırır ve Sir Charles zevkle soluduğunda okşarken, Lena Feldt gerçekte neler olduğunu gördü: çünkü adamın gözleri yumuluyken, Mrs. Coulter eğdiği küçük bir şişeden kadehe, tekrar şarap doldurmadan önce, gizlice birkaç damla damlatmıştı.</p>

  <p>"İşte, canım," diye fısıldadı. "Hadi içelim, birbirimizin şerefine..."</p>

  <p>Adam sarhoş olmuştu zaten. Bardağı aldı ve aç gözlülükle yudumladı, bir kere, yeniden, yeniden.</p>

  <p>Ve sonra Mrs. Coulter hiçbir uyarıda bulunmaksızın ayağa kaltı ve dönüp Lena Feldt'in tam yüzüne baktı.</p>

  <p>"Eh, cadı," dedi, "kendini nasıl görünmez hale getirdiğini bilmiyorum mu sandın?"</p>

  <p>Lena Feldt kımıldayamayacak kadar şaşırmıştı.</p>

  <p>Arkasında adam soluk almaya uğraşıyordu. Göğsü kalkıp iniyordu, yüzü kızarmıştı, cini maymunun ellerinde gevşemişti, baygındı. Maymun küçümseyerek onu fırlatıp attı.</p>

  <p>Lena Feldt yayını kaldırmaya çalıştı ama omuzuna ölümcül bir felç hakim olmuştu. Yayı kaldıramadı. Daha önce böyle bir şey hiç olmamıştı, küçük bir çığlık attı.</p>

  <p>"Aa, onun için biraz geç artık," dedi Mrs. Coulter.</p>

  <p>"Göle bak, cadı."</p>

  <p>Lena Feldt döndü ve kar kiraz kuşu cininin sanki havası boşaltılmakta olan cam bir odadaymış gibi kanat çırpıp haykırdığını gördü; kanat çırpıyor ve düşüyor, yığılıyor, başaramıyordu, gagası ardına kadar açılmıştı, panik içinde soluyordu. Heyula onu sarmıştı.</p>

  <p>"Hayır!" diye haykırdı cadı ve ona doğru gitmeye çalıştı ama bir mide bulantısı spazmı ile geri çekildi. Mide bulantılı ıstırabı içinde bile Lena Feldt, Mrs. Coulter'ın ruhunda daha önce rastladığı herkesten daha fazla kuvvet olduğunu görebiliyordu. Heyula'nın Mrs. Coulter'ın gücüne tabi olması onu şaşırtmadı; kimse bu yetkeye karşı direnemezdi. Lena Feldt müthiş bir kederle geriye, kadına döndü.</p>

  <p>"Bırakın onu! Lütfen bırakın!" diye bağırdı.</p>

  <p>"Bakalım. Çocuk sizinle mi? Lyra adlı kız?"</p>

  <p>"Evet!"</p>

  <p>"Bir de oğlan? Bıçaklı bir oğlan?"</p>

  <p>"Evet - yalvarırım -"</p>

  <p>"Kaç cadı var?"</p>

  <p>"Yirmi! Bırakın onu, bırakın!"</p>

  <p>"Hepsi havada mı? Yoksa bir kısmınız yerde çocuklarla mı kalıyor?"</p>

  <p>"Çoğu havada, üç-dört tanesi daima yerde - bu müthiş bir keder - ya onu bırakın ya da beni hemen Öldürün !"</p>

  <p>"Dağda ne kadar yukarıdalar? İlerliyorlar mı, yoksa dinlenmek için durdular mı?"</p>

  <p>Lena Feldt ona her şeyi anlattı. Her tür işkenceye göğüs gerebilirdi, şu anda cinine yapılan dışında. Mrs. Coulter, cadıların nerede olduğu ve Lyra ile Will'i nasıl korudukları hakkında bilmek istediği her şeyi öğrendikten sonra, "Şimdi bana şunu söyle," dedi. "Siz cadılar Lyra adlı çocuk hakkında bir şey biliyorsunuz. Kızkardeşlerinizden birinden az daha öğreniyordum, ama ben işkenceyi tamamlamadan önce öldü. Eh, şu anda seni kurtaracak kimse yok. Bana kızım hakkındaki gerçeği söyle."</p>

  <p>Lena Feldt nefesi kesilerek konuştu: "Annesi olacak - hayat olacak - anne - itaatsizlik edecek - o -"</p>

  <p>"Adını söyle! En önemlisi hariç, her şeyi söylüyorsun! Adını söyle!" diye bağırdı Mrs. Coulter.</p>

  <p>"Havva! Herkesin annesi! Havva, yeniden! Havva Ana!" diye kekeledi Lena Feldt, hıçkırarak.</p>

  <p>"Ah," dedi Mrs. Coulter.</p>

  <p>Ve sanki hayatının gayesi nihayet gözünde açıklık kazanmış gibi derinden içini çekti.</p>

  <p>Cadı ne yaptığını belli belirsiz anladı ve onu saran dehşetin içinde bağırmaya çalıştı: "Ona ne yapacaksınız? Ne yapacaksınız?"</p>

  <p>"Ne mi? Onu yok etmeye mecbur kalacağım," dedi Mrs. Coulter, "bir başka Düşüş'ü engellemek için... Bunu niye daha önce görmedim? Göremeyecek kadar büyüktü, ondan..."</p>

  <p>Gözleri kocaman kocaman açılmış, bir çocuk gibi ellerini usulca birbirine vurdu. İnleyen Lena Feldt, onun devam ettiğini duydu: "Tabii. Asriel, Otorite'ye savaş açacak ve sonra... Tabii, tabii. Eskiden nasılsa gene öyle. Ve Lyra, Havva. Ve bu sefer düşmeyecek. Ben bunu halledeceğim."</p>

  <p>Mrs. Coulter yerinde doğrularak parmaklarını, cadının çiniyle beslenen Heyula'ya doğru şaklattı. Küçük kar kiraz kuşu, Heyula, cadıya doğru ilerlerken kayanın üstünde seğirerek yatıyordu ve sonra Lena Feldt daha önce neler çektiyse hepsi ikiye, üçe katlandı, yüzle çarpıldı. Bir ruh bulantısı, korkunç, mide bulandırıcı bir keder hissetti, öyle derin bir melankolik yorgunluktu ki, bundan ölecekti. Son bilinçli düşüncesi, hayattan tiksinmek oldu; duyulan ona yalan söylemişti. Dünya enerji ve sevinçten değil, pislik, ihanet ve dermansızlıktan yapılmıştı. Yaşamak nefret verici bir şeydi, ölüm de ondan iyi değildi ve evrenin bir ucundan bir ucuna bu ilk, son ve yegane hakikatti.</p>

  <p>Öylece, yayı elinde ayakta durdu, kayıtsız, yaşarken ölmüş halde.</p>

  <p>Böylece Lena Feldt, Mrs. Coulter'ın bundan sonra yaptığını ne gördü, ne de aldırdı. Şimdi yelken bezinden iskemlede kendinden geçmiş yatan kır saçlı adamı ve tozlarda kıvrılmış mat derili cinini görmezlikten gelen Mrs Coulter, askerlerin yüzbaşısını çağırdı ve gece dağdan yukarı yapılacak bir yürüyüş için hazırlanmalarını emretti.</p>

  <p>Sonra suyun kıyısına gidip Heyulalar'ı çağırdı.</p>

  <p>O buyurunca, suyun üzerinden sis sütunları gibi kayarak geçip geldiler. Kadın kollarını kaldırdı ve onlara yere bağlı olduklarını unutturdu, öyle ki birer birer havalandılar ve devedikenlerinin habis şeytanarabaları gibi serbestçe süzüldüler, geceye karıştılar ve hava akımlarıyla Will, Lyra ve diğer cadıların olduğu yere doğru taşındılar; ama Lena Feldt bunların hiçbirini görmedi.</p>

  <p>Isı karanlık bastıktan sonra çabucak düştü; Will ile Lyra kuru ekmeklerinin son lokmasını yedikten sonra sıcak kalmak ve uyumaya çalışmak için dışa uzanmış bir kayanın altına serildiler. Lyra'nın pek uğraşması gerekmedi; bir dakikadan az sürede, Pantalaimon'un çevresine sıkıca kıvrılmış olarak, kendinden geçmişti ama Will orada ne kadar yatarsa yatsın, bir türlü uyuyamadı. Kısmen, artık ta dirseğine kadar zonklayan ve onu rahatsız edecek derecede şişmiş eli, kısmen sert toprak ve kısmen de soğuk ile tamamen tükenmiş olmasındandı bu, kısmen de annesine duyduğu özlem yüzünden.</p>

  <p>Onun için korkuyordu, tabii ve kendisi ona göz kulak olmak için orada olsa daha fazla güvencede olacağını biliyordu; ama onun da, tıpkı çok küçükken yaptığı gibi, kendisine göz kulak olmasını istiyordu. Yarasına sargı yapmasını, yatağa yatınca üstünü örtmesini ve ona şarkı söylemesini ve bütün dertleri atmasını, onu bunca şiddetle ihtiyaç duyduğu bütün o sıcaklık, yumuşaklık ve anne şefkatiyle sarmasını istiyordu ve bunlar asla olmayacaktı. Bir tarafıyla hâlâ sadece küçük bir oğlandı. Bu yüzden ağladı, ne var ki ağlarken kımıldamadı, çünkü Lyra'yı rahatsız etmek istemiyordu.</p>

  <p>Ama gene de uyumuyordu. He zamankinden daha uyanıktı. Sonunda sertleşmiş kollarıyla bacaklarını açtı, sessizce, titreyerek ayağa kalktı; bıçak belinde, tedirginliğini teskin etmek için dağın yükseklerine çıkmaya koyuldu.</p>

  <p>Arkasında, nöbetçi cadının kızılgerdan cini başını eğdi, cadı da Will'in niye kayalara tırmandığına bakmak için tuttuğu nöbeti bıraktı. Çam dalına uzanarak, onu rahatsız etmemek ama gene de zarar görmemesini sağlamak için sessizce havalandı.</p>

  <p>Will onu fark etmedi. Hareket etmek ve hareket halinde kalmak için öyle bir ihtiyaç duymuştu ki, artık elindeki acıyı da hissetmiyor gibiydi. Bütün gece, bütün gün, ebediyen yürümesi gerektiğini hissediyordu, çünkü göğsündeki bu ateşi başka hiçbir şey serinletemezdi.</p>

  <p>Ve sanki onun halinden anlarmış gibi, bir rüzgar çıkıyordu. Bu yabanlıkta kıpırdayacak yaprak yoktu, ancak hava onun vücuduna çarpıyordu, saçını yüzünden uçuruyordu; Will'in dışında da vahşet vardı, içinde de.</p>

  <p>Gittikçe daha yukarılara tırmandı, bir kez bile aşağı, Lyra'ya dönmek için yolu nasıl bulacağını düşünmedi, ta ki dünyanın en tepesindeymiş gibi görünen küçük bir platoya gelene kadar. Bütün çevresinde, hiçbir ufukta dağlar daha yüksek bir noktaya erişmiyordu. Ayın göz kamaştıran parıltısında tek renkler katıksız siyah ve ölü beyazıydı, her kenar kertikliydi, her yüzey de çıplak.</p>

  <p>Vahşi rüzgar yukarıda bulutları getirip topluyor olmalıydı, çünkü birden ay bulutların altında kayboldu, bütün manzarayı karanlık bürüdü - kesif de bulutlardı, aralarından biraz olsun ayışığı geçmiyordu. Bir dakika geçmeden Will kendini neredeyse topyekun karanlıkta buldu.</p>

  <p>Ve aynı anda birinin sağ kolunu kavradığını hissetti.</p>

  <p>Şokla bağırdı, hemen kıvrılarak uzaklaştı, ama inatçı bir kavramaydı. Will şimdi vahşileşmişti. Her şeyin en sonunda olduğunu hissediyordu; ve eğer bu hayatının da sonuysa, düşene kadar dövüşecek, dövüşecekti.</p>

  <p>Bu yüzden de büküldü ve tekme attı, yeniden büküldü ama o el onu bırakmıyordu ve tutulan da sağ kolu olduğu için bıçağa ulaşamıyordu. Sol eliyle denedi, ancak karşısındaki onu çok fazla sağa sola savuruyordu ve eli öyle acı veriyordu, öyle şişmişti ki, uzanamıyordu; yetişkin bir adama karşı çıplak, yaralı bir elle dövüşmek zorundaydı.</p>

  <p>Dirseğinin altındaki ele dişlerini geçirdi, ne var ki bunun tek sonucu da adamın başının arkasına sersemletici bir darbe indirmesi oldu. Sonra Will tekrar tekrar tekme attı, kimi isabet etti kimi etmedi, bütün bu zaman zarfında da çekiyor, silkiniyor, bükülüyor, itip kakıyordu ve adamın kavrayışı onu hâlâ sımsıkı tutuyordu.</p>

  <p>Kendi solumasını ve adamın homurdanmaları ile sert sert soluk almasını hayal meyal duydu; sonra şans eseri bacağını adamınkinin arkasına geçirdi ve kendini onun göğsüne doğru savurdu, adam tepesinde Will'le güm diye yere düştü. Ama kavrayışı bir an bile gevşemedi ve Will, taşlık zeminde çılgınca yuvarlanarak kalbinin çevresini ağır bir korkunun sıkıştırdığını hissetti: bu adam onu asla bırakmayacaktı ve Will onu öldürse bile cesedi hâlâ sıkı sıkı tutuyor olacaktı.</p>

  <p>Ama Will zayıflıyordu ve şimdi ağlıyordu da, başı ve ayaklarıyla adamı tekmeler, çekiştirir, ona vururken acı acı hıçkırıyordu ve kaslarının çok geçmeden pes edeceğini biliyordu. Sonra adamın, eli gene eskisi kadar sıkıca tutsa bile, yattığı yerde hareketsiz durduğunu fark etti. Orada hareketsiz yatıyor, Will'in kendisine dizleri ve başıyla sert darbeler indirmesine izin veriyordu; Will bunu görür görmez son kalan kuvveti de onu terk etti, çaresizce rakibinin yanma düştü, bedenindeki her sinir çınlıyordu, sersemlemişti ve zonkluyordu.</p>

  <p>Will can acısı çekerek doğruldu, koyu karanlıkta görmeye çalıştı ve yerde adamın yanında beyaz bir leke gördü. Büyük bir kuşun, bir balıkkartalının, adamın cininin beyaz göğsüydü, cin hareketsiz yatıyordu. Will çekilmeye çalıştı, zayıf çekişi, elini gevşetmemiş olan adamda bir tepki uyandırdı.</p>

  <p>Ama kımıldıyordu. Boştaki eliyle Will'in sağ elini dikkatle yokluyordu. Will'in tüyleri diken diken oldu. Sonra adam, "Bana öbür elini ver,'' dedi.</p>

  <p>"Dikkat et," dedi Will.</p>

  <p>Adamın boştaki eli Will'in sol kolundan yoklayarak indi, parmak uçları usulca bileğe ve şişmiş avuca ve en büyük özenle Will'in kayıp iki parmağının köklerine geldi.</p>

  <p>Öbür eli hemen onu bıraktı ve adam doğrulup oturdu.</p>

  <p>"Bıçak sende," dedi. "Sen bıçak taşıyıcısın."</p>

  <p>Sesi tınlıyordu, sertti ama soluksuzdu. Will'i onun fena halde incindiğini anladı. Bu karanlık rakibi yaralamış mıydı?</p>

  <p>Will hâlâ, tükenmiş halde, taşlara serilmişti. Bütün görebildiği üzerine çömelmiş adamın şekliydi, ama yüzünü göremiyordu. Adam yan tarafa bir şeye uzanıyordu ve biraz sonra, o derisine bir merhemi ovarak yedirirken, Will'in parmaklarının köklerinden eline harikulade yatıştırıcı bir serinlik yayıldı.</p>

  <p>"Ne yapıyorsun?" dedi Will.</p>

  <p>"Yaranı iyileştiriyorum. Kımıldamadan dur.”</p>

  <p>"Sen kimsin?"</p>

  <p>"Ben bıçağın ne için olduğunu bilen tek adamım. Elini öyle kaldır. Kıpırdama."</p>

  <p>Yağmur öncekinden daha vahşice iniyordu, bir-iki yağmur damlası Will'in yüzüne sıçradı. Fena halde titriyordu, ama adam köklere daha fazla merhem sürer ve ele sıkıca bir keten bandı sararken, sol eline sağ eliyle destek olmuştu.</p>

  <p>Ve sargı sağlamca sarılır sarılmaz adam yana yuvarlandı ve yere uzandı. Elindeki serin uyuşukluğun nimetiyle halen aklı karışmış Will, doğrulup ona bakmaya çalıştı, ama öncekinden de daha karanlıktı. Sağ elini ileri doğru uzatıp yokladı, kendini adamın kalbinin bir kuş gibi attığı göğsüne dokunurken buldu.</p>

  <p>"Evet," dedi adam, boğuk bir sesle. "Şifa verebiliyorsan, buna ver."</p>

  <p>"Hasta mısın?"</p>

  <p>"Birazdan daha iyi olurum. Bıçak sende, değil mi?"</p>

  <p>"Bende."</p>

  <p>"Ve onu nasıl kullanacağını biliyor musun?"</p>

  <p>"Evet, evet. Ama sen bu dünyadan mısın? Bıçağı nasıl biliyorsun?"</p>

  <p>"Dinle," dedi adam, zorlukla doğrulup oturarak. "Sözümü kesme. Eğer bıçağın taşıyıcısı sensen, hayal edebileceğinden de büyük bir görevin var. Bir çocuk... Bunun olmasına nasıl izin verdiler? Eh, böyle olsun... Bir savaş geliyor, çocuk. Olmuş olacak en büyük savaş. Daha önce de böyle bir şey olmuştu, bu sefer doğru tarafın kazanması gerekiyor. İnsanlık tarihinin binlerce yılı yalan, propaganda, zulüm ve aldatmayla dolu geçti. Yeniden başlamanın vaktidir, ama bu sefer usulünce..."</p>

  <p>Birkaç hırıltılı nefes almak için durdu.</p>

  <p>Bir dakika sonra, "Bıçak," diye devam etti. "Ne yaptıklarından haberleri yoktu, asla, o ihtiyar filozofların. Maddenin en küçük zerreciklerini bile yarabilecek bir alet icat ettiler ve onu şeker çalmak için kullandılar. Bütün evrenlerde zorbayı yenebilecek tek silahı yaptıkları konusunda hiçbir fikirleri yoktu. Otorite'yi. Tanrı'yı- Asi melekler düştü, çünkü ellerinde bıçak gibi bir şey yoktu; ama şimdi ..."</p>

  <p>"Onu istemiyorum! Artık onu istemiyorum!" diye ağladı Will. "Eğer istiyorsan senin olabilir! Ondan nefret ediyorum, yaptığından da nefret ediyorum -"</p>

  <p>"Geçmiş olsun. Seçme şansın yok: sen taşıyıcısın. O seni seçti. Üstelik sende olduğunu biliyorlar; evet sen onlara karşı kullanmazsan, ellerinden söküp alırlar ve geri kalanımıza karşı kullanırlar, ebediyete kadar."</p>

  <p>"Ama onlarla niye dövüşeyim? Dövüşüp duruyorum zaten. Dövüşmeye devam edemem. Benim isteğim -"</p>

  <p>"Dövüşlerini kazandın mı?"</p>

  <p>Will suskun kaldı. Sonra, "Evet, sanırım," dedi.</p>

  <p>"Bıçak için dövüştün mü?"</p>

  <p>"Evet, ama-"</p>

  <p>"Öyleyse bir savaşçısın. Sen busun işte. Her şeye karşı çık, ama kendi doğana karşı çıkamazsın."</p>

  <p>Will adamın hakikati söylediğini biliyordu. Ama bu hiç de hoşuna giden bir hakikat değildi. Ağırdı, açılıydı. Adam da bunu biliyor gibiydi, çünkü yeniden konuşmadan önce bıraktı Will başını önüne eğsin.</p>

  <p>"İki büyük güç vardır," dedi adam "ve zamanın başlangıcından beri dövüşüyorlar. İnsan hayatındaki her ilerleme, sahip olduğumuz her bilgi, bilgelik ve edep kırıntısı, bir tarafça diğerinin dişleri arasından sökülerek alındı. İnsan Özgürlüğündeki her ufak artış için, daha fazlasını isteyen, daha bilge ve kuvvetli olmak isteyenlerle, bizim itaat etmemizi, alçakgönüllü olup boyun eğmemizi isteyenler kapışmıştır.</p>

  <p>"Ve şimdi bu iki güç savaş için saf tuttu. Ve ikisi de, şu senin bıçağını başka her şeyden fazla istiyor. Seçmek zorundasın, çocuk. Buraya gelmemiz için kılavuzluk edildi, ikimize de - sen bıçağınla, ben ise sana onu anlatmam için."</p>

  <p>"Hayır! Yanılıyorsun!" diye bağırdı Will. "Böyle bir şey aramıyordum! Aradığım hiç de bu değildi!"</p>

  <p>"Öyle düşünmeyebilirsin ama bulduğun bu," dedi adam karanlıkta.</p>

  <p>"İyi ama ne yapmalıyım?"</p>

  <p>Stanislaus Grumman, Jopari, John Parry o anda tereddüt etti; Lee Scoresby'ye ettiği yeminin acı bir şekilde farkındaydı ve onu bozmadan önce tereddüt etti; gene de bozdu.</p>

  <p>"Lord Asriel'e gitmelisin," dedi "ve ona seni Stanislaus Grumman'ın gönderdiğini, her şeyden fazla ihtiyaç duyduğu silahın sende olduğunu söylemelisin. Hoşuna gitse de gitmese de, çocuk, yapacak bir işin var. Başka hiçbir şeye aldırma, ne kadar önemli görünseler de, git ve bunu yap. Sana rehberlik edecek biri ortaya çıkacaktır; gece meleklerle dolu. Yaran şimdi iyileşecek. Bekle. Sen gitmeden, şöyle bir doğru dürüst bakmak istiyorum. "</p>

  <p>Taşıdığı çantayı arandı, bir şey çıkardı, ince muşamba katlarını açtı ve sonra bir kibrit çakarak küçük teneke bir feneri yaktı. Onun ışığında, yağmurun boşaldığı rüzgarlı havada ikisi de birbirlerine baktılar.</p>

  <p>Will, süzülmüş yüzünde alev alev yanan mavi gözleri, inatçı çenesinde birkaç günlük sakalı olan, kır saçlı bir adam gördü; adamın acıyla kasılmış ince vücudu, tüylerle bezeli kalın bir pelerinin altında kambur duruyordu.</p>

  <p>Şaman sandığından da küçük, narin bedeni yırtık bir keten gömlek içinde titreyen, ifadesi bitkin, vahşi ve ihtiyatlı, ancak yabanıl bir merakla ışıldayan bir oğlan gördü, kocaman kocaman açılmış gözlerinin üstünde düz siyah kaşlar vardı, tıpkı annesinin kaşları...</p>

  <p>Ve orada ikisi için de başka bir şeyin ilk ışığı belirdi.</p>

  <p>Ama aynı anda, fener ışığı John Parry'nin yüzünde titrerken, bulanık gökyüzünden bir şey fırlayıp geldi ve Parry, hasta kalbinde bir okla, tek kelime edemeden ölüp arkaya düştü. Balıkkartalı cin bir anda yok oldu.</p>

  <p>Will'in elinden afallamış halde oturmaktan başka bir şey gelmedi.</p>

  <p>Görme köşesinde bir kırpışma oldu, Will'in sağ eli bir anda yukarı kalktı, kendini bir kızılgerdanı, panik içinde bir cini sıkıca tutarken buldu.</p>

  <p>"Hayır! Hayır!" diye bağırdı cadı Juta Kamainen, ve cinin ardından, eliyle kendi kalbini tutarak düştü, beceriksizce kayalık yere çakıldı ve zahmetle yeniden kalktı.</p>

  <p>Ama o daha ayakları üzerinde doğrulamadan Will oradaydı, keskin bıçak da boğazında.</p>

  <p>"Niye yaptın bunu?" diye haykırdı oğlan. "Onu niye öldürdün?"</p>

  <p>"Çünkü onu seviyordum ve o beni hor gördü! Ben cadıyım! Bağışlamam!"</p>

  <p>Ve cadı olduğu için normalde bir erkek çocuktan korkmazdı. Buna karşılık, Will'den korktu. Bu yaralı genç daha önce hiçbir insanda görmediği kadar kuvvete sahipti ve tehlikeliydi, sindi. Geriye çekildi, oğlan arkasından gelip, hiç acı duymadan, sadece muazzam ve parçalayıcı bir üzüntü içinde, sol eliyle onun saçını kavradı.</p>

  <p>"Kim olduğunu bilmiyorsun," diye bağırdı. "O benim babamdı!"</p>

  <p>Cadı başını sallayıp fısıldadı: "Hayır. Hayır! Bu doğru olamaz. İmkansız!"</p>

  <p>"Bir şeyin mümkün olması gerektiğini mi sanıyorsun? Bir şeyin hakiki olması gerekiyor sadece! O benim babamdı ve senin onu öldürdüğün âna kadar ikimiz de bunu bilmiyorduk! Cadı, ömür boyu bekliyorum, bunca yolu geliyorum, sonunda onu buluyorum ve sen onu öldürüyorsun ..."</p>

  <p>Cadının başını bez bebek gibi salladı ve onu geriye, toprağa fırlatıp iyice afallattı. Juna'nın şaşkınlığı neredeyse ona karşı duyduğu korku kadar büyüktü ki bu korku da yeterince gerçekti. Cadı sersemlemiş halde doğruldu, rica edercesine onun gömleğini tuttu. Oğlan vurup elini uzaklaştırdı.</p>

  <p>"Ne yaptı da onu öldürmen gerekti?" diye bağırdı. "Bana bunu söyle, söyleyebilirsen!"</p>

  <p>Ve Juna ölü adama baktı. Sonra gene Will'e baktı ve hüzünle başını iki yana salladı.</p>

  <p>"Hayır, açıklayamam." dedi. "Çok gençsin. Senin için bir anlam ifade etmez. Onu seviyordum. Hepsi bu. Bu yeterli."</p>

  <p>Ve daha Will onu durduramadan, eli kendi belinden az önce çıkardığı ve kaburgalarının arasına gömdüğü bıçağın kabzasında, usulca yana doğru düşüverdi.</p>

  <p>Will dehşet duymadı, sadece kendini perişan ve şaşkın hissetti.</p>

  <p>Ağır ağır ayağa kalktı ve başını eğip ölü cadıya, onun gür siyah saçlarına, kızarmış yanaklarına, yağmurdan ıslanmış düzgün soluk kollarıyla bacaklarına, bir âşığınki gibi aralanmış dudaklarına baktı.</p>

  <p>"Anlamıyorum," dedi yüksek sesle. "Çok garip." Will ölü adama, babasına döndü.</p>

  <p>Boğazına binlerce şey takıldı ve sadece hızla yağan yağmur gözlerindeki sıcaklığı serinletti. Yerine tam oturmamış camdan giren hava cereyanı alevin çevresinde dolanırken küçük fenerin ışığı hâlâ titreşiyordu ve Will onun ışığında diz çökerek ellerini adamın vücuduna koydu ve yüzüne, omuzlarına, göğsüne dokundu, gözlerini kapattı, ıslak kır saçları alnından geriye çekti, ellerini sert yanaklara bastırdı, babasının ağzını kapattı, ellerini sıktı.</p>

  <p>"Baba," dedi, "babam, babacığım... baba... onun bunu niye yaptığını anlamıyorum. Bana göre çok garip. Ama benim her ne yapmamı istedinse, sana söz veriyorum, yemin ediyorum ki yapacağım. Dövüşeceğim. Savaşçı olacağım, olacağım evet. Bu bıçak, onu her neredeyse Lord Asriel'e götüreceğim ve o düşmanla savaşmasına yardım edeceğim. Yapacağım. Şimdi huzura kavuş. Mesele yok. Artık uyuyabilirsin."</p>

  <p>Ölü adamın yanında içinde muşambanın, fenerin ve kanyosunu merheminin olduğu küçük boynuz kutunun bulunduğu çıkını duruyordu. Will onları aldı, sonra babasının bedeninin arkasında toprakta uzanan, ağır ve ıslak ama sıcak, tüylerle bezeli pelerinini fark etti. Artık babasına lazım değildi ve Will soğuktan titriyordu. Ölü adamın boğazındaki bronz tokayı çözdü, pelerinine sarınmadan önce yelken bezinden çıkını sırtına savurdu.</p>

  <p>Feneri söndürdü ve dağdan inmeye başlamadan önce dönüp babasının, cadının, sonra gene babasının hayal meyal görünen şekillerine baktı.</p>

  <p>Fırtınalı hava fısıltılarla elektrik yüklüydü ve Will rüzgarın çılgın hızı içinde başka sesler de duyabiliyordu: bir an sanki düpedüz başının içindeymiş kadar yakından gelen, bir sonraki an ise başka bir gezegende olabilecekmiş kadar uzakta, çığlıklar ve şarkıların karışmış yankıları, metalin metala vuruşu, birbirine vuran kanatların çırpışı. Ayak altındaki kayalar kaygan ve gevşekti, aşağı inmek yukarı tırmanmaktan çok daha zordu ama Will duraklamadı.</p>

  <p>Lyra'nın uyuduğu yere gelmeden önceki son küçük sel çukurunu dönerken, birden durdu. İki adamın orada, karanlıkta, sanki bekliyorlarmış gibi öylece durduklarını görüyorlardı, Will elini bıçağa koydu.</p>

  <p>Derken adamlardan biri konuştu.</p>

  <p>"Sen bıçaklı çocuk musun?" dedi, sesinde o kanat çırpışlarının garip niteliği vardı. Her ne idiyse, insan değildi.</p>

  <p>"Siz kimsiniz?" dedi Will. "İnsan mısınız, yoksa -"</p>

  <p>"İnsan değiliz, hayır. Biz Nöbetçileriz. Bene elim. Sizin dilinizde, melekler." Will sustu. Konuşan devam etti.</p>

  <p>"Başka meleklerin başka işlevleri vardır ve başka güçleri. Bizim görevimiz basit: sana ihtiyacımız var. Şamanı, bizi sana getireceğini umarak, yolu boyunca adım adım izledik ve getirdi. Şimdi de Lord Asriel'e gidesin diye sana rehberlik etmeye geldik.”</p>

  <p>"Bütün bu süre boyunca babamın yanında mıydınız?"</p>

  <p>"Her ânında."</p>

  <p>"Biliyor muydu?"</p>

  <p>"En ufak bir fikri yoktu."</p>

  <p>"Öyleyse niye cadıyı durdurmadınız? Niçin bıraktınız onu öldürsün?"</p>

  <p>"Daha önce olsaydı, yapardık. Ama bizi sana getirince görevi bitmişti."</p>

  <p>Will hiçbir şey söylemedi. Başı çınlıyordu; bunu anlamak başka her şeyi anlamaktan zordu.</p>

  <p>"Peki," dedi sonunda. "Sizinle geleceğim. Ama önce Lyra'yı uyandırmam gerek."</p>

  <p>O geçsin diye kenara çekildiler, yakınlarından geçerken bir hava karıncalanması hissetti, ama hissetmezden geldi ve dikkatini, Lyra'nın uyuduğu küçük korunağa doğru, yamaçtan inme üzerinde topladı.</p>

  <p>Ama bir şey durmasına yol açtı.</p>

  <p>Loş ışıkta, Lyra'yı koruyan cadıların hepsinin oturduğunu ya da kıpırdamadan ayakta durduğunu gördü. Heykele benziyorlardı, nefes almaları hariç, ama pek de canlı sayılmazlardı. Yerde de birkaç tane siyah ipek bürülü beden vardı ve dehşet içinde birinden öbürüne bakarken, Will neler olduğunu anladı: havada Heyulalar'ın saldırısına uğramış ve kayıtsız bir şekilde, ölümlerine düşmüşlerdi.</p>

  <p>Ama -</p>

  <p>"Lyra nerede?" diye haykırdı avaz avaz.</p>

  <p>Kayanın altındaki oyuk boştu. Lyra gitmişti.</p>

  <p>Yattığı çıkıntının altında bir şey vardı. Lyra'nın yelkenbezinden küçük sırt çantası ve çantanın ağırlığından, daha bakmadan, aletiyometrenin hâlâ içinde olduğunu anladı.</p>

  <p>Will başını iki yana sallıyordu. Doğru olamazdı, ama öyleydi: Lyra gitmişti, Lyra esir alınmıştı, Lyra kaybolmuştu.</p>

  <p><i>Bene elim</i>'in iki karanlık şekli hareket etmemişti. Ama konuştular:</p>

  <p>"Şimdi bizimle gelmelisin. Lord Asriel'in sana hemen ihtiyacı var. Düşmanın gücü her dakika artıyor. Şaman sana görevinin ne olduğunu söyledi. Bizi izle ve kazanmamıza yardım et. Bizimle gel. Buradan gel. Şimdi gel."</p>

  <p>Ve Will bir onlara, bir Lyra'nın sırt çantasına, sonra gene onlara baktı ve söyledikleri tek bir kelimeyi bile duymadı.</p>
</body>
</html>
