<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>10</b></h2>

  <h2 id="sigil_toc_id_10" style="text-align: right;"><b>Şaman</b></h2>

  <p>Lee Scoresby, Yenisey Nehri’nin ağzındaki limanda tekneden indi ve burayı kaos içinde buldu: balıkçılar konserve fabrikalarına yakaladıkları az miktarda, cinsi bilinmez balıkları satmaya çalışıyordu; tekne sahipleri, yetkililerin su baskınlarıyla başa çıkmak için yükselttiği liman masrafları yüzünden kızgındı ve avcılarla kürk avcıları da hızla eriyen ormanlar ve hayvanların düzensiz davranışları yüzünden çalışmaz olmuş, kasabaya akmışlardı.</p>

  <p>Yol boyunca iç taraflara gitmesi zor olacaktı, burası kesindi; çünkü normal günlerde yol sadece temizlenmiş bir donmuş toprak patikadan ibaretti, şimdi ise kutup bölgelerine mahsus donmuş toprak bile eridiği için, yüzey köpürmüş bir çamur bataklığıydı.</p>

  <p>Lee de balonu ile donanımını depoladı, gittikçe miktarı azalan altınıyla gaz motorlu bir tekne kiraladı. Birkaç depo yakıt ile biraz levazım da alıp, kabarmış nehirden yukarı doğru yola koyuldu.</p>

  <p>Önceleri ağır ağır ilerledi. Tek sorun akıntının hızlı olması değildi, suyun kendisi de her tür döküntüyle doluydu: ağaç kütükleri, çalı çırpı, boğulmuş hayvanlar, hatta bir keresinde bir adamın şişmiş cesedi bile. Teknesini dikkatle kullanması ve ilerlemek için küçük motorunu tam yol çalışır halde tutması gerekiyordu.</p>

  <p>Grumman'ın kabilesinin köyüne yönelmişti. Ona rehberlik eden, sadece yıllar önce bu toprakların üstünden uçmuş olmanın ansıydı, ama güçlü bir anıydı ve sütlü kahverengi sellerin altında kıyıların bazısı gözden kaybolmuş olsa da, hızla akan ırmaklarda doğru güzergahı bulmakta pek az zorluk çekti. Isı, böcekleri rahatsız etmişti bir tatarcık bulutu, her şeyin dış hatlarını sisli hal getiriyordu. Lee yüzü ve ellerini tatula merhemine buladı, arka arkaya keskin kokulu purolar da içerek en beterini uzakta tuttu.</p>

  <p>Hester'e gelince, uzun kulakları sıska sırtına yapışmış, gözleri kısılmış, sessiz sessiz teknenin pruvasında oturuyordu. Lee onun sessizliğine alışkındı, Hester de onunkine. Gerek duydukları zaman konuşurlardı.</p>

  <p>Üçüncü günün sabahında Lee küçük tekneyi ana nehirle birleşen bir dereden yukarı çıkardı, nehir kar altına gömülü olması gereken ama şimdi yama yama kahverengiye boyanmış olan bir dizi alçak tepeden aşağı akıyordu. Çok geçmeden nehir alçak boylu çamlar ve ladin ağaçları arasından akmaya başladı, birkaç kilometre sonra da bir ev yüksekliğinde büyük, yuvarlak bir kayaya geldiler. Lee tekneyi kıyıya çekip bağladı.</p>

  <p>"Buralarda bir iskele olmalı,” dedi Hester'e. "Bize ondan söz eden, Nova Zembla'daki ihtiyar fok avcısını hatırlıyor musun? Şimdi iki metre altında olmalı."</p>

  <p>Hester, kıyıya atlayarak, "Öyleyse umarım köyü yükseklere yapacak kadar akıllı davranmışlardır," dedi.</p>

  <p>En fazla yarım saat geçmişti ki, Lee Scoresby çantasını köy muhtarının ahşap evinin yanında yere bıraktı ve toplanan küçük kalabalığı selamlamak için döndü. Kuzeyin evrensel dostluk işaretine başvurarak, tüfeğini ayaklarının dibine bıraktı.</p>

  <p>Gözleri, çevrelerindeki kırışıkların içinde neredeyse kaybolmuş yaşlı bir Sibirya Tatarı, yayını yere, onun yanına bıraktı. Kutup porsuğu cini, Hester'e burnunu kırıştırdı, Hester de cevaben bir kulağını kıpırdattı, sonra muhtar konuştu.</p>

  <p>Lee cevap verdi ve konuşabilecekleri bir dil bulmadan önce altı dilde dolaştılar.</p>

  <p>"Size ve kabilenize saygılarımı sunarım," dedi Lee. "Biraz şifalı otum var, size layık değil ama sunmaktan onur duyarım."</p>

  <p>Muhtar takdirle başını öne eğdi ve eşlerinden biri, Lee'nin çantasından çıkardığı çıkını aldı.</p>

  <p>"Grumman diye birini arıyorum," dedi Lee. "Duydum ki, onu hısım olarak kabul etmişsiniz. Başka bir isim edinmiş olabilir ama adam Avrupalı."</p>

  <p>"Ah," dedi muhtar, "sizi bekliyorduk."</p>

  <p>Evlerin ortasındaki çamurlu toprakta, ince buhar salan güneş ışığında toplanmış olan geri kalan köylüler, kelimeleri anlayamadı, ama muhtarın memnuniyetini gördüler. Lee, Hester'in memnuniyet ve rahatlama diye düşündüğünü hissetti.</p>

  <p>Muhtar başını birkaç kez salladı.</p>

  <p>"Sizi bekliyorduk," dedi gene. "Dr. Grumman'ı öteki dünyaya götürmeye geldiniz."</p>

  <p>Lee'nin kaşları kalktı ama sadece, "Nasıl diyorsanız öyledir, efendim," dedi. "Kendisi burada mı?"</p>

  <p>"Arkamdan gelin," dedi muhtar.</p>

  <p>Öteki köylüler saygıyla yana çekildi. Hester'in içinden geçeceği pis çamurdan hiç hazzetmediğini anlayan Lee, onu kollarına aldı, çantasını sırtına attı, köyden on yay atışı uzaklıkta, kara çamların içindeki bir açıklıkta bulunan bir kulübeye, ormandaki bir patikadan geçerek giden muhtarı izledi.</p>

  <p>Muhtar, ahşap çerçeveli, deri kaplı kulübenin dışında durdu. Ev, erkek domuz dişleri ve çatal geyik boynuzları ile süslenmişti, ama bunlar sadece av andaçları değildi, çünkü kurutulmuş çiçeklerle ve özenle örülmüş çam dallarıyla birlikte asılmışlardı, sanki törensel bir amaçları varmış gibi.</p>

  <p>Muhtar usulca, "Onunla saygılı konuşmalısınız," dedi. "O bir şaman. Ve kalbi hasta."</p>

  <p>Lee birden sırtının ürperdiğini hissetti, Hester de kollarında katılaşıp kaldı çünkü başından beri gözlendiklerini anladılar. Kuru çiçekler ile çam dallarının arasında parlak sarı bir göz dışarı bakıyordu. Bu bir cindi ve bakarken, dişi cin başını çevirip güçlü gagasına bir çam dalı aldı, perdeymiş gibi boydan boya çekti.</p>

  <p>Muhtar kendi dilinde konuştu, adama ihtiyar fok avcısının Lee’ye söylediği isimle hitap etti: Jopari. Bir an sonra kapı açıldı.</p>

  <p>Kapıda sıska, gözleri alev alev yanan, derilerle kürklere bürünmüş bir adam duruyordu. Siyah saçlarına ak düşmüştü, çenesi kuvvetle ileri çıkmıştı, balıkkartalı cini de gözlerinden ateş saçarak yumruğunda oturuyordu.</p>

  <p>Muhtar üç kez eğildi ve çekildi, Lee'yi bulmaya geldiği şaman-akademisyen ile yalnız bıraktı.</p>

  <p>"Dr. Grumman," dedi. "Benim adım Lee Scoresby. Texas ülkesindenim, mesleğim aeronotluk. Eğer oturup biraz konuşmama izin verirseniz, size beni buraya neyin getirdiğini anlatacağım. Yanılmıyorum, değil mi? Siz Berlin Akademisi 'nden Dr. Stanislaus Grumman'siniz?"</p>

  <p>"Evet," dedi şaman. "Ve siz de, dediğinize göre, Texas'dansınız. Rüzgarlar sizi anavatanınızdan çok uzaklara üfürmüş, Mr. Scoresby."</p>

  <p>"Eh, şu sıralarda dünyada tuhaf rüzgarlar esiyor, efendim."</p>

  <p>"Gerçekten öyle. Güneş sıcak, sanırım. Kulübemin içinde bir sıra bulacaksınız. Dışarı çıkarmama yardım ederseniz, bu elverişli ışıkta dışarıda oturup konuşabiliriz. Biraz kahvem de var paylaşmak isterseniz.”</p>

  <p>"Çok naziksiniz, efendim,” dedi Lee ve Grumman ocağa gidip kızgın sıvıyı iki teneke fincana boşaltırken, tahta sırayı kendi taşıdı. Aksam Lee'nin kulaklarına Alman gibi değil İngiliz gibi, İngiltere'denmiş gibi geliyordu. Rasathane Müdürü haklıydı.</p>

  <p>Oturduklarında, Hester, gözleri kısılmış ve kayıtsız bir halde Lee'nin yanında oturup büyük balıkkartalı cin de gözlerinden ateşler saçarak dosdoğru güneşe bakarken,</p>

  <p>Lee konuşmaya başladı. Trollesund'da çinganların lordu John Faa ile karşılaşması ile başladı, ayı Iorek Bynsion’un nasıl aralarına katılmasını sağladıklarını ve Bolvangar'a nasıl giderek Lyra ile diğer çocukları kurtardıklarını anlattı; sonra da hem Lyra, hem de Serafina Pekkala’ dan, Svalbard’a dönerken balonda öğrendiklerinden söz etti.</p>

  <p>"Anlıyorsunuz ya, Dr. Grumman, küçük kızın tarif edişinden bana sanki Lord Asriel buz içine konmuş bu kesik kafayı orada sallamış ve onları o kadar korkutmuş ki yakından bakamamışlar gibi geldi. Hâlâ hayatta olabileceğinizden şüphelenmeme bu yol açtı. Ve besbelli, efendim, bu konuda uzmanca bir bilginiz var. Arktik sahil şeridi boyunca hep size ilişkin bir şeyler işitiyorum, kafatasınızı nasıl deldirdiğiniz hakkında, incelediğiniz konunun nasıl okyanus yatağını kazmak ile kuzey ışıklarına bakmak arasında değiştiği hakkında, on-on iki yıl önce gökten zembille inmiş gibi nasıl beliriverdiğiniz hakkında ve bunların hepsi çok ilginç. Ama beni buraya çeken bir şey var, Dr. Grumman, basit bir merakın dışında. Çocuk hakkında kaygılanıyorum. Onun önemli olduğunu düşünüyorum, cadılar da öyle. Eğer onun hakkında ya da neler olup bittiği hakkında bir bildiğiniz varsa bana söylemenizi isterdim. Dediğim gibi, bir şeyler bunu yapabileceğinizden emin olmama yol açtı, onun için buradayım.</p>

  <p>"Ama yanılmıyorsam, efendim, köyün muhtarının, sizi bir başka dünyaya götürmek için geldiğimi söylediğini duydum. Yanlış mı anlamışım, yoksa söylediği hakikaten bu muydu? Ve bir sorum daha var, efendim: size ne diye hitap etti? Bir tür kabile adı mı, sihirbaz unvanı mı?"</p>

  <p>Grumman şöyle bir gülümsedi ve "Kullandığı isim benim kendi adım," dedi, "John Parry. Evet, beni diğer dünyaya götürmeye geldiniz. Ve sizi buraya neyin getirdiğine gelince, sanırım bu olduğunu göreceksiniz."</p>

  <p>Ve elini açtı. Avucunda Lee'nin gördüğü ama anlayamadığı bir şey duruyordu. Gümüş ve turkuazdan bir yüzük gördü, bir Navajo tasarımı; açıkça gördü ve annesinin olduğunu tanıdı. Ağırlığını biliyordu, taşın pürüzsüzlüğünü ve gümüşçünün metali köşede, taşın çentilmiş olduğu yerde nasıl daha sıkıca katladığını biliyordu; çentilmiş köşenin nasıl aşınıp pürüzsüzleştiğini de biliyordu, çünkü yıllar yıllar önce, kendi ülkesinin çaylıklarında parmaklarını üzerinden çok, pek çok kereler geçirmişti. Kendini ayakta buldu. Hester titriyordu, dimdik duruyordu, kulaklar; dikilmişti. Dişi denizkartalı, Lee fark etmeden onunla Grumman arasında girmiş, adamını koruyordu ama Lee saldırmayacaktı. Kendini perişan hissediyordu; yeniden bir çocuk gibi hissediyordu ve "Onu nereden buldunuz?" diye sorarken sesi gergin ve titrekti.</p>

  <p>"Alın onu," dedi Grumman, ya da Parry. "Görevi sona erdi. Sizi buraya çağırdı. Artık ona ihtiyacım yok."</p>

  <p>"Ama nasıl -" dedi Lee, aziz nesneyi Grumman'ın avucundan alarak. "Nasıl yaptığınızı bilemiyorum yani bunu nasıl elde ettiniz? Ben bunu kırk yıldır görmüyorum. "</p>

  <p>"Ben şamanım. Anlamadığınız pek çok şey yapabilirim. Oturun, Mr. Scoresby. Sakin olun. Bilmeniz gerekenleri size söyleyeceğim."</p>

  <p>Lee yeniden oturdu, yüzüğü tutuyor, parmaklarını defalarca üstünden geçiriyordu.</p>

  <p>"Eh," dedi, "sarsıldım, efendim. Sanırım bana söyleyeceklerinizi duymaya ihtiyacım var."</p>

  <p>"Çok iyi," dedi Grumman. "Başlıyorum. Adım, size söylediğim gibi, Parry ve bu dünyada doğmadım. Dünyalar arasında seyahat eden ilk kişi kesinlikle Lord Asriel değil, ama yolu böylesine dikkat çekici şekilde ilk açan o oldu. Ben kendi dünyamda bir askerdim, sonra da kaşif. On iki yıl önce benim dünyamda sizin Beringland'ınıza denk gelen bir yere giden bir sefer heyetine refakat ediyordum. Yoldaşlarımın başka niyetleri vardı ama ben eski efsanelerden duyduğum bir şeyi arıyordum: dünyanın kumaşında bir yırtık, bizim evrenimizle başka bir evren arasında belirmiş bir delik. Eh, yoldaşlarımdan bir kısmı kayboldu. Onları ararken, ben ve iki kişi daha bu delikten, bu kapıdan, onun farkına bile varmadan geçtik ve dünyamızı bütün bütün terk ettik. Önce neler olduğunu kavrayamadık. Bir kasabayı bulana kadar yürüdük ve orada her şey apaçık ortaya çıktı: farklı bir dünyadaydık.</p>

  <p>"Eh, ne kadar uğraştıysak da, o ilk kapıyı bir daha bulamadık. Bir tipide oradan geçmiştik. Siz eski bir Arktik kurdusunuz - bunun ne anlama geldiğini bilirsiniz.</p>

  <p>"Dolayısıyla yeni dünyada kalmak dışında bir seçeneğimiz yoktu. Ve çok geçmeden buranın ne kadar tehlikeli bir yer olduğunu keşfettik. Buraya musallat olmuş tuhaf bir tür gulyabani ya da tayf olduğu anlaşılıyordu, ölümcül ve amansız bir şey. İki yoldaşım çok geçmeden öldü, Heyulalar'a kurban oldular, bu şeylere öyle diyorlar.</p>

  <p>"Sonuçta dünyalarının berbat bir dünya olduğuna karar verdim, oradan ayrılmak için sabırsızlanıyordum. Kendi dünyama dönüş ebediyen engellenmişti. Ama başka dünyalara açılan başka kapılar da vardı ve küçük bir arayışla buna açılanı buldum.</p>

  <p>"Böylece buraya geldim. Gelir gelmez de bir mucize keşfettim Mr. Scoresby, çünkü dünyalar birbirinden çok farklı ve bu dünyada cinimi ilk kez gördüm. Evet, sizin dünyanıza girmeden önce Sayan Kötör'ü bilmiyordum. Buradaki insanlar cinlerin sadece zihindeki sessiz bir ses olduğu dünyaları kavrayamıyor. Benim de tabiatımın bir kısmının dişi, kuş biçimli ve güzel olduğunu öğrenince ne kadar şaşırdığımı tahayyül edebiliyor musunuz?</p>

  <p>"Ve yanımda Sayan Kötör'le kuzey ülkelerinde dolaştım ve Arktik halklarından çok şey öğrendim, aşağıdaki köyde bulunan iyi dostlarım gibi. Bu dünya hakkında söyledikleri, benim dünyamda edindiğim bilgilerdeki boşlukları doldurdu ve birçok esrarın cevabını hissetmeye başladım.</p>

  <p>"Grumman adıyla Berlin'e gittim. Kimseye kökenlerimden söz etmedim; o benim sırrımdı. Akademi'ye bir tez sundum, tartışmada onu savundum, onların yöntemi böyle. Akademisyenlerden daha bilgiliydim, üye olmakta hiç güçlük çekmedim.</p>

  <p>"Böylece yeni kimliğimle bu dünyada çalışmaya başlayabilirdim ve halimden büyük ölçüde hoşnut kaldım. Kendi dünyamdan bazı şeyleri özlüyordum elbette. Evli misiniz, Mr. Scoresby? Hayır mı? Eh, ben evliydim ve karımı çok severdim, oğlumu sevdiğim gibi, tek çocuğum, ben kendi dünyamdan çıkarken henüz bir yaşında bile olmayan bir oğlancık. Onları müthiş özlüyorum. Ama bin yıl arasam dönüş yolunu bulamam. Birbirimizden ebediyen ayrıldık.</p>

  <p>"Ancak, işim beni meşgul etti. Başka bilgi biçimlerini aradım; kafatası-kültüne kabul olundum; şaman oldum. Ve bazı yararlı keşiflerde bulundum. Örneğin, kanyosunundan, taze bitkinin bütün erdemlerini muhafaza eden bir merhem yapma yolunu buldum.</p>

  <p>"Şimdi bu dünya hakkında çok şey biliyorum, Mr. Scoresby. Örneğin, Toz'u biliyorum. Yüzünüzdeki ifadeden sizin de bu terimi duymuş olduğunuzu anlıyorum. İlahiyatçılarınızı ölesiye korkutuyor, ama beni korkutanlar da onlar. Lord Asriel'in ne yaptığını biliyorum, niye yaptığını da biliyorum, sizi de buraya bunun için çağırdım. Ona yardım edeceğim, anlıyorsunuz ya, çünkü yüklendiği görev, insan tarihindeki en büyük görev. Otuz beş bin yıllık insan tarihinde, Mr Scoresby.</p>

  <p>"Ben kendim pek fazla bir şeyler yapamam. Kalbim bu dünyadaki herkesin iyileştirme gücü dışında hasta. Belki bir tek büyük çabada bulunmaya halim kalmıştır. Ama Lord Asriel'in bilmesi gereken bir şey biliyorum, eğer bu çabasında başarılı olacaksa bilmeye ihtiyacı olan bir şey.</p>

  <p>"Anlıyorsunuz ya, Heyulalar'ın insan bilinciyle beslendikleri o perili dünya kafama takılmıştı. Ne olduklarını, nasıl meydana geldiklerini bilmek istiyordum. Ve bir şaman olarak, bedene giremiyorsam eğer, ruhta bir şeyler keşfedebilirim, trans halinde, o dünyayı araştırarak hayli vakit geçirdim. Anladım ki oradaki filozoflar, yüzyıllar önce, kendi felaketlerine yol açacak bir alet yaratmışlar: keskin bıçak dedikleri bir alet. Pek çok gücü var - onu yaptıklarında tahmin ettiklerinden çok, şimdi bile bildiklerinden çok daha fazla - ve bir şekilde, onu kullanmak suretiyle, Heyulalar'ın kendi dünyalarına girmesini sağladılar.</p>

  <p>"Eh, ben keskin bıçağı ve onun neler yapabileceğini biliyorum. Nerede olduğunu da biliyorum, onu kullanması gereken kişinin nasıl tanınacağını da, Lord Asriel'in davası için neler yapması gerektiğini de biliyorum. Umarım bu görevi yerine getirebilecek biridir. Ben de sizi buraya çağırdım ve siz kuzeye, Asriel'in açtığı dünyaya doğru uçmak üzeresiniz ki keskin bıçağın taşıyıcısını orada bulmayı umut ediyorum.</p>

  <p>"Burası tehlikeli bir dünyadır, haberiniz olsun. Bu Heyulalar sizin ya da benim dünyamızdaki her şeyden berbat. Dikkatli ve cesur olmamız gerekecek. Ben geri dönmeyeceğim ve siz de ülkenizi yeniden görmek istiyorsanız eğer, bütün cesaretinize, hünerinize ve talihinize ihtiyacınız olacak.</p>

  <p>"Göreviniz bu, Mr Scoresby. Beni bunun için arayıp buldunuz."</p>

  <p>Ve şaman sustu. Yüzü solgundu, ince bir ter tabakasıyla parlıyordu.</p>

  <p>"Bu hayatımda duyduğum en çatlak fikir," dedi Lee.</p>

  <p>Endişe içinde ayağa kalktı bir-iki adım o yana, bir-iki adım bu yana attı, Hester ise gözlerini kırpmadan sıradan onu gözlüyordu. Grumman'ın gözleri yarı kapalıydı; cini dizine oturmuş, ihtiyatla Lee'yi gözlüyordu.</p>

  <p>"Para mı istiyorsunuz?" dedi Grumman, kısa bir süre sonra. "Altın temin edebilirim. Yapması zor değil."</p>

  <p>"Lanet olsun, buraya altın için gelmedim," dedi Lee hiddetle. "Buraya geldim çünkü... Buraya sizin hayatta olup olmadığınızı görmeye geldim, olduğunuzu düşünüyordum. Eh, bu noktada merakım tatmin oldu sayılır."</p>

  <p>"Bunu duyduğuma memnun oldum."</p>

  <p>"Ve bu işin bir başka açısı da var," diye ekledi Lee ve Grumman'a Enara Gölü'ndeki cadı meclisini, cadıların yeminle aldıkları kararı anlattı. "Anlıyorsunuz ya," diye bitirdi, "Lyra adlı o küçük kız... Eh, en başta cadılara yardım etmeye kalkmamın sebebi o. Beni buraya Navajo yüzüğüyle getirdiğinizi söylediniz. Belki böyledir, belki değildir. Benim bildiğim şu ki, buraya Lyra'ya yardım ettiğimi düşünerek geldim. Ben hiç öyle çocuk görmedim. Eğer kendi kızım olursa umarım onun yarısı kadar kuvvetli, cesur ve iyi olur. Şimdi, her neyse, taşıyana koruma sağlayan bir nesne hakkında bilginiz olduğunu duymuştum. Ve sizin söylediklerinizden anladığım kadarıyla bu, o keskin bıçak olmalı.</p>

  <p>"Ve işte sizi öteki dünyaya götürmek için fiyatım bu, Dr Grumman: altın değil ama keskin bıçak ve onu kendim için istemiyorum, Lyra için istiyorum. Onu bu nesnenin koruması altına koyacağınıza yemin etmelisiniz, o zaman sizi nereye isterseniz oraya götürürüm."</p>

  <p>Şaman dikkatle dinledi ve "Pekala, Mr Scoresby," dedi. "Yeminime itimat ediyor musunuz?"</p>

  <p>"Neye yemin edeceksiniz?"</p>

  <p>"Ne isterseniz."</p>

  <p>Lee düşündü ve dedi ki: "Kimin için cadının aşkını geri çevirdinizse onun üzerine yemin edin. Sanırım bildiğiniz en önemli şey bu."</p>

  <p>Grumman'ın gözleri büyüdü ve "Doğru tahmin ettiniz, Mr Scoresby," dedi. "Buna yemin ederim, memnuniyetle. Size, Lyra Belacqua adlı çocuğun keskin bıçağın koruması altına girmesini kesinlikle sağlayacağıma söz veriyorum. Ama sizi uyarıyorum: o bıçağın taşıyıcısının da kendi görevi vardır ve onun bu görevi yerine getirmesi kızı daha da büyük tehlikeye atabilir."</p>

  <p>Lee ciddi ciddi başını salladı. "Belki de," dedi, "ama ne kadar küçük olsa da her güven şansından yararlansın istiyorum. ''</p>

  <p>"Size söz veriyorum. Ve şimdi yeni dünyaya gitmeliyim ve siz de beni götürmelisiniz."</p>

  <p>"Ya rüzgar? Havayı fark etmeyecek kadar hasta olamazsınız, değil mi?"</p>

  <p>"Siz rüzgarı bana bırakın."</p>

  <p>Lee başıyla onayladı. Yeniden sıraya oturdu ve Grumman ihtiyacı olan birkaç parça şeyi geyik derisinden bir torbaya koyarken parmaklarını defalarca turkuaz yüzüğün üzerinden geçirdi, sonra da ikisi ormandaki yoldan gerisin geri köye indiler.</p>

  <p>Muhtar hayli uzun konuştu. Gittikçe daha çok köylü gelerek Grumman’ın eline dokundular, birkaç laf ettiler, karşılığında da kutsamaya benzer bir şey aldılar. Bu arada Lee havayı gözlüyordu. Gök güneyde açıktı ve taze kokulu bir meltem henüz küçük dalları kaldırıyor, ça tepelerini kıpırdatıyordu. Kuzeyde sis hâlâ ağır nehri üzerine çökmüştü ama günlerdir ilk kez dağılma ihtimali var gibi görünüyordu.</p>

  <p>İskelenin olduğu kayada Grumman'ın torbasını kaldırıp tekneye koydu, küçük motoru doldurdu, motor da hemen fayrap etti. Açıldı, pruvasında bir şamanla tekne akıntıyla birlikte nehirden aşağı hızla gitti, ağaçların altında ok gibi fırladı ve ana nehre öyle süratle yalarcasına geçti ki Lee, filika küpeştesinin hemen içinde çömelmiş olan Hester için korktu; oysa Hester tecrübeli bir seyyahtı, bunu bilmesi gerekirdi; niye bu kadar tedirgin olmuştu sanki?</p>

  <p>Nehrin ağzındaki limana vardıklarında her otel, pansiyon, her özel odaya askerler tarafından el konduğunu gördüler. Öyle sıradan askerler de değil: bunlar, dünyanın en vahşice eğitilmiş ve cömertçe donatılmış ordusu olan ve Majisteryum'un iktidarını ayakta tutmaya yeminli İmparatorluk Muscovy Muhafızlarının birlikleriydi,</p>

  <p>Lee yola çıkmadan önce bir gece dinlenmeyi düşünmüştü, çünkü Grumman buna ihtiyacı varmış gibi görünüyordu, ama oda bulma şansı sıfırdı.</p>

  <p>Kiralık tekneyi iade ederken tekneciye "Neler oluyor?" diye sordu.</p>

  <p>"Bilmiyoruz. Alay dün geldi ve her konak yerine, yiyecek her lokmaya ve kentteki her gemiye el koydu. Bu tekneyi de alırlardı, eğer siz almamış olsaydınız."</p>

  <p>"Nereye gittiklerini biliyor musun?"</p>

  <p>"Kuzeye," dedi tekneci. "Bir savaş olacak, burası kesin, gelmiş geçmiş en büyük savaş."</p>

  <p>"Kuzeye, o yeni dünyaya mı?"</p>

  <p>"Doğru. Daha başka birlikler de gelecek; bunlar sadece keşif kolu. Bir hafta içinde bir somun ekmek, bir galon içki kalmaz. Bu tekneyi alarak bana iyilik ettiniz. Fiyatı şimdiden iki katına çıktı bile..."</p>

  <p>Artık dinlenmenin anlamı yoktu, bir yer bulabilseler bile. Balonu hakkında endişelenen Lee, yanında Grumman' la birlikte, hemen onu bıraktığı depoya gitti. Adam ona ayak uyduruyordu. Hasta görünüyordu ama dayanıklıydı.</p>

  <p>Muhafızlar'ın, el koymayla görevli bir çavuşuna, kimi yedek motor parçalarını saymakla meşgul depo bekçisi, klipsli yazı tahtasından şöyle bir kafayı kaldırıp baktı.</p>

  <p>"Balon - çok kötü - dün el kondu," dedi. "Görüyorsunuz işte. Seçeneğim yok.”</p>

  <p>Hester kulaklarını oynattı ve Lee onun ne demek istediğini anladı.</p>

  <p>"Balonu teslim ettiniz mi?" diye sordu.</p>

  <p>"Bugün öğleden sonra alacaklar."</p>

  <p>"Hayır, almayacaklar," dedi Lee, "çünkü bende Muhafızlar'ınkine üstün gelen bir yetki var."</p>

  <p>Ve depo bekçisine, Nova Zembla'da ölü Skraeling'in parmağından aldığı yüzüğü gösterdi. Tezgahta onun yanında duran çavuş, Kilise'nin andacını görünce yaptığı işi bırakıp selam durdu ama bütün disiplinine rağmen yüzünden bir şaşkınlık ürpermesi geçmesine engel olamadı.</p>

  <p>"Bu durumda, balonu hemen alacağız," dedi Lee "doldursun diye birkaç adamı görevlendirebilirsiniz. Hemen derken, hemen demek istiyorum. Ve buna yiyecek su ve safra da dahil."</p>

  <p>Bekçi çavuşa baktı, çavuş omuzunu silkti ve telaşla balonu görmeye gitti. Lee ve Grumman, doldurulma işine nezaret etmek ve usulca konuşmak için gaz tanklarının olduğu iskeleye çekildiler.</p>

  <p>"Nereden aldınız o yüzüğü?" dedi Grumman.</p>

  <p>"Ölü bir adamın parmağından. Kullanmak biraz riskliydi ama balonumu geri almanın başka yolunu bulamadım. Sizce o çavuş bir şeylerden şüphelendi mi?"</p>

  <p>"Elbette şüphelendi. Ama disiplinli bir adam. Kilise'yi sorgulamaz. Rapor verse bile, onlar bu konuda bir şey yapana kadar biz gitmiş oluruz. Eh, size bir rüzgar vadettim, Mr. Scoresby; umarım hoşunuza gider."</p>

  <p>Yukarıdaki gökyüzü şimdi maviydi, güneş ışığı parlaktı. Kuzeyde sis yığınları hâlâ sıradağlar gibi denizin üzerinde asılıydı ama meltem onları gerilere doğru itiyordu ve Lee gene hava için sabırsızlandı.</p>

  <p>Balon dolarken ve depo çatısının kenarından öteye doğru şişerken, Lee sepeti kontrol etti, bütün donanımlarını özel bir itinayla istif etti; öteki dünyada ne gibi bir çalkantılı hava ile karşılaşacaklarını kim bilebilirdi? Aletleri de büyük bir dikkatle iskeletin üzerinde sabitledi, hatta ibresi kadran boyunca hayli lüzumsuz şekilde savrulan pusulayı da. Nihayet safra için sepetin etrafına bir dizi kum torbası koydu..</p>

  <p>Gaz torbası dolup da ona çarpan meltemde kuzeye doğru eğilince ve bütün donanımı onu aşağı çeken sağlam iplere karşı germeye başlayınca, Lee son altınıyla depo bekçisine ödeme yaptı ve Grumman'ın sepete binmesine yardım etti. Sonra da serbest bırak işareti vermek için iplerdeki adamlara döndü.</p>

  <p>Ama daha o bu işareti veremeden, bir engelleme ortaya çıktı. Deponun yanındaki geçitten yeri döven, koşar adım çizmelerin sesi ile bir emir haykırışı geldi.</p>

  <p>"Dur!"</p>

  <p>İplerdeki adamlar durakladı, kimileri o yana, kimileri Lee’ye bakıyordu ve Lee sertçe seslendi:</p>

  <p>"Bırakın! Salıverin ipleri!”</p>

  <p>Adamlardan iki tanesi ona itaat etti, balon da sarsılarak yükselir gibi oldu ama diğer ikisinin gözü, binanın köşesinden koşar adım ilerlemekte olan askerlerdeydi.</p>

  <p>Bu iki adam dubalar çevresinde iplerini hâlâ sıkıca tutuyorlardı ve balon mide bulandırıcı bir şekilde yana eğilmişti. Lee süspansiyon halkasını sıkıca kavradı; Grumman da onu tutuyordu ve cininin pençeleri halkayı sıkıca sarmıştı.</p>

  <p>Lee, "Bırakın, sizi kahrolası salaklar!" diye haykırdı.</p>

  <p>"Yükseliyor!"</p>

  <p>Gaz torbasının yukarı doğru basıncı çok fazla olduğu için adamlar ne kadar çekseler de onu tutamadılar. Bırakılınca ip kendini kamçı gibi savurarak dubalardan kurtuluyordu, ama ipin yükseldiğini hisseden öteki adam onu bırakacağına içgüdüsel olarak asıldı. Lee daha önce de bunun olduğunu görmüştü, olacak diye korkardı. Zavallı adamın yapılı bir kızak köpeği olan cini, balon göklere doğru yükselirken yerden korku ve acı içinde uludu ve beş bitmek tükenmek bilmeyen saniye sonunda her şey sona ermişti; adamın gücü kesildi, yarı ölü halde düştü ve suya vurdu.</p>

  <p>Ama askerler tüfeklerini çıkarmışlardı bile. Bir yaylım ateşi ıslık çalarak sepetin yanından geçti, kurşunlardan bir tanesi süspansiyon halkasından kıvılcım çıkardı, darbesiyle Lee'nin ellerinin yanmasına yol açtı, ama hiçbirinin bir zararı olmadı. Askerler ikinci kez ateş ettiklerinde balon neredeyse menzil dışındaydı, maviliklere hızla savruluyordu ve deniz üzerinde hızlanıyordu. Lee kalbinin de onunla yükseldiğini hissetti. Bir seferinde Serafina Pekkala'ya uçmaya aldırmadığını, bunun sadece bir iş olduğunu söylemişti ama böyle demek istememişti aslında. Arkanda iyi bir rüzgar ve önünde yeni bir dünyayla yukarı doğru süzülmek: hayatta bundan iyi ne olabilirdi?</p>

  <p>Süspansiyon halkasını bıraktı, Hester'in gözleri yarı yumulu, her zamanki köşesinde çömeldiğini gördü. Çok aşağılardan ve çok geriden bir başka beyhude tüfek ateşinin sesi geldi. Kasaba hızla uzaklaşıyordu, genişçe yayılan nehir ağzı da aşağıda, güneş altında parıldıyordu.</p>

  <p>"Eh, Dr Grumman," dedi, "sizi bilmem ama ben havadayken kendimi daha iyi hissederim. Gene de, keşke o zavallı adam ipi bıraksaydı. Öyle kolaydır ki bırakmak ve eğer hemen bırakmazsanız, sizin için umut yoktur."</p>

  <p>"Teşekkürler, Mr Scoresby," dedi şaman. "Bunu çok iyi idare ettiniz. Şimdi yerlerimize yerleşip uçuyoruz. O kürkleri verirseniz minnettar kalırım; hava hâlâ soğuk."</p>
</body>
</html>
