<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>6</b></h2>

  <h2 id="sigil_toc_id_6" style="text-align: right;"><b>Işıldayan Uçucular</b></h2>

  <p>"Grumman mı?" dedi, kara sakallı kürk taciri. "Berlin Akademisi'nden mi? Pervasız adam. Onunla beş yıl önce Urallar'ın kuzey ucunda tanıştım. Öldü sanıyordum."</p>

  <p>Lee Scoresby'nin eski bir ahbabı ve onun gibi Teksaslı olan Sam Cansino, Samirsky Oteli'nin nafta yüklü, dumanlı barında oturmuş, ısıracak kadar soğuk votkadan bir fırt alıyordu. Salamura balık tabağıyla siyah ekmeği dürterek Lee'ye doğru itti, Lee de ağzını doldurup başını sallayarak Sam'e daha da fazlasını anlatması için işaret etti.</p>

  <p>"O salak Yakovlev'in kurduğu bir tuzağa düşmüştü," diye devam etti kürk taciri "ve bacağını kemiğe kadar kesmiş. Normal ilaçlar kullanacağına, ayıların kullandığı şeyi - kanyosunu - kullanmakta ısrar etmiş, bir tür liken, gerçek anlamda bir yosun değil. Her neyse, bir kızakta yatmış, acıyla böğürüyor ve adamlarına talimat veriyormuş - yıldızları gözlüyorlarmış ve ölçümleri doğru dürüst yapmazlarsa onları azarlıyormuş ki, amanın, ne azarlardı, dikenli tel gibi bir dili vardı. İnce, dayanıklı, güçlü her şeye merak duyan bir adamdı. Tatar olduğunu biliyorsun, değil mi, törenle kabul edilen cinsinden?"</p>

  <p>"Ne diyorsun?" dedi Lee Scoresby, Sam'in bardağına biraz daha votka koyarak. Cini Hester, barda onun dirseğinin dibinde çömelmişti, gözleri her zamanki gibi yarı yarıya kapalıydı, kulaklarını sırtına yapıştırmıştı.</p>

  <p>Lee o öğleden sonra gelmiş, Nova Zembla'ya cadıların çağırdığı rüzgarla taşınmıştı, donanımını yerleştirir yerleştirmez de soluğu dosdoğru balık ambalaj istasyonunun yakınlarındaki Samirsky Otel’de almıştı. Burası pek çok Arktik avaresinin haber değiş-tokuşu yapmak, iş aramak, ya da birbirlerine mesaj bırakmak için uğradıkları bir yerdi ve Lee Scoresby geçmişte pek çok günü, bir anlaşma, ya da yolcu, ya da iyi rüzgar bekleyerek burada geçirmişti, yani şimdiki davranışının sıradışı bir yanı yoktu.</p>

  <p>Çevrelerindeki dünyada muazzam değişiklikler hissettikleri için, insanların bir araya gelip konuşması da doğaldı. Geçen her günle birlikte yeni haberler geliyordu: Yenisey nehri buzsuz kalmıştı, üstelik de yılın bu vaktinde; okyanusun bir kısmı kurumuş, deniz yatağında ortaya tuhaf ve düzenli taş oluşumları çıkarmıştı; otuz metrelik bir mürekkep balığı üç balıkçıyı teknelerinden çekip almış ve paramparça etmişti...</p>

  <p>Ve kuzeyden sis gelmeye devam ediyordu, yoğun ve soğuk, içinde kocaman biçimlerin hayal meyal görüldü- esrarengiz seslerin duyulduğu, zaman zaman akla gelebilecek en garip ışığa bulanan bir sis.</p>

  <p>Sonuç olarak, çalışmak için iyi bir dönem değildi, işte Samirsky Otel'in barı da bunun için doluydu.</p>

  <p>Barda biraz ötede oturan bir adam, "Grumman mı dedin?" diye sordu. Fok avcısı kılığında, lemming cini cebinden dışarı ciddi ciddi bakan yaşlıca bir adamdı. "Tatardı, tabii. Kabileye katıldığında ben de oradaydım. Kafatası delinirken gördüm onu. Başka bir adı da vardı - bir Tatar adı; bir dakikada aklıma gelir."</p>

  <p>"Vay vay, hele bakın şuna," dedi Lee Scoresby. "Sana bir içki ısmarlayayım, dostum. Bu adama ilişkin haberler peşindeyim. Hangi kabileye katıldı?"</p>

  <p>"Yenisey Pahtarları. Semyonov Dağları'nın eteklerinde. Yenisey’in bir çatalına ve -adı neydi, unuttum- tepelerden gelen bir nehire yakın. Rıhtımda ev büyüklüğünde bir kaya vardır."</p>

  <p>"Ha, tamam," dedi Lee. "Şimdi hatırladım. Üzerinden uçmuştum. Grumman kafatasını deldirdi diyorsun, öyle mi? Niye?"</p>

  <p>"Şamandı da ondan," dedi yaşlı fok avcısı. "Sanırım kabile onu aralarına kabul etmeden önce onun şaman olduğunu anlamıştı. Ne işti ama o delme işi. İki gece, bir gün devam eder. Kavisli bir matkap kullanıyorlar, ateş yakarken kullanıldığı gibi."</p>

  <p>"Ha, demek ekibi bu yüzden ona öyle itaat ediyormuş," dedi Sam Cansino. "Gördüğüm en serkeş rezil sürüsüydüler, ama onun emirlerini sinirli çocuklar gibi koşuşturup yerine getiriyorlardı. Ben küfrettiği için sanmıştım. Eğer şaman olduğum düşünüyorlarsa, bu daha akla yakın. Ama biliyor musun, o adamın merakı, bir kurdun çeneleri kadar güçlüydü; işin ucunu bırakmıyordu. Bana oralardaki toprak hakkında bildiğim her kırıntıyı anlattırdı, sonra kutup porsuklarıyla tilkilerin alışkanlıklarını. Üstelik Yakovlev'in o kahrolası tuzağından ötürü acı çekiyordu; bacağı açılmıştı, o kanyosununun sonuçlarını yazıyordu, ateşine bakıyordu, kabuğun oluşmasını izliyordu, her kahrolası şey hakkında not tutuyordu... Garip bir adam. Onun âşığı olmasını isteyen bir cadı vardı ama adam onu geri çevirdi."</p>

  <p>"Öyle mi?" dedi Lee, Serafina Pekkala'nın güzelliğini düşünerek.</p>

  <p>"Bunu yapmamalıydı," dedi ayı balığı avcısı. "Bir cadı sana aşkını sunuyorsa eğer, kabul etmelisin. Etmezsen ve başına kötü şeyler gelirse, kabahat senin demektir. Bir tercih yapar gibi: lütuf ya da lanet. Yapamayacağın tek şey, ikisini de seçmemek."</p>

  <p>"Kendince bir nedeni olabilir," dedi Lee.</p>

  <p>"Birazcık aklı olsaydı, geçerli bir neden olurdu."</p>

  <p>"Burnunun doğrusuna giderdi," dedi Sam Cansino.</p>

  <p>"Belki başka bir kadına sadık kalıyordu," diye bir tahminde bulundu Lee. "Hakkında başka bir şey de duydum. Sihirli bir nesnenin nerede olduğunu bildiğini duydum, ne olabilir bilmiyorum ama onu elinde tutan kişi koruyabiliyormuş. Bu hikayeyi hiç duydun mu?"</p>

  <p>"Evet, duydum bunu," dedi fok avcısı. "Onda değildi, ama nerede olduğunu biliyordu. Adamın biri ona söyletmeye çalıştı, ama Grumman adamı öldürdü."</p>

  <p>"Bak, cinine gelince," dedi Sam Cansino, "bu tuhaftı işte. Kartaldı, beyaz başlı ve göğüslü kara bir kartal, daha önce hiç görmediğim türden, ona ne denileceğini de bilmiyorum!"</p>

  <p>Onlara kulak misafiri olan barmen, "dişi balıkkartalı," dedi. "Stan Grumman'dan mı söz ediyorsunuz? Onun cini balıkkartalıydı."</p>

  <p>"Ona ne oldu, peki?" diye sordu Lee Scoresby.</p>

  <p>"Şey, Beringland'a uzanan Skraeling savaşlarına karıştı. En son, vurulduğunu duydum," dedi fok avcısı. "Pat diye öldürülmüş."</p>

  <p>"Kafasını kesmişler diye duydum," dedi Lee Scoresby.</p>

  <p>"Hayır, ikiniz de yanılıyorsunuz," dedi barmen Ve ben biliyorum, çünkü onun yanında olan bir Eskimo'dan duydum. Anlaşılan, Sakhalin'de bir yerlerde kamp kurmuşlar, çığ düşmüş. Grumman yüz ton kayanın altında kalmış. Bu Eskimo, gözleriyle görmüş."</p>

  <p>"Anlamadığım şey," dedi Lee Scoresby, herkese şişeden ikramda bulunarak, "adamın ne yaptığı. Kaya yağı mı arıyorlardı acaba? Yoksa asker miydi? Belki de felsefî bir şeydi, ha? Ölçümler hakkında bir şeyler dedin, Sam. Bu ne anlama geliyor?"</p>

  <p>"Yıldızışığını ölçüyorlardı. Ve aurora'yı. Aurora'ya karşı bir tutkusu vardı. Ama esas olarak harabelerle ilgilendiğini sanıyorum. Kadim şeylerle."</p>

  <p>"Sana bu konuda kimin daha fazlasını söyleyebileceğini biliyorum," dedi fok avcısı. "Dağların tepesinde, İmparatorluk Muskovit Akademisi'ne ait bir rasathane var. Onlar sana bir şeyler söyleyebilir. Grumman'ın oraya gittiğini biliyorum, hem de birden çok kez."</p>

  <p>"Niye öğrenmek istiyorsun ki, Lee?" diye sordu Sam Cansino.</p>

  <p>"Bana biraz borcu var," dedi Lee Scoresby.</p>

  <p>Öyle tatmin edici bir açıklamaydı ki, meraklarına ânında son verdi. Konuşma herkesin dudaklarındaki konuya döndü: çevrelerinde meydana gelen, ama hiç kimsenin göremediği felaketten farksız değişimler.</p>

  <p>"Balıkçılar," dedi fok avcısı, "diyorlar ki tekneye binip dosdoğru yeni dünyaya yelken açabilirmişsin."</p>

  <p>"Yeni bir dünya mı var?” diye sordu Lee.</p>

  <p>"Bu lanet sis kalkar kalkmaz dosdoğru ona bakıyor olacağız," dedi fok avcısı onlara, kendinden emin bir şekilde. "İlk olduğunda kanomdaydım ve tesadüfen kuzeye bakıyordum. Ne gördüğümü asla unutmayacağım.</p>

  <p>Yerküre, kavis yapıp ufkun üstüne kapanacağına, dümdüz uzanıyordu. Sonsuza kadar görebiliyordum ve görebildiğim her yerde kara ve kıyı hattı, dağlar, limanlar, yeşil ağaçlar ve mısır tarlaları vardı, gökyüzünün içine doğru, sonsuza kadar. Bakın diyorum, dostlarım, elli yıl çalışıp çabalamaya değer, böyle bir manzarayı görmek. Arkama bir bakış bile atmadan küreklerimi çekerek gökyüzüne o dingin denize çıkardım; derken, sis geldi...”</p>

  <p>"Böyle bir sis görmedim hiç," diye homurdandı Sam Cansino. "Herhalde bir ayı bulmuştur, belki daha fazla. Arna Stanislaus Grumman'dan para istiyorsan, şansın yok demektir, Lee; adam öldü."</p>

  <p>"Hah! Tatar adını hatırladım!” dedi fok avcısı. "Kafa delme işlemi sırasında ona ne dediklerini hatırladım. Jopari gibi bir şeydi."</p>

  <p>"Jopari mi? Hiç böyle isim duymadım," dedi Lee.</p>

  <p>"Nippon adı olsa gerek. Eh, paramı istiyorsam eğer, belki varislerinin ya da malları kime devredildi ise onların peşinden koşabilirim. Ya da belki Berlin Akademisi borcu karşılar. Gideyim de rasathanedekilere sorayım bir, bakalım onlarda başvuracağım bir adres var mı?"</p>

  <p>Rasathane kuzey yönünde, hayli uzaktaydı. Lee Scoresby, köpeklerin çektiği bir kızakla sürücüsünü kiraladı. Siste bu yolculuğu yapmayı göze alacak insan bulmak zordu, ama Lee ikna ediciydi, ya da parası öyleydi; sonunda Ob bölgesinden ihtiyar bir Tatar, uzun ve sıkı bir pazarlığın ardından onu götürmeyi kabul etti.</p>

  <p>Sürücü yolunu bulmak için pusulaya güvenmiyordu, yoksa bulması imkansız olurdu. Yolunu başka işaretlerle buldu - öncelikle, kızağın önünde oturmuş bütün gayretiyle yolu koklayan Arktik tilki cini sayesinde. Pusulasını her yere götüren Lee, dünyanın manyetik alanının da başka her şey gibi allak bullak olduğunu fark etmişti zaten.</p>

  <p>Kahve yapmak için durduklarında ihtiyar sürücü, "Bu daha önce de olmak," dedi, "bu şey."</p>

  <p>"Ne, göğün açılması mı? Bu mu daha önce oldu?”</p>

  <p>"Binlerce kuşak önce. Halkım hatırlar. Çok uzun zaman önce, binlerce kuşak."</p>

  <p>"Bu konuda ne diyorlar?"</p>

  <p>"Gök düşer, ruhlar bu dünya ile o dünya arasında hareket eder. Bütün karalar hareket eder. Buz erir, sonra yeniden doğar. Az sonra ruhlar deliği kapatır. Mühürler. Ama cadılar diyor ki gök orada inceymiş, kuzey ışıklarının arkasında."</p>

  <p>"Neler olacak, Umaq?"</p>

  <p>"Daha önce ne olduysa o. Her şey aynı olacak. Ama büyük beladan sonra, büyük savaş. Ruh savaşı."</p>

  <p>Sürücü ona başka bir şey söylemedi, çok geçmeden yola çıktılar, kıvrımların, boşlukların üstünden yavaşça yola devam ettiler, solgun siste kara görünen loş kaya çıkıntılarını geçtiler, sonunda ihtiyar adam, "Rasathane yukarıda," dedi. "Sen yürüyor. Patika kızak için çok eğri. Dönmek ister, ben bekler."</p>

  <p>"Evet, işim bitince geri dönmek istiyorum, Umaq. Sen kendine bir ateş yak, dostum, otur, güzelce dinlen. İşim herhalde üç-dört saat sürer."</p>

  <p>Lee Scoresby, Hester paltosunun göğsüne sokulmuş halde yola koyuldu ve yarım saatlik sıkı bir tırmanışın ardından birden tepesinde, sanki oraya az önce dev bir el tarafından yerleştirilmiş gibi duran bir binalar kümesi buldu. Ancak bu görüntü, sadece sisin bir an kalkmasının eseriydi ve bir dakika sonra sis yeniden indi. Scoresby, ana rasathanenin koca kubbesini, biraz ötede de daha küçük bir tane daha gördü, ikisinin arasında ise bir grup idari bina ile insanların oturduğu bölümler vardı. Işık görünmüyordu çünkü pencereler, teleskoplar için ihtiyaç duyulan karanlığı bozmamak için karartılmıştı.</p>

  <p>Lee geldikten birkaç dakika sonra, onlara ne haberler getirdiğini öğrenmeye hevesli bir grup astronomla konuşuyordu. Ne de olsa siste, astronomlar kadar hayal kırıklığına uğramış doğa filozofu az bulunur. Onlara gördüğü her şeyi anlattı ve o konu yeterince ele alınınca, Stanislaus Grumman’ı sordu. Astronomların haftalardır ziyaretçisi olmamıştı, konuşmaya hevesliydiler.</p>

  <p>"Grumman mı? Evet, size onun hakkında bir şey anlatayım," dedi Müdür. "İngilizdi, ismine rağmen. Hatırlıyorum -"</p>

  <p>"İlgisi yok," dedi yardımcısı. "İmparatorluk Alman Akademisi'nin üyesiydi. Onunla Berlin'de karşılaştım. Alman olduğundan eminim."</p>

  <p>"Hayır, sanırım İngiliz olduğunu keşfedeceksiniz. En azından, o lisana kusursuzca hakimdi," dedi Müdür.</p>

  <p>"Ama aynı fikirdeyim, kesinlikle Berlin Akademisi üyesiydi. Jeologdu -"</p>

  <p>"Hayır, hayır, yanılıyorsunuz," dedi başka biri. "Toprağa bakıyordu, ama jeolog olarak değil. Bir seferinde kendisiyle uzun uzun konuşmuştuk. Sanırım ona paleo-arkeolog demek en iyisi.”</p>

  <p>Beşi ortak salonları, oturma ve yemek odaları, barları, boş vakitlerini geçirdikleri oda ve hemen hemen başka her şey olan odada, bir masanın çevresinde oturuyorlardı. İki tanesi Muskovit'ti, biri Leh, bir Yoruba ve biri de bir Skraeling. Lee Scoresby, bu küçük topluluğun, sadece sohbet konusunu değiştirmesi nedeniyle bile olsa, bir ziyaretçi gelmesinden memnun olduğunu hissetti. İlk konuşan Leh'ti, sonra Yoruba araya girdi.</p>

  <p>"Paleo-arkeolog derken ne demek istiyorsun? Arkeologlar zaten eski olanları inceler; neden adlarının başına "eski” anlamına bir kelime koyma lüzumunu hissediyorsun?"</p>

  <p>"Onun inceleme alanı, düşündüğünden çok daha geriye gidiyordu, o kadar. Yirmi, otuz bin yıl önceki uygarlıkların kalıntılarını arıyordu," diye cevap verdi Leh.</p>

  <p>"Saçma!” dedi Müdür. ”Deli saçması! Adam seninle kafa buluyormuş. Otuz bin yıllık uygarlıklar, öyle mi? Hah! Kanıtı nerede?"</p>

  <p>"Buzların altında," dedi Leh. "Mesele bu. Grumman'a göre, dünyanın manyetik alanı geçmişte çeşitli dönemlerde çarpıcı ölçüde değişmiş ve hatta dünyanın ekseni de yerinden oynamış, bu yüzden ılıman alanlar buzlarla kaplanmış."</p>

  <p>"Nasıl?" dedi Muskovitlerden biri.</p>

  <p>"Ha, karmaşık bir teorisi vardı. Mesele şu ki, çok eski uygarlıklara ilişkin var olabilecek her kanıt, çoktan buzun altına gömülüp kalmış. Elinde olağanüstü kaya oluşumu fotogramları olduğunu iddia ediyordu."</p>

  <p>"Hah! Hepsi bu muymuş?" dedi Müdür.</p>

  <p>"Durumu bildiriyorum, onu savunmuyorum," dedi Leh.</p>

  <p>Lee Scoresby, "Grumman’ı ne zamandır tanıyordunuz, beyler?" diye sordu.</p>

  <p>"Dur bakayım," dedi Müdür. "Onunla ilk kez yedi yıl önce tanıştım."</p>

  <p>"Ondan bir-iki yıl önce, manyetik kutbun değişimleri üzerine teziyle adını duyurmuştu," dedi Yoruba. "Ama gökten zembille indi sanki. Yani, kimse onu öğrencilik döneminden tanımıyordu, daha önceki çalışmalarını kimse görmemişti..."</p>

  <p>Bir süre konuştular, Grumman'a neler olmuş olabileceği hakkında hatıra alışverişinde ve önerilerde bulundular, ancak çoğu onun muhtemelen öldüğünü düşünüyordu. Leh biraz daha kahve yapmaya gittiğinde Lee’nin yabani tavşan cini Hester, ona yavaşça dedi ki:</p>

  <p>"Skraeling'e dikkat et, Lee."</p>

  <p>Skraeling çok az konuşmuştu. Lee onun doğuştan suskun biri olduğunu düşünmüştü ama Hester onu uyarınca, sohbete ilk ara verilişinde kayıtsızca karşıya baktı, adamın cini olan kar baykuşunun parlak turuncu gözlerinden ateşler saçarak onu süzdüğünü gördü. Eh, baykuşlar da böyle görünürdü ve gözlerini dikip bakarlardı; ama Hester haklıydı, cinde bir düşmanlık ve şüphe havası vardı, oysaki adamın yüzünden hiç böyle bir şey okunmuyordu.</p>

  <p>Ve sonra Lee bir şey daha gördü: Skraeling, üzerine Kilise'nin sembolü kazılmış bir yüzük takıyordu. Birden adamın sessizliğinin nedenini kavradı. Her felsefi araştırma kurumu, diye duymuştu, sansür görevini yerine getirsin ve sapkınca keşiflerin haberlerini bastırsın diye kadrosuna Majisteryum'un bir temsilcisini katmak zorundaydı.</p>

  <p>Bunu fark eden ve Lyra'nın dediği bir şeyi hatırlayan Lee, bu yüzden şunu sordu: "Söyleyin beyler, Grumman'ın Toz meselesini inceleyip incelemediğini biliyor musunuz acaba?"</p>

  <p>Havasız küçük odaya ânında bir sessizliktir çöktü ve kimse ona doğrudan doğruya bakmasa da, herkesin dikkati Skraeling üzerinde odaklandı. Lee, Hester'in duygularını belli etmeyeceğini, gözleri yarı kapalı ve kulaklarını sırtına yapıştırmış olarak duracağını biliyordu, kendisi de yüzden yüze bakarken neşeli bir masumiyet ifadesi takındı.</p>

  <p>Sonunda dikkatini Skraeling üzerinde yoğunlaştırarak, "Affedersiniz," dedi. "Bilinmesi yasak olan bir şey mi sordum?"</p>

  <p>Skraeling, "Bu konudan nerede bahsedildiğini duydunuz, Mr. Scoresby?" dedi.</p>

  <p>"Bir süre önce deniz üzerinde birlikte uçtuğumuz bir yolcudan," dedi Lee rahat rahat. "Ne olduğunu söylemediler hiç, ama sözünü ediş şekline bakılırsa, Dr. Grumman ’ın soruşturmuş olacağı türden bir şeye benziyordu. Ben bunun semavi bir şey olacağını düşündüm, aurora gibi. Gene de kafamı karıştırdı, çünkü bir aeronot olarak gökleri hayli iyi bilirim ve hiç böyle bir şeye rasgelmedim. Nedir, peki?"</p>

  <p>"Dediğiniz gibi, semavi bir fenomen," dedi Skraeling. "Pratikte bir anlamı yok."</p>

  <p>Lee biraz sonra gitme vakti geldiğine karar verdi; daha fazla bir şey öğrenmemişti, Umaq'ı bekletmek de istemiyordu. Astronomları sis basmış rasathanelerinde bıraktı ve patikadan aşağı, yönünü, gözleri yere daha yakın olan cinini izleme suretiyle hissederek, yola çıktı.</p>

  <p>Ve daha patikadan on dakika inmişlerdi ki, siste başının yanından bir şey geçip Hester'in üstüne atladı. Skraeling'in baykuş ciniydi.</p>

  <p>Ancak Hester onun geldiğini hissetmiş ve kendini vaktinde yere yapıştırmıştı. Hester de dövüşebilirdi; onun da tırnakları sivriydi, sert ve cesurdu. Lee, Skraeling'in kendisinin de yakında olması gerektiğini biliyordu, belindeki revolvere uzandı.</p>

  <p>"Arkanda, Lee," dedi Hester, Lee hızla dönerek kendini yere atarken, omuzunun üstünden tıslayarak bir ok geçti.</p>

  <p>Hemen ateş etti. Kurşun bacağına pat diye girerken, Skraeling homurdanarak düştü. Bir an sonra, sessiz kanatlarını çırpan baykuş cini de sakarca bir bayılma hareketi ile onun yanma daldı, yarı yarıya karda yatarak kanatlarını toplamaya çalıştı.</p>

  <p>Lee Scoresby piştovunun horozunu kaldırarak silahı adamın başına tuttu.</p>

  <p>"Tamam, seni lanet olasıca budala," dedi. "Niye buna kalkıştın ki? Göğe bunlar olduğundan beri hepimizin başının aynı şekilde dertte olduğunu görmüyor musun?"</p>

  <p>"Çok geç," dedi Skraeling.</p>

  <p>"Ne için çok geç?"</p>

  <p>"Durdurmak için çok geç. Bir haberci kuş yolladım bile. Majisteryum soruşturmalarını öğrenecek ve Grumman'ı öğrenmekten de memnuniyet duyacaklar -"</p>

  <p>"Neyini?"</p>

  <p>"Başkalarının onu aradığı gerçeğini. Düşündüğümüzü doğruluyor. Ve başkalarının Toz hakkında bildiklerini.</p>

  <p>Sen Kilise'nin düşmanısın, Lee Scoresby. Onları meyvelerinden tanıyacaksın. Sorularından, yüreklerini kemiren yılanı göreceksin..."</p>

  <p>Baykuş hafif hafif ötüyor, kanatlarını aralıklı olarak kaldırıp indiriyordu. Parlak turuncu gözleri acının zarıyla kapanmıştı. Skraeling'in etrafında karda kırmızı bir leke birikiyordu; Lee, sis kalınlığındaki loşlukta bile adamın öleceğini görebiliyordu.</p>

  <p>"Kurşunum bir artere rastlamış olmalı," dedi. "Kolumu bırak da bir turnike yapayım."</p>

  <p>"Hayır!" dedi Skraeling sert sert. "Öldüğüme memnunum! Din kurbanlarının palmiyesine kavuşacağım! Beni bundan yoksun bırakamazsın!"</p>

  <p>"Ölmek istiyorsan öl. Bana şunu söyle, yeter -"</p>

  <p>Ama sorusunu tamamlama şansı olmadı hiç, çünkü baykuş cin kasvetli küçük bir titreyişle yok oldu. Skraeling’in ruhu gitmişti. Lee bir seferinde Kilise'nin bir azizinin, suikastçıların saldırısına uğrayışını gösteren bir resim görmüştü. Onlar ölmekte olan bedenine sopalarla vururken, azizin cini çocuk melekler tarafından yukarı kaldırılmış ve kendisine bir din kurbanının nişanı olan palmiye dalı sunulmuştu. Şimdi de Skraeling'in yüzünde, resimde azizin yüzünde olan ifadenin aynısı vardı: unutuluşa doğru vecit halinde bir uzanma. Lee tiksintiyle onu yere bıraktı.</p>

  <p>Hester dilini şaklattı.</p>

  <p>"Mesaj göndereceğini tahmin etmeliydim," dedi. "Yüzüğünü al."</p>

  <p>"Ne halt etmeye alayım? Biz hırsız değiliz, değil mi?"</p>

  <p>"Hayır, kaçağız," dedi dişi tavşanı. "Bu bizim seçimimizle olmadı, onun kötülüğünün bir sonucu. Kilise bunu bir öğrendi mi, işimiz bitmiş demektir. Bu arada yararlanabileceğimiz her avantajdan yararlanalım. Hadi, al yüzüğü, bir yere sakla da belki kullanabiliriz."</p>

  <p>Lee onun söylediklerindeki mantığı görüp, ölü adamın yüzüğünü parmağından çıkardı. Karartılara doğru bir göz atınca, patikanın kenarında kayalık karanlığa giden dik bir iniş olduğunu gördü, Skraeling'in cesedini aşağı yuvarladı. Ceset, çarpma sesi duyulmadan önce uzun süre düştü. Lee şiddetten hiç haz etmemişti, öldürmekten de nefret ederdi, ancak daha önce üç kez bunu yapması gerekmişti.</p>

  <p>"Düşünmenin anlamı yok," dedi Hester. "Bize seçme şansı tanımadı, biz de onu öldürmek için ateş etmedik. Kahretsin, Lee, ölmek istiyordu. Bu insanlar deli."</p>

  <p>"Sanırım haklısın," dedi Lee ve piştovunu kaldırdı.</p>

  <p>Yolun dibinde sürücüyü buldular, köpeklerin koşumları takılmıştı</p>

  <p>"Söyle bana, Umaq," dedi Lee, balık ambalajlama istasyonuna doğru yola koyulurlarken, "Grumman diye bir adamdan söz edildiğini duydun mu hiç?"</p>

  <p>"Aa, tabii,” dedi sürücü. "Herkes Dr. Grumman'ı tanır ."</p>

  <p>"Bir Tatar adı olduğunu biliyor muydun?”</p>

  <p>"Tatar değil. Jopari mi demek istiyorsun? Tatar değil."</p>

  <p>"Ona ne oldu? Öldü mü?"</p>

  <p>"Bana bunu sorarsan, sana bilmem demek zorundayım. Yani hakikati benden öğrenemezsin.”</p>

  <p>"Anlıyorum. Kime sorayım öyleyse?"</p>

  <p>"En iyisi kabilesine sormak. En iyisi Yenisey'e git, onlara sor."</p>

  <p>"Kabilesi... yani törenle aralarına katıldığı insanları kastediyorsun, öyle mi? Kafatasını delenleri?"</p>

  <p>"Evet. En iyisi, onlara sormak. Belki ölü değildir, belki ölüdür. Belki ne ölüdür, ne diri.”</p>

  <p>"Nasıl olur da ne ölü, ne diri olur?"</p>

  <p>"Ruhlar dünyasında. Belki ruhlar dünyasında. Çok söyledim bile. Artık konuşmak yok."</p>

  <p>Konuşmadı da.</p>

  <p>Ama istasyona vardıklarında Lee hemen rıhtıma gitti ve onu Yenisey’in ağzına götürecek bir gemi aradı.</p>

  <p>Bu arada, cadılar da arıyordu. Latvia kraliçesi Ruta Skadi, pek çok gün ve gece boyunca, sis ve kasırga içinde, sel ya da heyelan yüzünden mahvolmuş bölgeler üzerinde, Serafina Pekkala ve cadılarıyla uçtu. Hiçbirinin daha önce bilmediği bir dünyada oldukları kesindi; garip rüzgarlarıyla, havadaki tuhaf kokularıyla, onları görür görmez saldıran ve ok yağmuruna tutulup kaçırılması gereken kocaman meçhul kuşlarıyla; dinlenecek kara bulduklarında, gördükleri bitkilerin kendileri bile garipti.</p>

  <p>Gene de bazı bitkiler yenebilir nitelikteydi, leziz bir yemek oluşturan tavşanlar buldular, su kıtlığı da çekmediler. Yaşamak için iyi bir yer olabilirdi, çayırlıkların üstünde sis gibi süzülen, derelerle alçak suların yakınlarında toplanan heyula misali şekiller olmasa. Bazı ışıklarda, sanki orada yokmuş gibiydiler, sadece ışıkta süzülen bir nitelik görüntüsü alıyorlardı, ritmik bir siliniş, bir aynanın önünde dönen şeffaflık peçeleri gibi. Cadılar daha önce hiç onlar gibi bir şey görmemişlerdi, ânında güvensizlik duydular.</p>

  <p>Bir orman patikasının kıyısında hareketsiz duran bu şeylerden bir grubun yükseklerinde daireler çizerlerken, Ruta Skadi, "Sence bunlar canlı mı, Serafina Pekkala?" diye sordu.</p>

  <p>"İster canlı olsunlar, ister ölü, kötülük dolular," diye cevap verdi Serafina. "Kötülüklerini ta buradan hissediyorum. Ve onlara hangi silahların zarar vereceğini bilmeden, yanlarına bundan daha fazla yaklaşmak istemem.”</p>

  <p>Heyulalar yere bağlıymış gibi görünüyorlardı, cadıların şansına, uçma yetileri yoktu. O gün daha geç saatlerde, Heyulalar'ın neler yapabileceğini gördüler.</p>

  <p>Olay bir dere geçidinde, tozlu bir yolun bir sıra ağacın yanısıra alçak bir taş köprüden geçtiği noktada meydana geldi. Akşamüstü güneşi çayırlığın üstünde eğimlenmişti, yerden yoğun bir yeşil, havadan tozlu bir altın rengi çekiyordu ve cadılar o zengin yatık ışıkta, köprüye doğru kimi yaya, kimi atlı arabalarda, ikisi ise at sırtında gelen bir yolcu kafilesi gördü. Serafina nefesini tuttu; bu insanların cini yoktu, buna rağmen sağ görünüyorlardı. Tam aşağı doğru uçup daha yakından bakacaktı ki, bir korku çığlığı duydu.</p>

  <p>Öndeki atın binicisinden geliyordu. Ağaçlara işaret ediyordu ve cadılar aşağı baktıklarında o heyula biçimlerinin dalgalanarak çayırda sel gibi ilerlediğini ve avları olan insanlara doğru sanki hiç zahmetsizce aktığını gördüler. İnsanlar dağıldı. Serafina baştaki binicinin arkadaşlarına yardıma yeltenmeden hemen dönüp dörtnala uzaklaştığını görünce şok geçirdi, ikinci binici de aynı şeyi yaptı ve başka bir yönde son hızla kaçtı.</p>

  <p>"Daha aşağıdan uçun ve gözleyin, kardeşlerim,” dedi Serafina yoldaşlarına. ”Ama ben emredene kadar araya girmeyin."</p>

  <p>Küçük kafilede, kimi arabalara binmiş, kimi arabaların yanısıra yürüyen çocukların da olduğunu gördüler. Çocukların Heyulalar'ı görmediği, Heyulalar'ın da onlarla ilgilenmediği ortadaydı; dosdoğru yetişkinlere yöneldiler. Bir arabaya binmiş yaşlı bir kadının kucağında iki çocuk vardı ve Ruta Skadi onun ödlekliğine kızdı, çünkü kadın onların arkasına saklanmaya çalıştı ve onları, sanki kendi canını kurtarmak için sunuyormuşcasına kendisine yaklaşan Tayfın üstüne attı.</p>

  <p>Çocuklar yaşlı kadından kurtuldu, arabadan aşağı atladılar, şimdi de çevrelerindeki diğer çocuklar gibi ya korku içinde öne arkaya koşturuyorlar ya da Heyulalar yetişkinlere saldırırken yanyana ayakta duruyor veya birbirlerine sokuluyorlardı. Arabadaki kadın çok geçmeden hamarat hamarat hareket eden, Ruta Skadi’nin gözlerken midesinin bulanmasına yol açan görünmez bir şekilde işleyen ve beslenen şeffaf bir ışıltının içinde kaldı. Atlarıyla kaçmış olan ikisi hariç, kafiledeki her yetişkini aynı kader bekliyordu.</p>

  <p>Büyülenen ve afallayan Serafina Pekkala daha da aşağı, yakına uçtu. Uzaklaşmak için çocuğuyla birlikte nehrin sığ yerinden geçmeye çalışan bir baba vardı ama bir Heyula onlara yetişti ve çocuk babasının sırtına sarılmış ağlarken, önü kesilen ve çaresiz kalan adam yavaşlayıp beline kadar gelen suda durdu.</p>

  <p>Ona neler oluyordu? Serafina suyun birkaç metre yukarısında havada asılı kalıp, dehşete düşmüş halde izledi. Kendi dünyasındaki seyyahlardan vampir destanını duymuştu ve Heyula’nın harıl harıl bir şeyleri - adamın sahip olduğu bir niteliği, ruhunu, cinini belki, yuttuğunu görünce aklına gelen bu oldu. Çünkü besbelli bu dünyada cinler dışarıda değil, içerideydi. Çocuğun uyluklarının altında kolları gevşedi, çocuk onun ardında suya düştü ve boşu boşuna, nefesi kesilerek, ağlayarak, elini tutmaya çalıştı. Adam ise, sadece başını ağır ağır çevirip aşağı, yanında boğulmakta olan küçük oğluna eksiksiz bir kayıtsızlıkla baktı.</p>

  <p>Serafina bu kadarına dayanamazdı. Daha alçağa daldı, çocuğu sudan kaptı ve tam o sırada Ruta Skadi: bağırdı: "Dikkat, kardeşim! Arkanda -"</p>

  <p>Ve Serafina bir an kalbinin kenarında iğrenç bir donuklaşma hissetti, elini yukarı uzatıp Ruta Skadi'nin elini tuttu, o da Serafina'yı çekip tehlikeden uzaklaştırdı.</p>

  <p>Daha yükseğe uçtular, çocuk bağırıyor ve sivri parmaklarıyla haykırarak onun beline sarılıyordu ve Serafina geride kalan Heyula'yı gördü: suyun üzerinde anaforlar çizen bir sis yığını gibi kaybolan avını arıyordu. Ruta Skadi onun kalbine bir ok gönderdi, hiç etkisi olmadı.</p>

  <p>Serafina, Heyulalar'dan ona bir tehlike gelmeyeceğini anlayınca çocuğu aşağı, nehir kıyısına koydu, yeniden havaya yükselip kaçtılar. Küçük seyyah kafilesi şimdi tamamen durmuştu: atlar otluyor ya da sinekler yüzünden faşlarını sallıyorlardı, çocuklar uluyor ya da birbirlerine sarılarak uzaktan gözlüyorlardı, her yetişkin hareketsiz kalmıştı- Gözleri açıktı; kimi ayakta duruyordu ama çoğu oturmuştu ve üzerlerinde korkunç bir hareketsizlik vardı. Son Heyula da süzülüp uzaklaşınca Serafina aşağı uçtu, otların üstünde oturan bir kadının önünde durup ona tepeden baktı. Sağlam, sağlıklı görünen bir kadındı, kırmızı yanakları vardı, sarı saçları da parlaktı.</p>

  <p>"Kadın!" dedi Serafina. Cevap yok. "Beni duyabiliyor musun? Beni görebiliyor musun?"</p>

  <p>Onun omuzunu silkeledi. Kadın muazzam bir çabayla başını kaldırıp baktı. Sanki fark etmemişti. Gözleri boş boş bakıyordu, Serafina kadının dirseğinin altını çimdikleyince, önce ağır ağır aşağı, sonra gene uzağa baktı.</p>

  <p>Diğer cadılar dağılmış arabalar arasında hareket ediyor, kurbanlara yılgınlık içinde bakıyorlardı. Bu arada çocuklar biraz uzaktaki küçük tepecikte toplanmıştı, cadılara bakarak korkuyla fısıldaşıyorlardı.</p>

  <p>"Binici gözlüyor," dedi bir cadı.</p>

  <p>Yolun tepeler arasındaki bir aralıktan geçtiği noktayı işaret etti. Kaçan binici, atının dizginlerini çekmiş, geri bakmak için dönmüştü, neler olup bittiğini görmek için elini gözüne siper etmişti.</p>

  <p>"Onunla konuşacağız," dedi Serafina ve havaya yükseldi.</p>

  <p>Ancak, adam Heyulalar ile yüzyüze gelince nasıl davranmış olursa olsun, ödleğin biri değildi. Cadıların yaklaştığını görünce, sırtındaki tüfeği indirmiş, atını topuklayarak otların üstüne, onlarla açıklıkta dönüp, ateş edip, karşılayabileceği yere getirmişti. Ama Serafina Pekkala yavaşça yere kondu ve yayını ileri uzattıktan sonra önünde yere bıraktı.</p>

  <p>Bu hareketi burada yapsalar da, yapmasalar da, yanılgıya yer bırakmayacak bir anlamı vardı. Adam tüfeğini omuzundan indirip bekledi, Serafina'dan gözlerini ayırıp diğer cadılara ve yukarıdaki göklerde daireler çizen cinlerine baktı. Hepsi siyah ipek parçalarına bürünmüş ve gökte çam dallarına binen genç ve yırtıcı kadınlar - onun dünyasında böyle bir şey yoktu, gene de onlarla sakin bir ihtiyat içinde karşı karşıya geldi. Biraz daha yaklaşan Serafina onun yüzünde kuvvetin yanısıra keder de gördü. Bunu, yoldaşları yok olurken sırtını dönüp kaçmasının anısıyla bağdaştırmak zordu.</p>

  <p>"Kimsiniz?" dedi adam.</p>

  <p>"Adım Serafina Pekkala. Başka bir dünyada olan Enara Gölü cadılarının kraliçesiyim. Sizin adınız ne?"</p>

  <p>"Joachim Lorenz. Cadılar mı dediniz? Şeytanla mı iş görürsünüz yani?"</p>

  <p>"Görseydik eğer, düşmanınız mı olurduk?"</p>

  <p>Adam biraz düşündü ve tüfeğini uyluklarına çapraz gelecek şekilde yerleştirdi. "Olurdunuz, bir zamanlar," dedi, "ama devir değişti. Niye bu dünyaya geldiniz?"</p>

  <p>"Çünkü devir değişti. Kafilenize saldıran o yaratıklar kim?"</p>

  <p>"Eh işte, Heyulalar ..." dedi, omuz silkerek, yarı şaşırmış. "Heyulalar'ı bilmiyor musunuz?"</p>

  <p>"Kendi dünyamızda onları hiç görmedik. Sizi kaçarken görünce ne düşüneceğimizi bilememiştik. Şimdi anlıyorum. "</p>

  <p>"Onlara karşı savunma diye bir şey yok,” dedi Joachim Lorenz. "Sadece çocuklara dokunmuyorlar. Her seyahat kafilesinde, yasaya göre atlı bir adamla bir kadın olması gerekiyor ve onlar da bizim yaptığımızı yapmak zorunda, yoksa çocuklara göz kulak olacak kimse kalmaz. Ama artık devir kötü; şehirler Tayflar'la dolu, oysa eskiden her yerdeki sayıları bir düzineyi geçmezdi.”</p>

  <p>Ruta Skadi etrafa bakınıyordu. Diğer binicinin arabalara doğru döndüğünü fark etti ve sonra gördü ki, gerçekten de kadınmış. Çocuklar onu karşılamaya koşuyordu.</p>

  <p>"Ama bana ne aradığınızı söyleyin,” diye devam etti Joachim Lorenz. "Daha önce cevap vermediniz. Buraya hiç uğruna gelmiş olamazsınız. Şimdi bana cevap verin."</p>

  <p>"Bir çocuk arıyoruz," dedi Serafina, "kendi dünyamızdan bir kız çocuk. Adı Lyra Belacqua, Lyra Gümüşdil de derler. Ama koca bir dünyada nerede olacağını tahmin edemiyoruz. Tek başına dolaşan yabancı bir çocuk görmediniz mi?"</p>

  <p>"Hayır. Ama geçen gece melekler gördüm, Kutba gidiyorlardı. "</p>

  <p>"Melekler mi?"</p>

  <p>"Bölükler halinde havada gidiyorlardı, silahlı, pırıl pırıl. Son yıllarda onlara pek sık rastlanmazdı, oysa dedemin zamanında bu dünyadan sık sık geçerlermiş, en azından o öyle derdi."</p>

  <p>Elini gözlerine siper ederek, dağılmış arabalara, kalakalmış yolculara doğru baktı. Öteki binici şimdi atından inmişti ve çocukların bazılarını yatıştırıyordu.</p>

  <p>Serafina da onun bakışını izledi ve "Eğer bu gece sizinle birlikte kamp kurar ve Tayflar’a karşı nöbet tutarsak bana bu dünyadan biraz daha söz eder, gördüğünüz melekleri anlatır mısınız?" diye sordu.</p>

  <p>"Elbette anlatırım. Benimle gelin."</p>

  <p>Cadılar arabaları yolun daha ilerisine, köprünün ötesine ve Heyulalar'ın geldikleri ağaçlardan uzağa almaya yardımcı oldular. Eli ayağı tutmaz olmuş yetişkinlerin oldukları yerde kalmaları gerekiyordu ama küçük çocukların artık onlara cevap vermeyen bir anneye sıkı sıkı sarılması ya da hiçbir şey söylemeyen, hiçbir şeye bakan ve gözlerinde hiçbir şey olan bir babanın kolunun yenini çekiştirmesi acı veriyordu. Daha küçük çocuklar, niye anneleriyle babalarından ayrılmaları gerektiğini anlamıyorlardı. Aralarından bir kısmı ebeveynlerini çoktan kaybetmiş ve bunları daha önceden görmüş olan büyücek çocuklar ise sadece üzüntülü görünüyor, hiçbir şey söylemiyorlardı. Serafina nehre düşmüş olan ve babasına seslenerek Serafina’nın omuzundan geriye, hâlâ kayıtsız bir şekilde suda duran sessiz şekle uzanan küçük oğlanı yerden aldı. Çıplak teninde gözyaşları hissetti.</p>

  <p>Kalın çadır bezinden pantolon giymiş, erkek gibi ata binen kadın, cadılara bir şey demedi. Yüzü ürkütücüydü. Sert sert konuşarak, gözyaşlarını yok sayarak çocukları harekete geçirdi. Akşam güneşi havaya, her ayrıntının kesinleştiği, hiçbir şeyin göz kamaştırmadığı altın bir ışıkla yayılmıştı; çocukların, erkeğin ve kadının yüzleri ebedî, kuvvetli ve güzel görünüyordu.</p>

  <p>Daha sonra, bir ateşin korları kül rengi kayaların oluşturduğu dairede parıldar ve büyük tepeler ayın altında sakin uzanırken, Joachim Lorenz, Serafina ve Ruta Skadi’ ye dünyasının tarihini anlattı.</p>

  <p>Bir zamanlar mutlu bir dünyaydı, diye açıkladı. Şehirler ferah ve zarifti, topraklar sürülürdü, bereketliydi. Ticaret gemileri mavi okyanuslara sefer yapıp gelirdi, balıkçılar ağlar dolusu morina ve orkinos, levrek ile dubar çekerdi; ormanlar av doluydu, hiçbir çocuk aç kalmazdı.</p>

  <p>Büyük şehirlerin sarayları ile meydanlarında Brezilya ve Benin, Ayrlanda ile Core'den gelen büyükelçiler, tütün satıcılarıyla, Borgemo'dan komedyenlerle, servet tahvili tacirleriyle haşır neşir olurlardı. Geceleri maskeli âşıklar güllerin sarktığı sıra sütunlar altında ya da lambalarla aydınlatılmış bahçelerde buluşur, havada yasemin kokusu dalgalanır ve tellerine dokunulan mandaron’un müziğiyle zonklardı.</p>

  <p>Cadılar, kendilerininkine o kadar benzeyen, gene de bu kadar farklı olan bir dünyanın hikayesini, gözleri faltaşı gibi açılmış halde dinlediler.</p>

  <p>"Ama işler bozuldu," dedi adam. "Üç yüz yıl önce tamamen bozuldu. Kimileri kabahatin, az önce terk ettiğimiz şehirdeki Torre degli Angeli, Melekler Kulesi Loncası'nın filozoflarında olduğunu söylüyor. Diğerleri büyük bir günah karşılığı bunun bizim yargımız olduğu görüşünde, ama kimsenin bu günahın ne olduğu konusunda anlaştığını görmedim. Ancak Heyulalar birden gökten zembille inmiş gibi geldi, o gün bugün de başımıza bela kesildiler. Neler yapabildiklerini gördünüz. Şimdi de Heyulalar'ı olan bir dünyada nasıl yaşanıldığını hayal edin. Hiçbir şeyin olduğu gibi devam edeceğine güvenmezsek, nasıl gelişebiliriz? Bir baba ya da bir anne her an alınabilir, aile üyeleri ayrı düşebilir; bir tüccar alınabilir, işi başarısızlığa uğrar, bütün çalışanlarıyla onu destekleyenler işlerini kaybeder; peki, âşıklar yeminlerine nasıl inanacak? Heyulalar gelince bütün güven ve bütün erdemler dünyamızdan yok oldu."</p>

  <p>"Bu filozoflar kim?" dedi Serafina. "Sözünü ettiğiniz bu kule nerede?"</p>

  <p>"Terk ettiğimiz şehirde - Cittâgazze'de. Saksağanlar şehri. Niye böyle deniyordu, biliyor musunuz? Çünkü saksağanlar aşırır, artık bizim de tek yapabildiğimiz bu. Hiçbir şey yaratmıyoruz, yüzlerce yıldır hiçbir şey yapmıyoruz, elimizden gelen tek şey, diğer dünyalardan çalmak. Ah evet, diğer dünyaları biliyoruz. Torre degli Angeli'deki o filozoflar bu konuda bilmemiz gereken her şeyi keşfetti. Bir büyüleri var, söylersen eğer orada olmayan bir kapıdan geçmeni ve kendini başka bir dünyada bulmanı sağlıyor. Bazıları bunun bir büyü olmadığını, kilit olmasa bile açan bir anahtar olduğunu söylüyor. Kim bilir? Her neyse, Heyulalar'ı içeri aldı. Ve anladığım kadarıyla, filozoflar halen kullanıyor bunu. Başka dünyalara geçiyorlar, onlardan çalıyorlar, bulduklarını buraya getiriyorlar. Altın ve mücevher elbette ama başka şeyler de: fikirler, mısır çuvalları ya da kalemler gibi. Bütün servetimizin kaynağı onlar," dedi acı acı, "o hırsızlar Loncası."</p>

  <p>"Heyulalar neden çocuklara zarar vermiyor?" diye sordu Ruta Skadi.</p>

  <p>"Esrarların en büyüğü de bu zaten. Çocukların masumiyetinde Kayıtsızlık Heyulalar'nı püskürten bir güç var. Bundan da fazlası, çocuklar onları görmüyor, hepsi bu, niye olduğunu anlamasak da. Asla anlayamadık. Ama Heyula-yetimlerine sık sık rastlanır, tahmin edebileceğiniz gibi - anneleri-babaları alınmış çocuklar; çeteler halinde toplanır, ülkede başıboş dolaşırlar, bazen de Heyulalarla dolu bir alanda yiyecek ve levazım bulmak için kendilerini yetişkinlere kiralarlar, bazen ise sadece dolaşır ve bulduklarını kaldırırlar.</p>

  <p>"İşte dünyamız bu. Ha, bu lanetle birlikte yaşamayı başardık. Gerçek parazitler: onları besleyeni öldürmüyorlar, ama canının çoğunu çekip çıkartıyorlar. Gene de kabaca bir denge vardı... yakın zamanlara kadar, büyük bir fırtınaya kadar. Ne fırtınaydı ama! Sanki bütün dünya parçalanıyormuş, çatlayıp ayrılıyormuş gibi; kimse böyle bir fırtına hatırlamıyor.</p>

  <p>"Sonra günlerce süren ve bildiğim dünyanın her yanını örten bir sis geldi, kimse seyahat edemedi. Sis çekildiğinde de, şehirler Heyulalar ile doluydu, yüzlercesiyle, binlercesiyle. Biz de dağlara ve denize kaçtık ama bu sefer nereye gitsek onlardan kaçış yoktu. Siz de gözlerinizle gördünüz.</p>

  <p>"Şimdi sıra sizde. Siz de bana dünyanızı anlatın, bir de neden orayı bırakıp buraya geldiğinizi."</p>

  <p>Serafina ona bildiği kadarıyla her şeyin doğrusunu anlattı. Dürüst bir adamdı ve ondan saklanması gereken bir şey yoktu. Dikkatle dinledi, hayretle başını salladı ve sözü bittiğinde dedi ki: "Size filozoflarımızın sahip olduğu söylenen güçten bahsetmiştim, diğer dünyaların yolunu açma gücünden. Eh, kimileri onların, unutkanlık yüzünden zaman zaman bir geçişi açık bıraktıklarını düşünüyor; arada bir başka dünyalardan seyyahlar da buraya gelseler şaşırmazdım. Ne de olsa, meleklerin geçtiğini biliyoruz."</p>

  <p>"Melekler mi?" dedi Serafina. "Daha önce onların sözünü etmiştiniz. Onlar bizim için yeni. Açıklayabilir misiniz?"</p>

  <p>"Melekler hakkında bilgi mi istiyorsunuz?" dedi Joachim Lorenz. "Pekala. Kendilerine bene elim derler, denmişti bana. Kimileri onlara Nöbetçi de der. Bizim gibi etten varlıklar değil, ruhtan varlıklardır. Ya da belki etleri bizimkinden daha ince çizilmiş, daha hafif ve berraktır, bilmiyorum; ama bizim gibi değildirler. Cennetten mesajlar taşırlar, işleri budur. Bazen onları, bu dünyadan bir başkasına giderken gökte görürüz; çok, çok yükseklerde ateşböcekleri gibi parlarlar. Sessiz bir gecede kanat vuruşlarını bile duyabilirsiniz. Bizimkilerden farklı meseleleri vardır ama kadim günlerde aşağı inmişlerdir, kadınlar ve erkeklerle ilişkileri olmuştur; hatta kimine göre bizden çocukları da olmuştur.</p>

  <p>"Ve sis gelince, büyük fırtınanın ardından, eve giderken Sant’Elia şehrinin gerisindeki tepelerde Heyulalar tarafından kuşatıldım. Bir huş ormanının yanındaki pınarda bulunan çoban kulübesine sığındım ve gece boyu yukarıda sisin içinden sesler duydum, korku ve öfke çığlıkları ve daha önce hiç duymadığım kadar yakından gelen kanat çırpışlar; şafağa doğru ise silahların bir çatışması duyuldu, okların ıslık gibi sesleri ve kılıçların şıkırtısı. Çok merak etsem de dışarı çıkıp bakmaya cesaret edemiyordum, çünkü korkuyordum, doğrusu. Gökyüzü, o sis sırasında ne kadar aydınlanıyorsa o kadar aydınlandığında, dışarı bakmaya cüret ettim ve pınar başında yaralanmış yatan koca bir şekil gördüm. Görmeye hakkım olmayan şeyleri görüyormuşum hissine kapıldım - kutsal şeyleri. Gözlerimi çevirdim ve yeniden baktığımda şekil gitmişti.</p>

  <p>"Bir meleği görmeye en fazla yaklaşmam budur işte. Ama size söylediğim gibi geçen gece çok yükseklerde yıldızların arasında, Kutba doğru giderken, yelken açmış güçlü bir gemi filosu gibi, onları gördük... Bir şeyler oluyor ve biz buralarda bunun ne olabileceğini bilmiyoruz.</p>

  <p>Bir savaş patlak veriyor olabilir. Cennette daha önce de bir savaş olmuştu, ah, binlerce yıl önce, muazzam bir zaman öncesinde, ama sonucu neydi, bilmiyorum. Bir yenisinin olması imkansız değil. Ama yol açtığı tahribat müthiş olur ve bizim açımızdan sonuçlarına gelince hayal edemiyorum.</p>

  <p>"Ancak," diye cevap verdi, ateşi karıştırmak için doğrularak, "sonu, korktuğumdan daha iyi de olabilir. Belki de semalarda bir savaş Heyulalar’ı tümüyle bu dünyadan süpürür, geldikleri çukura gerisin geri götürür. Bu ne büyük bir nimet olurdu, ha? O korkutucu afetten kurtulunca ne kadar taze ve mutlu yaşardık!”</p>

  <p>Ancak Joachim Lorenz gözlerini dikip alevlere bakarken, hiç de umutlu görünmüyordu. Titreşen ışık yüzünde oynuyordu ama güçlü hatlarında bir ifade değişimi yoktu, keyifsiz ve hüzünlü görünüyordu.</p>

  <p>Ruta Skadi, "Kutup, efendim," dedi. "Bu meleklerin Kutba gittiklerini söylediniz. Niye bunu yapsınlar, biliyor musunuz? Cennet orada mı?"</p>

  <p>"Bilemem. Ben okumuş bir adam değilim, bunu kolayca anlayabilirsiniz. Ama dünyamızın kuzeyi, eh, orası ruhların mekanı diyorlar. Eğer melekler toplanıyorsa, gidecekleri yer de orasıdır ve eğer cennete bir saldırıda bulunacaklarsa, kalelerini inşa edip hücuma geçecekleri yer de orasıdır diyebilirim."</p>

  <p>Başını kaldırıp baktı, cadılar da gözleriyle onun bakışını izledi. Bu dünyadaki yıldızlar da kendi dünyalarındaki yıldızlar gibiydi: Saman Yolu, göklerin kubbesini aşıyor ve sayısız yıldızışığı noktası pırıl pırıl ışığını karanlığa serperken, aydınlıktan yana neredeyse ayla boy ölçüşüyordu . . .</p>

  <p>"Efendim," dedi Serafina, "hiç Toz'dan söz edildiğini duydunuz mu?"</p>

  <p>"Toz mu? Sanırım bunu yollardaki tozdan farklı bir anlamda söylüyorsunuz. Hayır, hiç duymadım. Ama bakın! İşte bir melek alayı..."</p>

  <p>Ophiukhus takımyıldızına işaret etti. Ve gerçekten de içinden bir şey geçiyordu, minik bir ışıklı varlıklar kümesi. Sürüklenmiyorlardı; kazların ya da kuğuların kararlı uçuşuyla hareket ediyorlardı.</p>

  <p>Ruta Skadi ayağa kalktı.</p>

  <p>"Kardeşim, sizden ayrılma vakti geldi," dedi Serafina'ya. "Bu meleklerle konuşacağım, her neredelerse. Eğer Lord Asriel'e gidiyorlarsa, onlarla birlikte gideceğim. Yok, gitmiyorlarsa, ben kendi başıma araştırmaya devam edeceğim. Arkadaşlığınız için teşekkür ederim, yolunuz açık olsun."</p>

  <p>Öpüştüler, Ruta Skadi bulut-çamı dalını aldı, havaya yükseldi. Bir bülbül olan cini Sergi, hızla karanlıktan çıkıp onun yanma geldi.</p>

  <p>"Yükselecek miyiz?" dedi.</p>

  <p>"Ophiukhus'taki o ışıklı uçucular kadar. Hızlı gidiyorlar, Sergi. Hadi, yakalayalım onları!"</p>

  <p>Ve ciniyle ikisi yukarı doğru fırladılar, bir ateşten sıçrayan kıvılcımlardan hızlı uçuyorlardı; hava, dalının üstündeki dalcıklardan süratle geçiyordu ve onun siyah saçının ardından sel gibi akmasına yol açıyordu. Geniş karanlıktaki küçük ateşe dönüp bakmadı, uyuyan çocuklarla cadı arkadaşlarına da. Yolculuğunun o bölümü sona ermişti ve üstelik önündeki o ışıldayan yaratıklar henüz daha büyümemişti ve gözünü onların üzerinde tutmazsa, yıldız ışığının büyük alanına karşı kolaylıkla yok olurlardı.</p>

  <p>Onun için uçtu gitti, melekleri hiç gözden kaybetmedi ve o yakınlaştıkça yavaş yavaş daha belirgin bir şekil aldılar.</p>

  <p>Parıldamaları yanar gibi bir parıldama değildi, nerede olurlarsa olsunlar ve gece istediği kadar karanlık olsun, üzerlerinde güneş parlıyordu. İnsan gibi ama kanatlı ve çok daha uzundular; ve çıplak oldukları için cadı üç tanesinin erkek, ikisinin kadın olduğunu görebiliyordu. Kanatları kürek kemiklerinden çıkıyordu, sırtlarıyla göğüsleri adamakıllı kaslıydı. Ruta Skadi yolun bir bölümünde gerilerinde kaldı, gözledi, onlarla dövüşmek zorunda kalırsa diye kuvvetlerini ölçtü. Silahlı değillerdi, öte yandan güçlerini fazla harcamadan, kolaylıkla uçuyorlardı ve iş kovalamacaya dönüşürse, ondan üstün bile çıkabilirlerdi.</p>

  <p>Ne olursa olsun diye yayını hazırlayarak hızlandı ve yanlarında uçarken seslendi. "Melekler! Durun ve beni dinleyin! Ben cadı Ruta Skadi’yim ve sizinle konuşmak istiyorum!"</p>

  <p>Döndüler. Kocaman kanatlarını içe doğru vurarak yavaşladılar ve bedenleri aşağı doğru savrulup havada dimdik bir duruş aldı, kanatlarını çarparak oldukları yerde kalıyorlardı. Ruta'nın etrafını çevirdiler, karanlık havada ışıldayan, görünmez bir güneşle aydınlatılmış beş koskoca şekil.</p>

  <p>Ruta Skadi, kalbi bu işin tuhaflığından dolayı çarpar ve cini onun vücudunun sıcaklığına yakın oturmak için kanatlarını çırparken, çam dalında mağrur ve korkusuz oturup etrafa baktı.</p>

  <p>Her melek-varlık belirgin şekilde bir bireydi, ama o güne kadar gördüğü herhangi bir insandan çok birbirleriyle ortak yanları vardı. Paylaştıkları şey, hepsini aynı anda kaplıyor gibi görünen bir parıltı, süratli bir zeka ve duygu oyunuydu. Çıplaktılar ama onların bakışının karşısında Ruta Skadi kendini çıplak hissetti, öylesine deliciydi ve öyle derinlere gidiyordu.</p>

  <p>Gene de kendi durumundan utanmıyordu, bakışlarına bakışını dik tutarak karşılık verdi.</p>

  <p>"Demek sizler meleksiniz," dedi, "ya da Nöbetçi, ya da bene elim. Nereye gidiyorsunuz?"</p>

  <p>"Bir çağrıya cevap veriyoruz," dedi biri.</p>

  <p>Hangisinin konuştuğundan emin değildi. Herhangi birisi de olabilirdi, hepsi de.</p>

  <p>"Kimin çağrısı?" diye sordu.</p>

  <p>"Bir erkeğin."</p>

  <p>"Lord Asriel'in mi?"</p>

  <p>"Olabilir."</p>

  <p>"Niye onun çağrısına cevap veriyorsunuz?"</p>

  <p>Cevabı, "İstiyoruz da ondan," oldu.</p>

  <p>"Öyleyse, her neredeyse, ona gitmem için bana da rehberlik edebilirsiniz,” diye emir verdi onlara.</p>

  <p>Ruta Skadi dört yüz on altı yaşındaydı, yetişkin bir cadı kraliçesinin bütün gurur ve bilgisine sahipti. Kısa ömürlü insanların hepsinden daha bilgeydi ama bu kadim varlıkların yanında nasıl bir çocuğu benzediği konusunda en ufak bir fikri yoktu. Onların farkındalığının, ipliğimsi dokunaçlar gibi kendisinin hayal bile etmediği evrenlerin en ücra köşelerine kadar yayıldığını bilmiyordu; onları sadece kendi gözleri böylesini beklediği için insan biçiminde gördüğünü de. Eğer gerçek biçimlerini algılasaydı, organizmadan çok mimariye benzeyeceklerdi, zeka ve duygulardan oluşmuş muazzam yapılara.</p>

  <p>Ama onlar da daha fazlasını beklemiyordu; Ruta çok gençti.</p>

  <p>Hemen kanatlarını çırpıp ileri atıldı, o da onlarla birlikte fırladı, kanat tüylerinin havada yarattığı türbülansta sörf yaptı, bunun uçuşuna eklediği hız ve gücün keyfini çıkardı.</p>

  <p>Gece boyunca uçtular. Yıldızlar etraflarında çark etti, doğudan şafak süzülürken soldular ve kayboldular. Güneşin kenarı görününce dünya parlaklığa boğuldu ve onlar da mavi gökte, temiz, tatlı ve nemli berrak gökte uçmaya başladılar.</p>

  <p>Gündüz vakti meleklerin görünürlüğü daha azdı ama tuhaflıkları her göz için açık seçikti. Ruta Skadi'nin onları şimdi gördüğü ışık, artık göğe tırmanan güneşin ışığı değildi, başka bir yerden başka bir ışıktı.</p>

  <p>Yorulmak nedir bilmeden uçtular, uçtular ve yorulmak nedir bilmeden tempolarını sürdürdüler. Ruta, bu ölümsüz varlıklara hükmedebilmenin vahşi sevincinin kendisini sardığını hissetti. Kendi kanı ve teni ona haz verdi; cildinin hemen yanında hissettiği pürtüklü çam kabuğu, bütün duyularının canlılığı, duyduğu açlık, tatlı sesli bülbül cininin varlığı, aşağıdaki yeryüzü ve ister bitki olsun, ister hayvan her yaratığın canı ona haz verdi ve onlarla aynı maddeden olmaktan ve öldüğü zaman etinin, onlar kendisininkini nasıl beslediyse, başka hayatları besleyeceğini bilmekten sevinç duydu. Bir de, yeniden Lord Asriel'i göreceği için sevinç duydu.</p>

  <p>Ertesi gece melekler yine uçmaya devam etti. Bir noktada havanın niteliği değişti, gerçi daha kötü ya da daha iyi olmadı ama gene de değişti ve Ruta Skadi o dünyadan bir başka dünyaya geçtiklerini anladı. Nasıl olduğunu tahmin edemedi.</p>

  <p>"Melekler!" diye seslendi, değişimi hissedince. "Sizi bulduğum dünyayı nasıl terk ettik? Sınır nerede?"</p>

  <p>"Havada görünmez yerler vardır," diye cevap verdiler. "Başka dünyalara açılan geçitler. Biz görebiliriz ama sen göremezsin."</p>

  <p>Ruta Skadi görünmez geçidi göremiyordu ama buna ihtiyacı da yoktu: cadılar, yolunu bulma konusunda kuşlardan daha iyidir. Melek konuşur konuşmaz dikkatini altındaki üç çentikli zirve üzerinde yoğunlaştırdı ve konumlarını tam olarak ezberledi. Şimdi, eğer gerekirse, onları yeniden bulabilirdi, melekler ne düşünürse düşünsün.</p>

  <p>Daha da ileri uçtular ve sonunda bir meleğin şöyle dediğini duydu: "Lord Asriel bu dünyada, işte inşa ettiği kale..."</p>

  <p>Yavaşlamışlardı ve havada kartallar gibi daireler çiziyorlardı. Ruta Skadi, bir meleğin işaret ettiği yere baktı.</p>

  <p>Tepedeki bütün yıldızlar yüksek semaların derin kadife siyahı önünde her zamanki pırıltılarıyla parlasalar da, ilk solgun ışık parıltısı doğuya renk veriyordu. Ve dünyanın tam kıyısında, ışığın anbean arttığı yerde, büyük bir dağ silsilesi doruklarını yükseltmişti. Çentikli kara kaya mızrakları, heybetli kırılmış taşlar ve testere dişi gibi sırtlar, evrensel bir felaketin enkazı gibi, karmakarışık yığılmıştı. Ama o baktığı sırada sabah güneşinin ilk ışınlarının dokunduğu, parlaklık içinde dış hatları çizilmiş en yüksek noktada, düzenli bir yapı vardı: burçları yarı tepe boyunca yekpare bazalt taşlarından oluşmuş ve alanı ancak uçma zamanı ile ölçülecek muazzam bir kale.</p>

  <p>Bu devasa kalenin altında, şafağın erken saatlerinin karanlığında ateşler yanıyor, fırınlar tütüyordu ve Ruta Skadi kilometrelerce uzaktan çekiçlerin tınlamasını ve büyük çarkların sesini duydu. Her yönden başka melek kafilelerinin kanat çırparak oraya gittiğini de görüyordu, yalnızca melekler değil, makineler de: albatroslar gibi süzülen çelik kanatlı hava araçları, çırpman yusufçuk kanatlarının altında cam kabinler, koskoca yabanarıları gibi vızıldayan zeplinler. Hepsi Lord Asriel'in, dünyanın ucunda, dağlarda inşa ettiği kaleye doğru gidiyordu.</p>

  <p>"Lord Asriel orada mı?" dedi Ruta Skadi.</p>

  <p>"Evet, orada," diye cevap verdi melekler.</p>

  <p>"Öyleyse onunla buluşmak için oraya uçalım. Ve siz de benim şeref kıtam olmalısınız.''</p>

  <p>İtaatkar bir şekilde kanatlarını açtılar ve hevesli cadı önlerinden uçarken, rotalarını altın kenarlı kaleye doğru çevirdiler.</p>
</body>
</html>
