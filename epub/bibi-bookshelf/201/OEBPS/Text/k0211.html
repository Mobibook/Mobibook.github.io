<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>11</b></h2>

  <h2 id="sigil_toc_id_11" style="text-align: right;"><b>Belvedere</b></h2>

  <p>Will, parktaki büyük beyaz villadaydı, aynı ölçüde tedirginlik ve tatlılık dolu rüyalar başına bela olmuştu, aynı anda hem uyanmaya çabalıyor, hem de daha fazla uyuma isteği duyuyordu. Gözleri tamamen açıldığında kendini öyle uykulu hissetti ki zorlukla kıpırdandı, sonra da kalkıp oturduğunda bandajını gevşemiş, yatağı da kıpkırmızı buldu.</p>

  <p>Yataktan büyük bir çabayla kalktı ve büyük evin ağır, tozla dolu güneş ışığı ve sessizliğinde mutfağa indi. O ve Lyra, tavanarasının altındaki hizmetçi odalarında uyumuşlardı, daha aşağıdaki koca odalarda bulunan dört direkli heybetli yataklar onlara davetkar gelmemişti. Yataktan mutfağa, uzun bir yürüyüş oldu.</p>

  <p>"Will!" dedi Lyra hemen, sesi kaygı doluydu, bir iskemleye oturmasına yardımcı olmak için derhal ocağın yanından ayrıldı.</p>

  <p>Will'in başı dönüyordu. Çok kan kaybettiğini sanıyordu; eh, sanmaya hiç gerek yoktu, çevresindeki onca kanıtla. Ve yaralar hâlâ kanıyordu.</p>

  <p>"Kahve yapıyordum," dedi Lyra. "Önce onu mu istersin, yoksa başka bir sargı mı sarayım? Hangisini istersen onu yaparım. Soğuk dolapta yumurta da var ama fasulye konserve bulamadım."</p>

  <p>"Burası fasulye konservesi olacak türden bir ev değil. Önce sargı. Muslukta sıcak su var mı? Yıkanmak istiyorum. Her yerimi kaplamasından nefret ediyorum, bu..."</p>

  <p>Kız biraz sıcak su akıttı, oğlan da külotu hariç soyundu. Utanamayacak kadar halsizdi, başı dönüyordu, ama Lyra onun adına mahcup oldu ve dışarı çıktı. Will elinden geldiğince iyi yıkandı, sonra da ocağın yanındaki bir ipte asılı kurulama bezleriyle kurulandı.</p>

  <p>Lyra geri gelince ona biraz giysi buldu, sadece bir gömlek, çadır bezinden pantolon ve bir kayış, Will onları giydi, Lyra da temiz bir kurulama bezini şeritler halinde yırtıp onun elini yeniden sıkıca bandajladı. Eli için fena halde kaygılanıyordu; sadece yara hâlâ serbestçe kanamakla kalmıyordu, elin geri kalanı da şişmiş, kızarmıştı. Ama ne Will bu konuda bir şey söyledi, ne de Lyra.</p>

  <p>Sonra kahve yaptı, biraz bayat ekmek kızarttı, yanlarına alıp evin cephesindeki, tepeden şehre bakan büyük odaya gittiler. Will yiyip içince kendini biraz daha iyi hissetti.</p>

  <p>"Aletiyometreye şimdi ne yapacağımızı sorsan iyi olur," dedi. "Hiçbir şey sordun mu?"</p>

  <p>"Hayır," dedi kız. "Bundan sonra sadece senin istediğini yapacağım. Dün gece yapmayı düşündüm ama yapmadım, asla. Ve yapmayacağım da, sen istemezsen."</p>

  <p>"Eh şimdi yapsan iyi olur," dedi oğlan. "Şimdi burada da benim dünyamda olduğu kadar tehlike var. İlk olarak, Angelica’nın kardeşi var. Ve eğer -"</p>

  <p>Durdu, çünkü kız bir şey söylemeye başlamıştı, ne var ki o da Will ile aynı anda durdu. Sonra kendini topladı ve devam etti. "Will, dün olan bir şey var, sana söylemedim. Söylemeliydim, ama öyle çok şey olup bitiyordu ki. Özür dilerim..."</p>

  <p>Ve ona, Giacomo Paradisi Will'in yarasını pansuman ederken, kulenin penceresinden gördüğü her şeyi anlattı: Tullio'nun Heyulalar tarafından kuşatılması, Angelica'nın onu pencerede görmesi, nefret dolu bakışı ve Paolo'nun tehdidi.</p>

  <p>"Ve hatırlıyor musun," diye devam etti, "bizimle ilk konuşmasını? Kardeşi ne yaptıkları hakkında bir şey söylemeye başlamıştı.</p>

  <p>"Şey alacak..." demişti ama kız onun bitirmesine izin vermedi; ona tokat attı, hatırlıyor musun? Bahse girerim ki çocuk Tullio'nun bıçağın peşinde olduğunu, bütün çocukların onun için buraya geldiğini söyleyecekti. Çünkü bıçak onlarda olursa her şeyi yapabilirler, Heyulalar’dan korkmaksızın büyüyebilirler bile."</p>

  <p>"Saldırıya uğradığında, neye benziyordu?" dedi Will.</p>

  <p>Kızı şaşırtacak şekilde öne eğilmişti, gözleri talep kârdı, onu zorluyordu.</p>

  <p>"O...” Lyra tam olarak hatırlamaya çalıştı, "duvardaki taşları saymaya başladı. Hepsini elledi sanki... Ama devam edemedi. Sonunda ilgisini kaybedip durdu. Sonra da hareketsiz kaldı," diye bitirdi ve Will'in ifadesini görerek sordu. "Niye?"</p>

  <p>"Çünkü... Belki de diyorum, her şeye rağmen benim dünyamdan geliyorlardır, bu Heyulalar. Eğer insanların böyle davranmasına yol açıyorlarsa, benim dünyamdan gelmelerine şaşırmam. Ve Loncadaki adamlar ilk pencerelerini açtıklarında, eğer bu pencere benim dünyama açılıyor idiyse, Heyulalar oradan geçmiş olabilirler."</p>

  <p>"Ama senin dünyanda Heyula yok ki! Onlar hakkında konuşulduğunu hiç duymadın, değil mi?"</p>

  <p>"Belki de onlara Heyula denmiyordur. Belki biz onlara başka bir şey diyoruz."</p>

  <p>Lyra onun ne demek istediğinden emin değildi ama baskı yapmak istemedi. Will'in yanakları kızarmıştı, gözleri ateşli ateşli bakıyordu.</p>

  <p>"Neyse," diye devam etti Lyra, dönerek, "önemli olan şu ki, Angelica beni pencerede gördü. Şimdi bıçağın bizde olduğunu bildiğine göre, hepsine söyleyecek. Erkek kardeşine heyulaların saldırmasının bizim kabahatimiz olduğunu düşünecek. Çok üzgünüm, Will. Sana daha önce söylemeliydim. Ama öyle çok başka şey vardı ki."</p>

  <p>"Eh," dedi Will, "bence hiç fark etmezdi. İhtiyar adama işkence ediyordu, bıçağı nasıl kullanacağını da öğrenir öğrenmez, becerirse eğer, bizi öldürecekti. Onunla dövüşmek zorundaydık."</p>

  <p>"Bu bana kötü geliyor, Will, mesele bu. Ne de olsa ağabeyleriydi. Ve bahse girerim ki, eğer onların yerinde biz de olsak, biz de bıçağı isterdik."</p>

  <p>"Evet," dedi Will, "ama geri dönüp olanları değiştiremeyiz. Aletiyometreyi geri almak için bıçağı almamız gerekiyordu, dövüşmeden alabilsek de alırdık."</p>

  <p>"Evet, alırdık," dedi kız.</p>

  <p>Iorek Byrnison gibi Will de gerçek bir savaşçıydı, Lyra dövüşülmese daha iyi olacağını söylediğinde ona hak vermeye hazırdı; söylediklerinin ödleklikten değil, stratejiden geldiğini biliyordu. Will şimdi daha sakindi, yanakları yeniden solgunlaşmıştı. Orta mesafeye bakıyor ve düşünüyordu.</p>

  <p>"Sonra, Belki de şimdi Sir Charles'ı, onun ne yapacağını ya da Mrs. Coulter'ı düşünmek daha önemli," dedi. "Belki de eğer sözünü ettikleri bu özel korumaya sahipse, cinleri kesilmiş olan askerlere, belki de Sir Charles haklıdır ve Heyulalar'a aldırmayabilirler. Ne düşünüyorum, biliyor musun? Bence onların, yani Heyulalar'in yediği şey, insanların cinleri."</p>

  <p>"Ama çocukların da cini var. Ve çocuklara saldırmıyorlar. Bu olamaz."</p>

  <p>"Öyleyse çocukların cinleri ile büyüklerinki arasındaki fark olmalı," dedi Will. "Sahiden bir fark var, değil mi? Sen bana bir keresinde büyüklerin cinlerinin biçim değiştirmediğini söylemiştin. Bununla ilgili bir şey olmalı. Ve eğer kadının bu askerlerinin hiç cini yoksa belki de heyulalar onlara da saldırmaz, Sir Charles'ın dediği gibi."</p>

  <p>"Evet!" dedi Lyra. "Olabilir. Hem zaten o Heyulalardan korkmaz ki. Hiçbir şeyden korkmaz. Ve öyle akıllı ki, Will, yemin ederim ve öyle amansız ve zalim ki, onlara patronluk da taslayabilir, bahse girerim yapabilir bunu. Onlara insanlara emrettiği gibi emredebilir, onlar da dinlemek zorunda kalırlar, bahse girerim öyle.</p>

  <p>Lord Boreal kuvvetli ve kurnaz, gene de göz açıp kapayana kadar ona istediğini yaptıracaktır. Ah, Will, onun neler yapabileceğini düşünerek yeniden korkuyorum..."</p>

  <p>Senin dediğin gibi, aletiyometreye soracağım. Çok şükür ki hiç değilse onu geri aldık."</p>

  <p>Kadife çıkını açtı ve ellerini ağır altın üzerinde sevecen şekilde gezdirdi.</p>

  <p>"Babanı soracağım," dedi "ve onu nasıl bulacağımızı. Bak, ibreleri çeviriyorum -"</p>

  <p>"Hayır. Önce annemi sor. İyi mi, değil mi, bilmek istiyorum. "</p>

  <p>Lyra başını evet anlamına salladı ve aletiyometreyi kucağına yerleştirip, aşağı bakıp yoğunlaşmak için saçını kulaklarının arkasına atmadan önce ibreleri çevirdi.</p>

  <p>Will hafif iğnenin kadranda kararlı şekilde sallanışını izledi, beslenen bir kırlangıç kadar hızlı, sıçrıyor, duruyor ve yeniden sıçrıyordu ve Lyra'nın onca vahşi ve açık bir anlayışla dolu mavi gözlerini de izledi.</p>

  <p>Sonra kız gözlerini kırpıştırdı ve başını kaldırdı.</p>

  <p>"Hâlâ emniyette," dedi. "Ona bakan bu dost, çok şefkatli davranıyor. Kimse annenin nerede olduğunu bilmiyor, dostun da onu ele vermeyecek."</p>

  <p>Will ne kadar kaygılandığını fark etmemişti. Bu iyi haberi alınca gevşediğini hissetti ve bir miktar gerilim vücudunu terk ederken, yarasının acısını da daha şiddetle duydu.</p>

  <p>"Teşekkür ederim," dedi. "Tamam, şimdi de babamı sor-"</p>

  <p>Ama daha Lyra'nın başlaması nasip olmadan, dışarıdan bir haykırış duydular.</p>

  <p>Hemen dışarı baktılar. Şehrin ilk evlerinin önündeki parkın alt kenarında, bir ağaç şeridi vardı ve orada bir şeyler kıpırdıyordu. Pantalaimon ânında bir vaşak oldu, yavaşça açık kapıya gidip dikkatle aşağı baktı.</p>

  <p>"Çocuklar," dedi.</p>

  <p>Will de, Lyra da ayağa kalktı. Çocuklar ağaçların arasından birer birer çıkıyorlardı, kırk-elli tane kadardılar. Çoğunun ellerinde sopalar vardı. Başlarını, çizgili tişörtlü bir çocuk çekiyordu, elindeki de sopa değildi: bir piştovdu.</p>

  <p>"İşte Angelica," diye fısıldadı Lyra, parmağıyla göstererek.</p>

  <p>Angelica önderlik eden çocuğun yanındaydı, kolunu çekiştiriyor, onu ilerlemeye teşvik ediyordu. Heyecanla haykıran küçük kardeşi onların hemen arkasındaydı, başka çocuklar da çığlık atıyor ve yumruklarını sallıyorlardı. İkisi, ağır tüfekleri arkaları sıra sürüklüyorlardı. Will daha önce de bu ruh halinde olan çocuklardan görmüştü ama hiç bu kadar çoğunu görmemişti, hem onun şehrindeki çocukların silahı yoktu.</p>

  <p>Bağırıyorlardı, Will hepsininkinden tiz olan Angelica'nın sesini tanıyabildi: "Ağabeyimi öldürdünüz, bıçağı çaldınız! Heyulalar'ın onu almasına neden oldunuz! Siz onu öldürdünüz, biz de sizi öldüreceğiz! Kaçamayacaksınız! Tıpkı onu öldürdüğünüz gibi öldüreceğiz sizi!"</p>

  <p>"Will, bir pencere kesebilir misin?" dedi Lyra telaşla, onun sağlam koluna yapışarak. "Kaçabiliriz, kolayca -"</p>

  <p>"Ya, nerede oluruz peki? Oxford'da, Sir Charles'ın evinden birkaç metre ötede, parlak günışığında. Belki de caddede, bir otobüsün önünde. Herhangi bir yerden kesip de emniyette olmayı bekleyemem - önce bakmam, nerede olduğumuzu görmem gerek, o da çok vakit alır.</p>

  <p>Bu evin gerisinde bir orman, ya da bir koru falan var. Eğer oraya, ağaçların arasına çıkarsak, emniyette oluruz ."</p>

  <p>Lyra pencereden dışarı baktı, öfkeden köpürmüştü.</p>

  <p>"Bizi dün gece görmüş olmalılar," dedi. "Bahse girerim, kendi başlarına bize saldıramayacak kadar ödlek oldukları için bütün o diğerlerini topladılar... Onu dün öldürmeliydim! O da ağabeyi kadar kötü. Keşke-"</p>

  <p>"Çeneyi kes de gel," dedi Will.</p>

  <p>Bıçağın beline takılı olup olmadığını kontrol etti, Lyra içinde aletiyometre ile Will'in babasından gelen mektupların olduğu küçük sırt çantasını aldı. Yankılar yapan salonda koştular, koridor boyunca koşup mutfağa girdiler bulaşıkhaneden de gerideki taşlı avluya geçtiler. Duvardaki bir kapıdan, sebzelerle şifalı otların sabah güneşi altında piştiği bir mutfak bahçesine çıktılar.</p>

  <p>Koruluğun kenarı birkaç yüz metre ötedeydi, tamamen korunmasız otluk bir yamaca çıkılıyordu. Solda ağaçlardan yakın olan bir tepecikte, çevresinde sütunlar olan, üst katı da şehrin görüleceği bir balkon kadar açık, tapmak benzeri küçük bir bina yükseliyordu.</p>

  <p>"Koşalım," dedi Will, oysa canı koşmaktan çok yatıp gözlerini yummak istiyordu.</p>

  <p>Pantalaimon nöbet tutmak için tepede uçarken, çayırı geçmeye koyuldular. Ama otlar öbek öbekti ve bilek boyuydu, Will daha birkaç adım atmıştı ki devam edemeyecek kadar başı döndü. Yavaşlayıp yürümeye koyuldu.</p>

  <p>Lyra geriye baktı. Çocuklar henüz onları görmemişti; hâlâ evin ön kapısındaydılar. Belki de odalardan hepsine bakmaları vakit alırdı...</p>

  <p>Ne var ki, Pantalaimon korkuyla cıvıldadı. Villanın ikinci katında, açık bir pencerede durmuş onları gösteren bir oğlan vardı. Bir çığlık duydular.</p>

  <p>"Hadi, Will," dedi Lyra.</p>

  <p>Sağlam kolunu çekerek ona yardımcı oldu, ayağa kaldırdı. Oğlan da bir çaba harcadı ama yeterince kuvveti yoktu. Sadece yürüyebiliyordu. "pekala,” dedi, "ağaçlara gidemiyoruz. Çok uzaklar. Öyleyse biz de o tapınağa gideriz. Kapıyı kapatırsak belki de onları, bir pencere açabilecek kadar süreyle tutabiliriz."</p>

  <p>Pantalimon ileri atıldı, Lyra soluğunu tutmuş, zorlukla ona seslenerek duraklamasını sağladı, Will, çeken cin ve ona tepki veren kızın aralarındaki bağı görür gibi oldu. Lyra görmek için öne doğru koşarken o kalın otlar arasında sendeledi, sonra yardım etmeye geri koştu, sonra yeniden ileri gitti ve tapınağın çevresindeki taş kaldırıma ulaştılar.</p>

  <p>Küçük revakın altındaki kapı kilitli değildi, içeri koşunca kendilerini duvar boyu nişlerde birçok tanrıça heykeli olan daire biçiminde, çıplak bir odada buldular.</p>

  <p>Tam ortada, dövme demirden döne döne yükselen ve bir açıklıktan yukarı kata erişen bir merdiven vardı. Kapıyı kilitleyecek anahtar yoktu, onlar da merdivenden çıktılar ve aslında bir seyir mekanı olan üst katın döşeme tahtalarına vardılar. İnsanlar hava almak için buraya çıkıp yukarıdan şehre bakabilirdi; çünkü penceresi ya da duvarı yoktu; sadece çevresi boyunca çatıyı destekleyen bir dizi açık kemer vardı. Her kemer altında, üzerine yaslanılacak genişlikte, bel hizasında bir pencere eşiği bulunuyordu, altlarında da S-biçimi kiremitleriyle dam, oluktan aşağı yere kadar yumuşak bir eğimle iniyordu.</p>

  <p>Dışarı baktıklarında, moral bozacak kadar yakın olan gerideki ormanı gördüler; alt taraflarındaki villayı ve onun gerisindeki açık parkı da, sonra da şehrin kırmızı- kahverengi damlarını, kule ise solda yükseliyordu. Mazgallı kurşuni siperlerin üstünde leş kargaları dolanıyordu. Will kargaları oraya neyin çektiğini fark edince, midesinin bulandığını hissetti.</p>

  <p>Ama manzaraya bakacak vakit yoktu; önce, öfke ve heyecanla feryat ederek tapınağa doğru koşmakta olan çocukları halletmeleri gerekiyordu. Öndeki çocuk yavaşladı, piştovunu kaldırdı, tapınağa doğru iki-üç el körlemesine ateş etti. Sonra yeniden ilerlediler, haykırıyorlardı:</p>

  <p>"Hırsızlar!"</p>

  <p>"Katiller!"</p>

  <p>"Öldüreceğiz sizi!"</p>

  <p>"Bıçağımızı aldınız!"</p>

  <p>"Buradan değilsiniz!”</p>

  <p>"Öleceksiniz!"</p>

  <p>Will aldırmadı. Bıçağı çoktan çekmiş ve nerede olduklarını görmek için küçük bir pencere açmıştı - ve ânında geri çekildi. Lyra da baktı ve hayal kırklığı içinde geriledi. Yoğun trafiği olan bir ana yolun on beş metre yukarısındaydılar.</p>

  <p>"Tabii,” dedi Will acı acı, "bir yamaca tırmandık... Eh, burada takılıp kalmış durumdayız. Onları uzakta tutmak zorundayız, hepsi bu."</p>

  <p>Birkaç saniye sonra ilk çocuklar itişe kakışa kapıdan giriyordu. Feryatlarının sesi tapmakta yankılandı ve onların çılgınlığını pekiştirdi; sonra bir silah sesi duyuldu, çok yüksek bir ses ve bunu bir başkası izledi, çocukların haykırışı da farklı bir tona büründü ve en baştakiler yukarı çıkarken merdiven sarsıldı.</p>

  <p>Lyra, felce uğramış gibi duvarın önünde çömelmişti, ama Will hâlâ bıçağı elinde tutuyordu. Yerdeki açıklığa sürünerek ilerledi, aşağı eğildi ve sanki kağıtmış gibi üst basamağın demirini kesti. Onu tutacak bir şey kalmayınca merdiven, üzerine doluşmuş çocukların ağırlığı altında eğilmeye başladı, sonra da sallandı ve büyük bir gürültüyle düştü. Daha fazla çığlık, daha fazla kargaşa ve silah yeniden patladı ama bu sefer kazayla olmuştu anlaşılan. Biri vurulmuştu, bu sefer bir ıstırap çığlığı duyuldu ve Will aşağı bakınca, alçı, toz ve kanla örtülmüş bir kıvranan bedenler düğümü gördü.</p>

  <p>Tek tek çocuk değillerdi: tek bir kitleydiler, bir dalga gibi. Altında yükseldiler ve büyük bir öfkeyle zıplayıp kalktılar; yakalamaya çalışıyor, tehdit ediyor, çığlık atıyor, tükürüyorlardı, ne var ki erişemiyorlardı.</p>

  <p>Sonra biri seslendi ve kapıya baktılar ve hareket edenler oraya doğru atıldı, demir merdivenin altına sıkışmış olanları ya da başı dönmüş olanları, molozla dolu döşemeden kalkmaya çalışanları geride bıraktılar.</p>

  <p>Will çok geçmeden niye kaçtıklarını fark etti. Kemerlerin dışındaki çatıdan tırmalama sesleri geldi ve Will pencere pervazına koşunca, S-biçimindeki kiremitin kenarını kavramış, yukarı çeken ilk elleri gördü. Biri arkadan itiyordu, aşağıdakilerin başlarına ve omuzlarına tırmanırlarken bir başka kafa ile iki el geldi ve karınca gibi dama üşüştüler...</p>

  <p>Ne var ki, S-biçimi kenarlarda yürümek zordu ve ilk gelenler, çılgın bakışlı gözleri Will'in yüzünden bir an ayrılmadan, elleri ve ayakları üzerinde sürünüyorlardı.</p>

  <p>Lyra da Will'e katılmıştı, Pantalaimon, pençeleri pervazda, leopar olarak hırlıyordu, ilk çocukların tereddüt etmesine de yol açtı. Gene de geldiler, gittikçe daha fazla.</p>

  <p>Biri "Öldürün! Öldürün! Öldürün!" diye bağırıyordu, sonra başkaları ona katıldı, gittikçe daha yüksek sesle bağırıyorlardı, çatıdakiler de bunun ritmine uygun olarak kiremitlerde tepinip güm güm vurmaya başlamışlardı, ancak hırlayan cinle karşı karşıya oldukları için daha yakma gelmeye pek cesaret edemiyorlardı. Sonra bir kiremit kırıldı, üstünde duran oğlan kayıp düştü, ama yanındaki kırık parçayı aldı ve Lyra'ya savurdu.</p>

  <p>Lyra kafasını kesti, kiremit parçası yanındaki sütuna çarpıp parçalandı, kızın başından aşağı kırık parçalar saçtı, Will döşemedeki açıklığın yanında uzanan askı demirini fark etmiş ve ondan kılıç boyunda iki parça kesmişti, şimdi birini Lyra'ya verdi. Lyra kılıcı olabildiğince sert şekilde savurdu ve ilk oğlanın kafasının yanına batırdı. Oğlan hemen düşse de yerine başka biri geldi ki bu, kızıl saçlı, beyaz yüzlü, deli deli bakan Angelica’ydı. Pervaza tırmandı, ne var ki Lyra demir parçasını şiddetle ona sapladı, kız gerisin geri düştü.</p>

  <p>Will de aynısını yapıyordu. Belinde duran bıçak kılıfındaydı, o ise demirle vuruyor, onu savuruyor ve batırıyordu ve birçok çocuk gerisin geri düşse de yerlerini boyuna yenileri alıyor ve gittikçe daha çok çocuk aşağıdan gelip çatıya tırmanıyordu.</p>

  <p>Çizgili tişörtlü oğlan göründü, ancak piştovunu kaybetmişti ya da boşalmıştı. Buna karşılık, Will'le ikisinin bakışları kenetlendi ve ikisi de neler olacağını anladı: dövüşeceklerdi ve bu acımasız, ölümcül bir dövüş olacaktı.</p>

  <p>"Gel hadi," dedi Will, savaşma tutkusuyla. "Madem öyle, gel hadi..."</p>

  <p>Bir saniye daha geçse dövülebilirlerdi.</p>

  <p>Ancak, çok tuhaf bir şey belirdi: alçaklardan süzülen, kanatlarını sonuna kadar açmış, çatıdaki çocukların bile kendi vahşetleri arasından duyup bakmak için dönmelerini sağlayacak kadar yüksek bir sesle seslenip duran, kocaman bembeyaz bir kar kazı.</p>

  <p>"Kaisa!" diye bağırdı Lyra neşeyle, çünkü bu Serafina Pekkala'nın ciniydi.</p>

  <p>Kar kazı, içe işleyen bir çığlıkla göğü doldurdu ve sonra da çizgili tişörtlü çocuğun iki santim ötesinde çark gibi döndü. Oğlan korkuyla geri düştü, kayıp kenardan aşağı düştü ve sonra diğerleri de korkuyla bağırmaya koyuldu, çünkü gökte başka bir şey vardı. Lyra maviliklerden süzülerek gelen küçük siyah şekilleri görünce sevinçle alkış tutup bağırdı.</p>

  <p>"Serafina Pekkala! Buradayız! Bize yardım edin! Buradayız biz! Tapınakta -"</p>

  <p>Islık sesiyle ve havanın tıslamasıyla bir düzine ok ve sonra bir düzine daha ok - hepsi aynı anda havada olacak şekilde süratle boşaltılmış - galerinin üstündeki tapınak çatısına atıldı ve çekiç darbelerinin gökgürültüsüyle, hedeflerini buldular. Çatıdaki şaşırmış ve afallamış çocuklar, bütün saldırganlığın bir anda onları terk ettiğini hissettiler ve müthiş bir korku hızla onun yerini aldı. Havada onlara doğru hızla gelen bu siyah giysili kadınlar neydi? Bütün bunlar nasıl olabiliyordu? Hayalet miydiler? Yeni bir tür Heyula mıydılar?</p>

  <p>Ve inleyip ağlayarak çatıdan aşağı atladılar, kimisi beceriksizce düştü ve topallayarak sürüklenip gitti, diğerleri ise meyilden aşağı yuvarlandı ve emniyete ulaşmak için seğirtti. Artık kalabalık değildiler, sadece çok sayıda korkmuş, utanmış çocuktular. Kar kazı belirdikten bir dakika sonra son çocuk da tapınağı terk etmişti, duyulan tek ses yukarıda daireler çizen cadıların dallarındaki havanın rüzgarıydı.</p>

  <p>Will başını kaldırıp hayretle baktı, konuşamayacak kadar şaşırmıştı, ama Lyra zıplıyor ve sevinçle "Serafina Pekkala!" diye bağırıyordu. "Bizi nasıl buldunuz? Teşekkürler, teşekkürler! Bizi öldüreceklerdi! Gelin, inin!"</p>

  <p>Ama Serafina ile diğerleri başlarını iki yana sallayıp yükseklerde daireler çizmek için yeniden yukarı uçtular.</p>

  <p>Kar kazı cin de çark etti ve yavaşlamasına yardımcı olsun diye koca kanatlarını içe doğru çırparak aşağı, çatıya doğru uçtu, pervazın altındaki S-biçimi kiremitlere takırtıyla indi.</p>

  <p>"Selamlar, Lyra," dedi erkek kaz. "Serafina Pekkala yere gelemiyor, ötekiler de. Burası Heyula dolu, yüz tanesi ya da daha fazlası binayı sarmış, daha otlardan kayarak gelenler de var. Onları göremiyor musunuz?"</p>

  <p>"Hayır! Hiç mi hiç göremiyoruz!"</p>

  <p>"Şimdiden bir cadı kaybettik. Daha fazla riske giremeyiz. Siz o binadan inebilir misiniz?"</p>

  <p>"Eğer onlar gibi çatıdan atlarsak. Ama siz bizi nasıl buldunuz? Ve nerede -"</p>

  <p>"Şimdilik bu kadarı yeter. Daha fazla dert geliyor, daha büyük dertler. En iyi nasıl inebiliyorsanız öyle inin ve ağaçlara doğru gidin."</p>

  <p>Pervazı tırmanıp aştılar ve yan yan, kırık kiremitler arasından geçerek oluğa ulaştılar. Yüksek değildi, yer otluktu, binadan aşağı yumuşak bir eğim vardı. Önce Lyra atladı, sonra da Will onu izledi, yuvarlanırken, yeniden serbestçe kanamaya başlayan ve çok acıyan elini korumaya çalıştı. Sargısı gevşemişti ve ardısıra sürünüyordu, o sargıyı yeniden sarmaya çalışırken, kar kazı onun yanında çayıra indi.</p>

  <p>"Lyra, bu da kim?" dedi Kaisa.</p>

  <p>"O Will. Bizimle geliyor."</p>

  <p>"Heyulalar niye sizden kaçınıyor?" Kaz cin, doğrudan doğruya Will'le konuşuyordu.</p>

  <p>Ama artık Will hemen hemen hiçbir şeyden şaşırmayacak hale gelmişti ve "Bilmiyorum," dedi. "Biz onları göremiyoruz. Hayır, durun!" Ve ayağa kalktı, aklına bir şey gelmişti. "Şimdi neredeler?" dedi. "En yakındaki nerede?"</p>

  <p>"On adım ötede, eğimin altında," dedi cin. "Daha yakına gelmek istemiyorlar, bu açık."</p>

  <p>Will bıçağı çıkarıp o yöne baktı ve cinin hayretle tısladığını duydu.</p>

  <p>Ama Will niyetlendiği şeyi yapamadı, çünkü o anda bir cadı, dalını çayıra, yanına indirdi. Oğlanın şaşırıp kalmasının nedeni sadece onun uçması değil, hayret verici zarafetiydi, bakışının vahşi, soğuk, güzel berraklığıydı ve hem çok genç hem de gençlikten o kadar uzak olan çıplak solgun kolları ve bacakları.</p>

  <p>"Adın Will, öyle mi?" dedi.</p>

  <p>"Evet, ama-"</p>

  <p>"Heyulalar senden niye korkuyor?"</p>

  <p>"Bıçak yüzünden. En yakındaki nerede? Söyleyin bana! Onu öldürmek istiyorum!"</p>

  <p>Ama daha cadı cevap veremeden Lyra koşarak geldi.</p>

  <p>"Serafina Pekkala!" diye bağırdı ve kollarını cadıya dolayıp ona öyle sıkıca sarıldı ki cadı yüksek sesle güldü ve kızın başının tepesini öptü. "Ah, Serafina, nereden geldiniz böyle? Biz - o çocuklar - çocuktu onlar ve bizi öldüreceklerdi - onları gördünüz mü? Öleceğiz sandık ve - ah, geldiğinize öyle seviniyorum ki! Sizi bir daha asla görmeyeceğim sanmıştım!"</p>

  <p>Serafina Pekkala Lyra'nın başının üstünden Heyulaların belli ki biraz ötede öbek oluşturdukları yere baktı, sonra da Will'e.</p>

  <p>"Şimdi dinleyin," dedi. "Bu koruluktan çok uzak olmayan bir yerde bir mağara var. Yamaçtan yukarı gidin, sonra da sırt boyunca sola. Heyulalar arkanızdan gelmez. Havadayken bizi görmüyorlar, senden de korkuyorlar. Orada buluşuruz. Yarım saatte yürürsünüz."</p>

  <p>Ve yeniden havaya sıçradı, Will onu ve diğer lime lime, zarif şekillerin havada fır dönüp ağaçların üstünden ileri atılmalarını gözlemek için elini gözüne siper etti.</p>

  <p>"Ah, Will, artık emniyette olacağız! Serafina Pekkala buradaysa her şey yolunda!" dedi Lyra. "Onu bir kez daha göreceğim hiç aklımdan geçmemişti. Tam vaktinde geldi, değil mi? Tıpkı daha önce, Bolvangar'da olduğu gibi..."</p>

  <p>Sevinçle gevezelik ederek, sanki kavgayı şimdiden unutmuş gibi yamaç yukarı, ormana doğru giderken öne o düştü. Will sessizce izledi. Eli fena halde zonkluyordu ve her zonklamayla birlikte biraz daha kan onu terk ediyordu. Elini göğsüne dayadı ve bunu düşünmemeye çalıştı.</p>

  <p>Yarım saatte değil, bir saat üç çeyrekte yürüdüler, çünkü Will birkaç kez durup dinlenmek zorunda kaldı.</p>

  <p>Mağaraya ulaştıklarında orada bir ateş, kızaran bir tavşan buldular, Serafina Pekkala da küçük demir bir çömlekte bir şeyler karıştırıyordu.</p>

  <p>Will'e söylediği ilk şey, "Yaranı göreyim," oldu, o da gıkını çıkarmadan elini uzattı.</p>

  <p>Kedi biçimindeki Pantalaimon merakla izliyordu, ancak Will başını çevirdi. Kopmuş parmaklarının görüntüsü hoşuna gitmiyordu.</p>

  <p>Cadılar usulca birbirleriyle konuştular, sonra da Serafina Pekkala, "Bu yarayı hangi silah yaptı?" dedi.</p>

  <p>Will bıçağı aldı ve hiçbir şey söylemeden ona uzattı. Serafina’nın yoldaşları bıçağa hayret ve şüpheyle baktılar, çünkü hiç böylesine kenarı olan bir bıçak ağzı görmemişlerdi.</p>

  <p>"Bunu iyileştirmek için şifalı otlardan fazlası gerek. Bir büyü gerek," dedi Serafina Pekkala. "Pekala, hazırlarız. Ay yükseldiğinde hazır olur. Bu arada, uyumalısın."</p>

  <p>Ona içinde, acılığı balla hafifletilmiş sıcak bir iksirin olduğu küçük bir boynuz kupa uzattı, az sonra Will sırtüstü yatıp derin bir uykuya daldı. Cadı onun üzerini yapraklarla örttü ve hâlâ tavşanı kemirmekte olan Lyra'ya döndü.</p>

  <p>"Şimdi, Lyra," dedi. "Bana bu çocuğun kim olduğunu ve bu dünya ile oğlanın bıçağı hakkında neler bildiğini anlat."</p>

  <p>Böylece Lyra derin bir nefes alıp anlatmaya koyuldu.</p>
</body>
</html>
