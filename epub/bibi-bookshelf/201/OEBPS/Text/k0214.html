<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>14</b></h2>

  <h2 id="sigil_toc_id_14" style="text-align: right;"><b>Alamo Vadisi</b></h2>

  <p>Lee Scoresby solundaki sakin okyanusa ve sağındaki yeşil kıyıya baktı, insan görmek için elini gözlerine siper etti. Yenisey'i bırakalı bir gün, bir gece geçmişti.</p>

  <p>"Burası yeni bir dünya mı?" diye sordu.</p>

  <p>"Burada doğmamış olanlar için yeni bir dünya," dedi Stanislaus Grumman. "Aksi takdirde, sizinki ya da benimki kadar eski. Asriel'in yaptıkları, her şeyi altüst etti, Mr. Scoresby, daha önce olduğundan çok daha derin bir şekilde altüst etti. Sözünü ettiğim bu geçişlerle pencereler - artık beklenmedik yerlerde açılıyorlar. Yol bulmak zor ama rüzgar iyi bir rüzgar."</p>

  <p>"İster yeni olsun ister eski, aşağıdaki dünya yabancı bir dünya," dedi Lee.</p>

  <p>"Evet," dedi Stanislaus Grumman. "Yabancı bir dünya ama kuşkusuz kimileri burada kendini evinde hissediyordur."</p>

  <p>"Boş görünüyor," dedi Lee.</p>

  <p>"Öyle değil. O burnun gerisinde, vaktiyle güçlü ve refah içinde olan bir şehir var. Ve orada hâlâ şehri kuran tücarlarla asillerin soyundan gelenler yaşıyor ama son üç yüz yılda sıkıntılı günler geçiriyorlar."</p>

  <p>Birkaç dakika sonra, balon yoluna devam ederken Lee önce bir fener, sonra taştan bir mendireğin kavisini, sonra da bir limanın çevresindeki güzel bir şehrin kuleleri ile kubbelerini ve kırmızı-kahverengi damlarını gördü. Yemyeşil bahçelerde opera binası gibi görkemli bir binası, şık otellerin bulunduğu geniş bulvarları ve tomurcuklanmış ağaçların gölgeli balkonlara eğildiği küçük sokakları vardı.</p>

  <p>Ve Grumman haklıydı; insanlar vardı. Ancak balon süzülerek yaklaşınca Lee onların çocuk olduğunu görüp şaşırdı. Görünürde tek bir büyük yoktu. Çocukların cinleri olmadığını görünce daha da çok şaşırdı - buna rağmen kumsalda oynuyorlar, kafelere koşarak girip çıkıyorlar. Yiyip içiyorlar, ya da evlerle dükkanlardan malzemeyle dolu torbalar topluyorlardı. Dövüşür gibi görünen bir grup erkek çocuk vardı, kırmızı saçlı bir kız onları kavga etmeye teşvik ediyordu, küçük bir çocuk yakındaki bir binanın camlarını kırmak için taş atıyordu.</p>

  <p>Şehir boyutunda bir oyun alanı gibiydi burası ama görünürde tek bir öğretmen yoktu; çocukların dünyasıydı.</p>

  <p>Ancak orada çocuklar dışında da varlıklar vardı. Lee onları ilk kez görünce gözlerini ovuşturmak zorunda kaldı, oysa hiç kuşku yoktu: sis sütunları - ya da sisten daha seyrek bir şey - koyulaşmış hava gibi bir şey... Her neyseler, şehir onlarla doluydu; bulvarlarda kayıp gidiyor, evlere giriyor, meydanlarla avlularda öbekler oluşturuyorlardı. Çocuklar görmeden onların arasında dolaşıyordu.</p>

  <p>Ama görünmeden değil. Şehrin üstünde daha da ileriye süzüldükçe, Lee bu suretlerin davranışını daha da iyi gözlemleyebildi. Çocukların bazıları ile ilgilendikleri ve kimi çocukların peşinden gittikleri belliydi: daha büyük çocuklar, (Lee'nin teleskopundan görebildiği kadarıyla) ergenliğin eşiğinde olanlar. Uzun boylu, bir demet siyah saçı olan bir oğlan vardı ve şeffaf varlıklar tarafından öyle yoğun şekilde çevrilmişti ki, dış hatları havada ışıldıyordu sanki. Etin etrafındaki sinekler gibiydiler. Ve oğlan, zaman zaman görüşünü netleştirmek ister gibi gözlerini ovuştursa ya da başını sallasa da, durumun hiç farkında değildi.</p>

  <p>"Bunlar da neyin nesi?" dedi Lee.</p>

  <p>"İnsanlar onlara Heyula diyor.”</p>

  <p>"Tam olarak ne yapıyorlar?"</p>

  <p>"Vampirleri duydun mu?"</p>

  <p>"Evet, hikayelerde."</p>

  <p>"Heyulalar vampirlerin kanla beslendiği gibi beslenir, ama Heyulalar'ın yiyeceği, dikkattir. Dünyaya karşı bilinçli ve bilgili bir ilgi. Çocukların olgunluktan uzak oluşu onlara o kadar ilginç gelmez."</p>

  <p>"Öyleyse Bolvangar'daki şeytanların tam zıddı bunlar."</p>

  <p>"Tersine. Hem Adak Meclisi, hem de Kayıtsızlık Heyulaları, insanlar hakkındaki bu hakikatin büyüsüne kapılırlar: masumiyetin tecrübeden farklı olmasına yani Adak Meclisi, Toz'dan korkar ve nefret eder, Heyulalar onunla beslenir ama ikisinin de saplantısı Toz'dur."</p>

  <p>"Oradaki çocuğun etrafında öbek öbek toplanmışlar."</p>

  <p>"Büyüyor. Çok geçmeden ona saldıracaklar ve sonra da onun hayatı boş, kayıtsız bir sefalet halini alacak. Buna mahkum."</p>

  <p>"Hay aksi! Onu kurtaramaz mıyız?"</p>

  <p>"Hayır. Heyulalar hemen bizi yakalar. Burada bize erişemezler; yapabileceğimiz tek şey, gözlemek ve uçmaya devam etmek."</p>

  <p>"Ama büyükler nerede? Bana bütün dünyanın yalnızca çocuklarla dolu olduğunu söylemiyorsun, değil mi?"</p>

  <p>"Bu çocuklar Heyula yetimi. Bu dünyada onlardan oluşan pek çok çete var. Büyükler kaçınca avare dolaşıyorlar. Bulduklarıyla yaşıyorlar. Gördüğün gibi, bulacak çok şey de var. Aç kalmıyorlar. Anlaşılan çok sayıda Heyula bu şehri istila etmiş, büyükler de güvenli bir yer bulmak için kaçmış. Limanda ne kadar az tekne olduğunu görüyorsun, değil mi? Çocukların başı derde girmeyecek ."</p>

  <p>"Büyüyecek olanlar hariç. Orada, aşağıdaki zavallı çocuk gibi."</p>

  <p>"Mr. Scoresby, bu dünya böyle işliyor. Ve eğer zulüm ile adaletsizliğe son vermek istiyorsanız, beni daha ileri götürmeniz gerek. Yapacak bir işim var."</p>

  <p>"Bana öyle geliyor ki-" dedi Lee, doğru kelimeleri bulmaya çalışarak, "bana öyle geliyor ki insan zulmü nerede bulursa orada onunla mücadele eder ve yardıma muhtaç olan yere yardım edersiniz. Yanılıyor muyum? Dr. Grumman? Ben sadece cahil bir aeronotum. Öyle cahilim ki, örneğin bana şamanların uçma yetisine sahip olduğu söylendiğinde inandım. Oysa burada uçamayan bir şaman var."</p>

  <p>"Ah, ama ben uçabilirim."</p>

  <p>"Nasıl yani?"</p>

  <p>Balon gittikçe daha aşağı doğru süzülüyor, toprak yükseliyordu. Hemen yollarının üstünde kare şeklinde taş bir kule yükseldi, Lee fark etmemiş göründü.</p>

  <p>"Uçmaya ihtiyacım vardı," dedi Grumman, "ben de sizi çağırdım ve uçuyorum işte arasında da. Her yerde çılgınlıkla karşılaştım, ama her çılgınlık akıntısının içinde bilgelik taneleri vardı. Mutlaka benim fark ettiklerimin dışında da çok fazla bilgelik vardı. Hayat çetindir, Mr. Scoresby, ama gene de ona dört elle sarılırız."</p>

  <p>"Ya bu yaptığımız yolculuk? Çılgınlık mı, bilgelik mi?"</p>

  <p>"Bilip bileceğim en büyük bilgelik."</p>

  <p>"Bana yeniden amacının ne olduğunu söyle. Bu keskin bıçağın taşıyıcısını bulacaksın, sonra ne olacak?"</p>

  <p>"Ona görevinin ne olduğunu söyleyeceğim."</p>

  <p>"Ve bu da, Lyra'yı korumayı içeren bir görev," diye uyardı onu aeronot.</p>

  <p>"Hepimizi koruyacak."</p>

  <p>Uçmaya devam ettiler, çok geçmeden şehir arkalarında kalıp gözden kayboldu.</p>

  <p>Lee aletlerini kontrol etti. Pusula hâlâ gevşek gevşek daireler çiziyordu ama anlayabildiği kadarıyla altimetre gerektiği gibi çalışıyordu ve deniz kıyısının üç yüz metre kadar yukarısında, kıyıya paralel olarak süzüldüklerini gösteriyordu. Daha ileride pusa doğru yükselen bir dizi yüksek yeşil tepe vardı, Lee yeterince safra sağladığı için memnun oldu.</p>

  <p>Ama düzenli ufuk taramasını yaptığında, kalbinin tekler gibi olduğunu hissetti. Hester de hissetmişti, kulaklarını dikti ve bir altın-ela göz Lee'nin yüzüne odaklanacak şekilde başını çevirdi. Adam onu alıp kaldırdı, paltosunun göğsüne tıkıştırdı ve yeniden teleskopu açtı.</p>

  <p>Hayır, yanılmamıştı. Güneyde, uzaklarda (eğer güneyse, tabii, geldikleri yön) başka bir balon pusta süzülüyordu. Isının titreşmesi ve mesafe, herhangi bir ayrıntı görmeyi imkansız hale getirmişti ama diğer balon daha büyüktü ve daha yüksekten uçuyordu.</p>

  <p>Grumman da görmüştü.</p>

  <p>"Düşmanlar mı, Mr. Scoresby?" diye sordu, inci gibi ışığa bakmak için elini gözlerine siper ederek.</p>

  <p>"Hiç şüphe yok. Safra atıp daha hızlı rüzgarı yakalamak için yükselsem mi, yoksa göze daha az görünmek için alçakta mı kalsam, emin değilim. Ve o şeyin zeplin olmadığına da şükrediyorum; yoksa birkaç saatte bize yetişirlerdi. Hayır, lanet olsun, Dr. Grumman, daha yükseğe gidiyorum, çünkü o balonda olsam bu balonu çoktan görmüş olurdum ve bahse girerim ki, onların gözleri de keskindir."</p>

  <p>Hester'i yeniden yere koydu ve üç torba safra atmak için dışarı eğildi. Balon hemen yükseldi, Lee de teleskopu gözünde tuttu.</p>

  <p>Bir dakika sonra, görüldüklerinden emin oldu, çünkü pusta bir hareketlilik göze çarpıyordu. Az sonra, belli bir açıyla diğer balondan uzağa ve yukarı doğru uzanan bir duman çizgisi oluştu orada. Biraz yükselince de patlayıp bir alev oldu. Bir an koyu kırmızı bir parıltı halini aldı, sonra sönerek kurşuni bir duman parçasına dönüştü ama gece çalan bir tehlike çanı kadar açık bir sinyaldi.</p>

  <p>"Daha kuvvetli bir rüzgar çağırabilir misiniz, Dr. Grumman?" dedi Lee. "Gece inene kadar o tepelere varmak istiyorum."</p>

  <p>Çünkü artık kıyı çizgisinden ayrılıyorlardı ve güzergahları onları elli - altmış kilometre genişliğinde büyük bir körfezin üzerinden geçiriyordu. Uzak tarafta sıra tepeler yükseliyordu ve şimdi yükseklik kazandığı için Lee bunlara aslında dağ demenin daha doğru olabileceğini gördü.</p>

  <p>Grumman'a döndü ama onu derin bir trans içinde buldu. Şamanın gözleri yumuluydu, yavaşça arkaya öne sallanırken alnı boncuk boncuk terlemişti. Boğazından alçak ritmik bir inleme yükseliyordu ve sepetin kenarını sıkı sıkıya tutmuş cini de aynı derecede kendinden geçmişti.</p>

  <p>Ve ister yükseklik kazanmanın, ister şamanın büyüsünün bir sonucu olsun, Lee'nin yüzündeki havayı bir soluk kımıldattı. Gaz torbasını kontrol etmek için başını kaldırıp baktı ve torbanın bir-iki derece kaydığını, tepelere doğru meylettiğini gördü.</p>

  <p>Ancak, şimdi daha süratle hareket etmelerini sağlayan rüzgar, öteki balonu da etkiliyordu. Diğer balon daha yaklaşmış değildi ama onu arkada da bırakmamışlardı.</p>

  <p>Ve Lee teleskopu tekrar oraya çevirince, ışıltılı uzaklıkta, balonun arkasında daha koyu renk, daha küçük şekiller gördü. Amaçlı bir şekilde gruplanmışlardı ve her dakikayla birlikte daha açık, daha belirgin bir hal alıyorlardı. "Zeplinler,” dedi. "Eh, burada saklanmanın imkanı yok."</p>

  <p>Mesafelerini tahmin etmeye ve yönelip uçtukları tepelere ilişkin de benzer bir hesap yapmaya çalıştı. Süratleri gerçekten de artmıştı ve hafif rüzgar çok aşağılardaki dalgaların tepelerinde beyaz fiskeler yaratıyordu.</p>

  <p>Cini tüylerine çeki düzen verirken, Grumman sepetin bir köşesinde oturmuş dinleniyordu. Gözleri kapalıydı ama Lee onun uyanık olduğunu biliyordu.</p>

  <p>"Durum şöyle, Dr. Grumman," dedi. "Bu zeplinlere havada yakalanmak istemiyorum. Hiçbir savunmamız yok; bizi bir dakikada aşağı indirirler. Suya inmek de istemiyorum, ister özgür irademle olsun, ister mecburen. Birazcık yüzebiliriz ama balık tutar gibi rahatlıkla el bombalarıyla bizi avlayabilirler.</p>

  <p>"Onun için de o tepelere erişip inmek istiyorum. Şimdi ormanı biraz görebiliyorum. Kısa bir süreliğine, belki de uzun süreyle, ağaçlar arasında saklanabiliriz.</p>

  <p>"Bu arada güneş de batıyor. Günbatımma kadar, benim hesabımca, yaklaşık üç saatimiz var. Tam olarak tahmin etmek söylemek zor ama zeplinlerin, o vakte kadar aramızdaki mesafeyi yarıya indirmiş olacaklarını sanıyorum ve biz de bu körfezin öteki kıyısına varmış oluruz.</p>

  <p>"Evet, ne dediğimi anlamışsınızdır. Balonu o tepelere götürüp orada ineceğim, çünkü başka her şey kesin ölüm anlamına gelir. Artık onlara gösterdiğim bu yüzükle Nova Zembla’da öldürdüğüm Skraeling arasında bir bağlantı kurmuş olmalılar ve bizi bunca azimle, cüzdanımızı tezgahta unuttuğumuzu söylemek için aramıyorlar.</p>

  <p>"Böylece bu gece bir vakit, Dr. Grumman, bu uçuş sona erecek. Hiç balonla iniş yaptınız mı?"</p>

  <p>"Hayır," dedi şaman. "Ama sizin becerinize güveniyorum. "</p>

  <p>"O dağ sırasında mümkün mertebe yükseğe çıkmaya çalışacağım. Bu bir denge sorunu, çünkü ne kadar ileri gidersek bize o kadar yaklaşırlar. Eğer onlar bize çok yakınken inersem, nereye gittiğimizi görebilirler ama eğer bizi çok erken indirirsem, o ağaçların korunağını bulamayız. Her iki şekilde de, çok geçmeden ateş açılacak."</p>

  <p>Grumman, sihirli bir tüy ve boncuk andacını, Lee'nin kasıtlı bir anlamı olduğunu görebildiği bir şekilde, tek elinden diğerine aktararak, duygularını belli etmeksizin oturuyordu. Kartal cininin gözleri, onları izleyen zeplinleri hiç bırakmamıştı.</p>

  <p>Bir saat geçti, sonra bir saat daha. Lee yakılmamış bir puroyu çiğnedi, teneke bir mataradan soğuk kahve yudumladı. Arkalarındaki gökyüzünde güneş daha aşağı indi, Lee balonun kendisi ve dağ tepeleri altın bir ışıkla yıkanırken, akşamın uzun gölgesinin koy kıyısı boyunca ve ilerideki tepelerin alt sırtlarından yukarı doğru süzüldüğünü görebiliyordu.</p>

  <p>Arkalarında ise, günbatımının parıltısında neredeyse kaybolmuş küçük zeplin noktaları büyüyor ve netleşiyordu. Öteki balonlar şimdiden onlara yetişmişti ve artık çıplak gözle rahatlıkla görülebiliyorlardı: dört tanesi yanyana. Ve koyun engin sessizliği içinde motorlarının minik ama kolay duyulan sesi geliyordu, ısrarlı bir sivrisinek vızıltısı gibi.</p>

  <p>Tepelerin eteğindeki kıyıya varmalarına henüz birkaç dakika varken, Lee gökyüzünde zeplinlerin ardında yeni bir şeyin farkına vardı. Bulut kümeleri oluşmaktaydı ve muazzam bir fırtına bulutu yığını göğün halen ışıklı olan üst bölümünde binlerce metreye yükseliyordu. Nasıl gözünden kaçmıştı bu? Eğer fırtına geliyorsa, ne kadar çabuk yere inseler o kadar iyiydi.</p>

  <p>Derken koyu yeşil bir yağmur perdesi bulutlardan aşağı indi ve sarktı, sanki zeplinler nasıl Lee'nin balonunu kovalıyorsa, fırtına da onları kovalıyor gibiydi, çünkü yağmur onlara doğru denizi süpürerek geldi ve güneş nihayet gözden kaybolurken, bulutlardan önce güçlü bir şimşek, birkaç saniye sonra da bir gökgürültüsü geldi.</p>

  <p>Öyle gürültülüydü ki, Lee'nin balonunun kumaşını sarstı ve uzun bir süre dağlardan doğru yankılandı.</p>

  <p>Sonra bir şimşek daha geldi, bu sefer çentikli çatal fırtına bulutu yığınından doğrudan doğruya zeplinlerin birini vurdu. Bir anda gaz tutuştu; parlak bir alev çiçeği, çürük moru gibi koyu renk bulutların önünde tomurcuklandı ve gemi, bir işaret ateşi gibi alev alev yanarak aşağı sürüklendi. Ardından da hâlâ alevler içinde, suda yüzdü.</p>

  <p>Lee tuttuğu nefesi koyuverdi. Grumman yanında duruyordu, bir eli süspansiyon halkasındaydı, yüzünde derin bitkinlik hatları vardı.</p>

  <p>"O fırtınayı siz mi getirdiniz?" dedi Lee.</p>

  <p>Grumman başıyla onayladı.</p>

  <p>Gök şimdi kaplan rengine bürünmüştü; birbiri ardınca gelen en koyusundan kahverengi-siyah yamalarla çizgiler, altın rengi şeritler vardı ve desenleri her dakika değişiyordu, çünkü altın rengi, kahverengi-siyah onu yutarken hızla soluyordu. Arkalarındaki deniz siyah su ile fosforlu köpükten oluşan parçalı bohçalar gibiydi ve yanan zeplinin son alevleri, zeplin batarken azalarak yok oldu.</p>

  <p>Ancak geriye kalan üç tanesi uçuyordu, ağır darbeler alıyor ama rotalarından ayrılmıyorlardı. Çevrelerinde daha da fazla şimşek çaktı ve fırtına daha yakma gelirken Lee, kendi balonundaki gaz için endişelenmeye başladı.</p>

  <p>Tek bir darbe onu alevler içinde toprağa düşürebilirdi, şamanın fırtınayı bundan kaçınacak kadar incelikli şekilde kontrol edebileceğini sanmıyordu.</p>

  <p>"Tamam, Dr. Grumman," dedi. "Şimdilik bu zeplinleri yok sayacağım ve dikkatimi kendimizi emniyetle dağların içine götürüp yere indirmek üzerinde yoğunlaştıracağım. Sizden istediğim sıkıca tutunup oturmanız ve ben size atlamanızı söylediğimde atlamaya hazır olmanız. Sizi uyaracağım ve bunu elimden geldiğince nazikçe yapmaya çalışacağım ama bu şartlar altında yere inmek, beceri meselesi olduğu kadar talih meselesidir de.”</p>

  <p>"Size güveniyorum, Mr. Scoresby," dedi şaman.</p>

  <p>Sepetin bir köşesinde oturup arkasına yaslandı. Cini ise, pençelerini deri kenar şeridine iyice geçirmiş halde süspansiyon halkasına tünedi.</p>

  <p>Rüzgar şimdi onları sertçe savuruyordu, büyük gaz torbası rüzgarlarda şişti ve dalgalandı. İpler gacırdadı, gerildi, ne var ki Lee onların kopacaklarından korkmuyordu. Biraz daha safra attı ve altimetreyi yakından kolladı. Bir fırtınada hava basıncı düşünce, o düşüşü altimetre ölçümüne göre dengelemek gerekirdi ve bu sık sık kaba bir parmak hesabı olurdu. Lee rakamları gözden geçirdi, bir daha kontrol etti, sonra da son safrasını koyuverdi. Artık tek kontrolü, gaz supabıydı. Daha yükseğe çıkamazdı, sadece inebilirdi.</p>

  <p>Fırtınalı havaya dikkatle baktı ve karanlık gökyüzüne karşı duran karanlık tepelerin büyük yığınını seçti. Aşağıdan, taşlık bir kumsalda dalgaların parçalanması gibi gümbürdeyen, hızla akan bir ses geliyordu, ama Lee bunun ağaçların üzerindeki yaprakları hırpalayarak geçen rüzgar olduğunu biliyordu. Şimdiden, bu kadar uzağa! Düşündüğünden daha süratle hareket ediyorlardı.</p>

  <p>Yere inmeyi fazla geçe bırakmamalıydı. Lee tabiatı itibariyle kadere karşı gazaba kapılmayacak kadar sakin bir insandı; onun tavrı, bir kaşını kaldırmak, az ve öz konuşmaktı. Ama şimdi bir umutsuzluk titreyişi duymaktan kendini alamıyordu, çünkü yapması gereken şey - yani, fırtınanın önü sıra uçmak ve kesilmesini beklemek -yere çakılmalarını garanti edecek olan tek şeydi.</p>

  <p>Hester'i kucağına alıp göğsüne sağlamca sokuşturdu, onu içeride tutmak için çadır bezinden paltosunun düğmelerini ilikledi. Grumman kıpırdamadan ve sessiz oturuyordu; rüzgarın hırpaladığı cini tırnaklarıyla sepetin kenarına sıkıca tutunmuş, tüyleri esintiyle havaya dikilmişti.</p>

  <p>"Bizi aşağı indireceğim, Dr. Grumman," diye haykırdı Lee, rüzgarın sesini bastıran bir sesle. "Ayağa kalkmalı ve uzağa atlamaya hazır olmalısınız. Ben seslendiğimde halkayı tutun ve kendinizi ileri savurun."</p>

  <p>Grumman onun sözünü dinledi. Lee aşağı, ileri, aşağı, ileri baktı, gördüğü her hayal meyal şeyi birbiriyle karşılaştırdı ve gözlerini kırparak yağmuru çıkardı; çünkü ani bir bora onlara avuçlar dolusu çakıl büyüklüğünde yağmur damlaları getirmişti, gaz torbasında yaptıkları patırtı rüzgarın ulumasına ve aşağıdaki yaprakların kamçı darbelerine eklenince, Lee gökgürültüsünü bile zorla duyar olmuştu.</p>

  <p>"İşte gidiyoruz!" diye haykırdı. "İyi bir fırtına çıkardınız, Bay Şaman."</p>

  <p>Gaz supabı hattını çekti ve açık tutmak için bir mesnet takozunun etrafına bağladı. Ta tepeden görünmeyen gaz yukarıdan çıkarken, gaz torbasının alt kavsi kendi üzerine döndü ve daha bir dakika önce kabarmış bir kürenin olduğu yerde önce bir kıvrım, sonra bir başkası belirdi.</p>

  <p>Sepet öylesine çılgınca sarsılıp savruluyordu ki, aşağı inip inmediklerini söylemek çok güçtü ve esinti de öylesine ani değişiyordu ki, farkında olmadan rahatlıkla göklere doğru uzak bir mesafeye sürüklenebilirlerdi; ama bir dakika kadar sonra Lee ani bir çekilme hissetti, borda kancasının bir dala takıldığını anladı. Sadece geçici bir kontroldü, çünkü dal kırılmıştı ama ne kadar yakında olduklarını gösteriyordu.</p>

  <p>"Ağaçların on beş metre üstünde -" diye bağırdı.</p>

  <p>Şaman başıyla onayladı.</p>

  <p>Sonra bir çekilme daha geldi, daha da şiddetliydi ve iki adam sertçe sepetin kenarına savruldular. Lee alışkındı, hemen dengesini buldu, ancak bu şiddet Grumman'ın boş bulunmasına yol açmıştı. Gene de süspansiyon halkasını tutmayı sürdürdü ve Lee onun güvence içinde dengeli, kendini açığa atmaya hazır olduğunu gördü.</p>

  <p>Bir an sonra, borda kancası bu sefer kopmayan bir dal bulunca en sarsıcı darbe geldi. Sepet hemen yana eğildi, bir saniye sonra da ağaçların tepelerine çarpmaya başladı ve ıslak yaprakların kamçı gibi vuruşları, küçük dalların kırılması ve eza çeken dalların çatırtısı arasında güvenilmez bir şekilde sarsılıp durdu.</p>

  <p>"Hâlâ orada mısınız, Dr. Grumman?" diye seslendi Lee, çünkü bir şey görmek imkansızdı.</p>

  <p>"Hâlâ buradayım, Mr. Scoresby."</p>

  <p>"Durumu net bir şekilde görene kadar bir dakika hareketsiz dursanız iyi olur," dedi Lee, çünkü rüzgarda çılgınca sallanıyorlardı ve sepetin, onları neresi tutuyorsa oraya küçük sarsıntılarla yerleştiğini hissedebiliyordu.</p>

  <p>Sonra artık neredeyse boş olan ama bunun bir sonucu olarak da rüzgarı yelken gibi alan gaz torbasından yana doğru güçlü bir çekiş geldi.</p>

  <p>Sonra şimşek bir daha çaktı, bir saniye sonra gök gümbürdedi. Fırtına neredeyse tam tepelerindeydi. Işık Lee'ye, bir dalın çekip koparılmış bir yerinde kocaman beyaz kabuğu olan bir meşe gövdesi gösterdi, ama sadece kısmen koparılmıştı, çünkü sepet onun halen gövdeye bağlı olduğu yerin yakınında duruyordu.</p>

  <p>"Bir ip atıp aşağı ineceğim," diye haykırdı. "Ayaklarımız yere değer değmez, bir sonraki planımızı yapabiliriz."</p>

  <p>"Sizi izleyeceğim, Mr. Scoresby," dedi Grumman. "Cinim bana toprağın on iki metre aşağıda olduğunu söylüyor. "</p>

  <p>Ve Lee, kartal cin yeniden sepetin kenarına yerleşirken, kanatların güçlü çırpışını duydu.</p>

  <p>"O kadar uzağa gidebiliyor mu?" dedi hayretle, ama bunu zihninden çıkardı ve ipi önce süspansiyon halkasına, sonra da dala iyice bağladı ki, sepet düşerse bile çok aşağı düşmesin.</p>

  <p>Sonra, Hester göğsünde emniyetteyken, ipin geri kalanını aşağı attı, ayaklarının altında sağlam toprağı hissedene kadar aşağı indi. Dallar gövde çevresinde gittikçe kalınlaştı; bu çok büyük bir ağaçtı dev bir meşe ve Lee, Grumman'a inebileceği işaretini vermek için ipi çekelerken, ona bir teşekkür mırıldandı.</p>

  <p>Patırtı içinde başka bir ses mi vardı yoksa? Dikkatle dinledi. Evet, bir zeplin motoru, belki de birden fazla. Yukarıda bir yerlerde. Ne yükseklikte olduğunu ya da hangi yönde uçtuğunu söylemek imkansızdı; ama ses bir dakika kadar orada kalmış, sonra da gitmişti.</p>

  <p>Şaman toprağa erişti.</p>

  <p>"Duydunuz mu?" dedi Lee.</p>

  <p>"Evet. Yükseliyor, sanırım, dağlara doğru. Bizi sağ salim indirdiğiniz için tebrikler, Mr. Scoresby."</p>

  <p>"Daha işimiz bitmedi. O gaz torbasını gün doğmadan tentenin altına almak istiyorum yoksa kilometrelerce öteden yerimizi belli eder. Biraz ağır iş yapabilir misiniz, Dr. Grumman?"</p>

  <p>"Bana ne yapacağımı söyleyin."</p>

  <p>"Tamam. Tekrar ipe tırmanıyorum, size bir şeyler uzatacağım. Bir tanesi, bir çadır. Ben yukarıda balonu saklamak için ne yapabileceğime bakarken, onu kurabilirsiniz."</p>

  <p>Uzun süre çalıştılar, bir noktada, sepete destek olan dal nihayet kırılıp Lee'yi aşağı indirdi. Ancak fazla uzağa düşmedi, çünkü gaz torbası hâlâ ağaçların tepelerinde sürükleniyordu ve sepeti havada tuttu.</p>

  <p>Bu düşüş aslında gaz torbasını saklamayı kolaylaştırdı çünkü alt kısmı tentenin içinden aşağı çekilmişti; şimşek çakmaları arasında çalışıp, çekerek, bükerek, vurarak, Lee balonun bütününü aşağı, alt dalların arasına ve görüş alanı dışına çekmeyi başardı.</p>

  <p>Rüzgar hâlâ ağaç tepelerini öne arkaya kamçılıyordu.</p>

  <p>Lee artık daha fazlasını yapamayacağına karar verdiğinde yağmurun en şiddetli kısmı geride kalmıştı. Aşağı indi ve şamanın yalnızca çadırı kurmakla kalmayıp aynı zamanda yoktan bir ateş de yarattığını ve kahve yapmakta olduğunu gördü.</p>

  <p>"Bunu sihirle mi yaptınız?" dedi sırılsıklam ıslanıp kaskatı kesilmiş Lee, inip çadıra girerek ve Grumman'ın ona uzattığı kupayı alarak.</p>

  <p>"Hayır, bunun için İzciler'e teşekkür edebilirsiniz," dedi Grumman. "Sizin dünyanızda İzciler var mı? Her zaman hazırlıklı ol. Ateş yakmanın tüm yolları arasında en iyisi, kuru kibrittir. Ben onlarsız asla yolculuğa çıkmam. Bir kamp mekanı olarak bundan beterini de bulabilirdik, Mr. Scoresby."</p>

  <p>"O zeplinleri gene duydunuz mu?"</p>

  <p>Grumman elini havaya kaldırdı. Lee dinledi ve elbette motor sesi vardı, yağmur biraz azaldığı için şimdi fark etmesi daha da kolaydı.</p>

  <p>"İki kez üstümüzden geçtiler," dedi Grumman. "Nerede olduğumuzu bilmiyorlar ama buralarda bir yerde olduğumuzu biliyorlar."</p>

  <p>Bir dakika sonra zeplinin uçtuğu yönden doğru bir parıltı titreşti. Şimşek kadar parlak değildi ama ısrarlıydı ve Lee bunun bir işaret ışığı olduğunu anladı.</p>

  <p>"En iyisi ateşi söndürmeniz, Dr. Grumman," dedi, "her ne kadar onsuz kalacağıma üzülsem de. Sanırım o tente kalın ama bilemezsiniz. Şimdi uyuyacağım, iliklerime kadar ıslanmış olsam da."</p>

  <p>"Sabaha kurumuş olursunuz," dedi şaman.</p>

  <p>Bir avuç yaş toprak alıp alevlerin üstüne bastırdı ve Lee küçük çadırda zahmetle yatıp gözlerini yumdu.</p>

  <p>Tuhaf ve etkili rüyalar gördü. Bir noktada uyandığına ve bağdaş kurup oturmuş şamanı alevlere bürünmüş olarak gördüğüne emin oldu, alevler etini süratle yiyerek yerine, ışıl ışıl bir kül tepesi halinde halen oturan beyaz bir iskelet bırakmıştı. Lee korkuyla Hester'i aradı, onu uyur buldu ki, bu asla olmazdı, çünkü o uyanık olduğunda Hester de uyanık olurdu; bu yüzden de onu, son derece uysal ve savunmasız görünen, az konuşan kamçı dilli cinini uyur görünce bunun tuhaflığı onu etkiledi ve huzursuz bir şekilde yanına uzandı; rüyasında uyanıktı ama aslında uyuyordu ve uzun süre rüyasında uyanık olarak yattığını gördü.</p>

  <p>Bir başka rüyanın merkezinde de Grumman vardı.</p>

  <p>Lee sanki şamanı kenarlarında tüyler olan bir çıngırağı sallıyor ve bir şeye kendine itaat etmesi için emir veriyor gibi gördü. Midesi biraz bulanarak bu şeyin balondan gördükleri gibi bir Heyula olduğunu fark etti. Uzun boyluydu, neredeyse görünmezdi ve Lee'de öylesine içini çalkalayan bir iğrenmeye yol açıyordu ki, az daha dehşet içinde uyanıyordu. Ancak Grumman yaratığı korkusuzca idare ediyordu, hiçbir zarar da görmüyordu, çünkü o şey şamanı dikkatle dinliyordu, sonra da bir sabun kabarcığı gibi yükseldi ve kubbede kayboldu.</p>

  <p>Ardından yorucu gecesi başka bir seyir aldı, çünkü bir zeplinin pilot kabinindeydi, pilotu gözlüyordu. Aslında ikinci pilotun yerine oturmuştu, ormanın üstünde gidiyorlardı, çılgınca savrulan ağaç tepelerine bakıyorlardı, engin bir yaprak ve dal denizi. Sonra o Heyula, kabinde onlarla birlikteydi.</p>

  <p>Rüyasında eli kolu bağlı kalmış Lee ne kıpırdayabiliyor ne de bağırabiliyordu ve pilot kendisine neler olduğunun farkına varınca onun duyduğu dehşeti Lee de yaşadı.</p>

  <p>Heyula pilotun üzerine eğilmiş, yüzünü onun yüzüne bastırıyordu. Adamın, dişi bir ispinoz olan cini kanatlarını çırpıyor, feryat ediyor ve geri çekilmeye çalışıyordu ama elinden, bayılarak kontrol tablosunun üstüne düşmekten fazlası gelmedi. Pilot yüzünü Lee'ye çevirdi ve elini uzattı, ama Lee'nin kıpırdayacak gücü yoktu. Adamın gözlerindeki müthiş acı yürek burkuyordu, Hakiki ve yaşayan bir şey ondan boşaltılıyordu, cini zayıf zayıf kanatlarını çırptı ve yabani, tiz bir seslenişle seslendi, ama ölüyordu.</p>

  <p>Sonra cini yok oldu. Oysa pilot hâlâ yaşıyordu. Gözleri yarı saydam bir hal aldı ve uzanan eli, gaz pedalının üstüne, hafif bir gümbürtüyle düştü. Yaşıyordu, ama yaşamıyordu: her şeye karşı kayıtsızdı.</p>

  <p>Ve Lee oturdu, zeplin önlerinde yükselen dağların bir sırtına dosdoğru uçarken çaresizce izledi. Pilot da sırtı pencerede yükselirken gözledi, ama hiçbir şey onu ilgilendirmioyrdu. Lee dehşetle koltuğunu arkaya bastırdı, ama düşüşü durduracak hiçbir şey olmadı ve çarpma ânında "Hester!" diye bağırdı.</p>

  <p>Hemen sonra uyandı.</p>

  <p>Çadırdaydı, emniyetteydi, Hester çenesini ısırdı. Terliyordu. Şaman bağdaş kurmuş oturuyordu, ancak kartal cininin onun yakınında olmadığını görünce Lee ürperdi.</p>

  <p>Belli ki bu orman kötü bir yerde, insana musallat olan vehimlerle doluydu.</p>

  <p>Sonra şamanı görmesini sağlayan ışığın farkına vardı, çünkü ateş çoktan sönmüştü, ormanın karanlığı da derindi. Uzaklardaki bir titrek ışık, ağaç gövdeleri ile sular damlayan yaprakların altlarının ayırt edilmesini sağladı ve Lee hemen bunun ne olduğunu anladı: rüyası gerçekleşmişti, bir zeplin pilotu tepenin sırtına uçmuştu.</p>

  <p>"Lanet olsun, Lee, titrek kavak yaprağı gibi sapır sapırsın. Neyin var senin?" diye homurdandı Hester ve uzun kulaklarını oynattı.</p>

  <p>"Sen de rüya görmüyor musun, Hester?" diye mırıldandı Lee.</p>

  <p>"Sen rüya görmüyorsun, Lee, görüyorsun. Eğer kahin olduğunu bilseydim, seni çok önceden tedavi ederdim. Şimdi, kes şunu, duyuyor musun?"</p>

  <p>Lee başparmağıyla onun başını ovaladı, Hester de kulaklarını salladı.</p>

  <p>Ve en ufak bir geçiş olmadan havada, şamanın cini balıkkartalı Sayan Kötör'ün yanısıra süzülüyordu. Başka bir adamın cininin yanında ve kendi cininden uzakta olmak Lee'de güçlü bir suçluluk çarpıntısı ve tuhaf bir zevk uyandırdı. Sanki o da bir kusmuş gibi, ormanın üstündeki yukarı yükselen fırtınalı havada süzülüyorlardı.</p>

  <p>Lee zaman zaman bulut örtüsündeki kısa bir gedikten parlayan dolunayın verdiği solgun ışıltıyla dolu karanlık havada etrafa baktı.</p>

  <p>Kartal cin kulakları tırmalayan bir çığlık attı ve aşağıdan bin sesle binlerce kuşun çağrısının farklı tonları yükseldi: baykuşların huu-buu'su, küçük serçelerin alarm feryatları, bülbülün akışkan müziği. Sayan Kötör onları çağırıyordu. Ve buna cevaben geldiler, ormandaki her kuş, ister sessiz kanatlarla av peşinde kayarcasına uçuyor, ister geceledikleri yerde uyuyor olsunlar; kanatlarını çırparak binlercesi yukarı geldi.</p>

  <p>Lee paylaştığı kuş tabiatının sevinçle kartal kraliçenin buyruğuna cevap verdiğini hissetti, içinde kalmış insan taraf ise zevklerin en tuhafını hissetti: tamamen haklı olana, daha büyük bir güce, hevesle itaatini sunma zevkini. Yüz farklı tür, kartalın manyetik iradesiyle tek bir türmüş gibi dönerken, o da güçlü sürünün geri kalanıyla birlikte çark etti, döndü ve gümüş rengi bulutların önünde bir zeplinin nefret verici karanlık intizamını gördü.</p>

  <p>Hepsi de ne yapacaklarını virgülü virgülüne biliyorlardı. Akın akın hava gemisine doğru gittiler, en hızlı olanları ona ilk önce erişti ama hiçbiri Sayan Kötör kadar hızlı değildi; minik çalıkuşları ile ispinozlar, ok gibi giden kırlangıçlar, suskun kanatlı baykuşlar - gemi bir dakikada onların ağırlığı altında kaldı, pençeleri yağlı ipekte dayanacak yer bulmak için tırmaladı ya da tutunmak için deldi.</p>

  <p>Kimileri dilimleyen pervanelerin içine çekilip paramparça olsa da, büyük bölümü motordan uzak durdu. Kuşların çoğu sadece zeplinin gövdesi üzerine tünedi, daha sonra gelenler onlara tutundu, ta ki yalnızca geminin bütün gövdesini değil (bin minik pençe deliğinden hidrojen kaçıyordu şimdi), kabinin pencerelerini ve desteklerle kabloları da kaplayana kadar - bölmenin her santimetre karesine bir kuş, iki kuş, üç ya da daha fazla kuş yapışmış durumdaydı.</p>

  <p>Pilot çaresizdi. Kuşların ağırlığı altında gemi gittikçe daha aşağı batmaya başladı ve sonra birden o ani amansız kayalık hatlarından biri belirdi, gecenin içinden yükseldi. Fakat elbette ki zeplinin içinde silahlarını çılgınca sallayan ve rastgele ateş eden adamlar için görünmez gibiydi kayalıklar.</p>

  <p>Son anda Sayan Kötör feryat etti ve her kuş havalanıp uçar ve uzaklaşırken, bin kanat vuruşunun gök gürültüsü, motorun kükremesini bile boğdu. Kabindeki adamların, zeplin çarpıp alev almadan önce dört-beş saniyelik bir, idrak süreleri oldu.</p>

  <p>Ateş, ısı, alevler... Lee yeniden uyandı, bedeni sanki çöl güneşinde yatıyormuş gibi sıcaktı.</p>

  <p>Çadırın dışında hâlâ çadırbezinin üzerinde ıslak yaprakların sonu gelmez tıp-tıp'ı vardı, ama fırtına geçmişti. İçeri soluk gri ışık süzülüyordu, Lee kolundan destek alarak doğrulunca, Hester'i yanında gözlerini kırpıştırırken buldu. Şaman ise battaniyesine sarınmış öyle derin uyuyordu ki, eğer Sayan Kötör dışarıdaki düşmüş bir dala tünemiş uyuyor olmasa, öldüğü bile söylenebilirdi.</p>

  <p>Suların damlaması dışındaki tek ses, ormandaki olağan kuş şakımalarıydı. Gökyüzünde motor da yoktu, düşman sesleri de; bu yüzden Lee ateşi yakmanın güvenli olabileceğini düşündü, biraz mücadele ettikten sonra yaktı ve biraz kahve yaptı.</p>

  <p>"Ne yapacağız, Hester?" dedi.</p>

  <p>"Duruma bağlı. O zeplinlerden dört tane vardı, üçünü yok etti."</p>

  <p>"Yani, görevimizi yerine getirdik mi?"</p>

  <p>Hester kulaklarını kıpırdattı ve "Sözleşme yaptığımızı hatırlamıyorum," dedi.</p>

  <p>"Bu sözleşme meselesi değil. Ahlak meselesi."</p>

  <p>"Sen ahlak üzerinde dertlenmeye kalkmadan önce düşünecek bir zeplinimiz daha var, Lee. Bu, hepsi bizi yakalamaya gelen silahlı otuz, kırk adam demek. Üstelik de imparatorluk askerleri. Önce hayatta kalmak, sonra ahlak."</p>

  <p>Tabii ki haklıydı ve Lee kaynar kahveyi yudumlayıp bir puro içer, gün ışığı da gittikçe daha kuvvetlenirken, geride kalmış tek zepline kumanda ediyor olsa, ne yapacağını düşündü. Hiç şüphesiz geri çekilip tam gün ışığını beklemeli ve geniş bir alanda ormanın kenarını tarayacak kadar yüksekten uçmalıydı ki, Lee ve Grumman'ın nereye sığındığını görebilsin.</p>

  <p>Balıkkartalı cin Sayan Kötör uyandı, Lee'nin oturduğu yerin tepesinde koca kanatlarını açtı. Hester yukarı bakıp başını oraya buraya çevirdi, sırasıyla her altın rengi gözüyle heybetli cini süzdü, bir an sonra da şamanın kendisi çadırdan çıktı.</p>

  <p>"Faal bir gece," dedi Lee.</p>

  <p>"Daha da faal bir gün bizi bekliyor. Ormandan hemen ayrılmalıyız, Mr. Scoresby. Burayı yakacaklar."</p>

  <p>Lee kulaklarına inanamayarak çevresindeki ıslak bitkilere baktı ve "Nasıl?" diye sordu.</p>

  <p>"Potasla karışmış bir tür nafta atan bir makineleri var, suya değdi mi ateş alıyor. İmparatorluk Donanması bunu, Nippon ile savaşlarında kullanmak için geliştirdi. Eğer orman iyice ıslaksa, çok daha çabuk ateş alır."</p>

  <p>"Bunu görebiliyorsunuz, öyle mi?"</p>

  <p>"Siz gece zeplinlere neler olduğunu ne kadar açıkça gördüyseniz, aynı açıklıkta görüyorum. Yanınıza almak istediklerinizi toplayın ve hemen gidelim."</p>

  <p>Lee çenesini ovuşturdu. Sahip olduğu en kıymetli şeyler aynı zamanda en kolay taşman şeylerdi - yani, balondaki aletler - o da onları sepetten aldı, özenle bir sırt çantasına yerleştirdi, tüfeğinin dolu ve kuru olup olmadığını kontrol etti. Sepeti, çarmıklarla halatları ve gaz torbasını oldukları yerde, dalların arasında düğümlenmiş ve bükülmüş halde bıraktı. Artık aeronot değildi; tabii mucize eseri canını kurtarır ve yeni bir balon yapmaya yetecek para bulmazsa. Şimdi, yerküre üstündeki bir böcek gibi hareket etmesi gerekiyordu.</p>

  <p>Alevlerin sesini duymadan önce dumanın kokusunu aldılar, çünkü denizden gelen bir meltem kokuyu iç tarafa doğru yükseltiyordu. Ağaçların ucuna vardıklarında ateşi duyabiliyorlardı, derinden gelen, açgözlü bir kükreme gibiydi.</p>

  <p>"Bunu niye dün gece yapmadılar?" dedi Lee. "Bizi uyurken kebap edebilirlerdi."</p>

  <p>"Sanırım bizi canlı yakalamak istiyorlar," diye cevap verdi Grumman, baston diye kullanmak için bir dalın yapraklarını sıyırdı "ve ormanı nereden terk edeceğimizi görmek için bekliyorlar."</p>

  <p>Ve sahiden de zeplinin vızıltısı çok geçmeden duyulur hale geldi, hem de alevlerin sesi ve onların zahmetli solumalarına rağmen; çünkü şimdi hızla gidiyor ve köklerin, kayaların, düşmüş ağaç gövdelerinin üstüne tırmanıyorlardı, sadece soluklanmak için duruyorlardı. Tepelerde uçan Sayan Kötör, ne kadar ilerlediklerini ve alevlerin ne kadar geride olduğunu söylemek için hızla aşağı indi. Ama zaten, arkalarında kalan ağaçların üstündeki dumanı ve sonra da dalgalanan bir alev bayrağını görmeleri için uzun bir süre geçmedi.</p>

  <p>Ormanın yaratıkları da - sincaplar, kuşlar, yaban domuzları - onlarla birlikte kaçıyordu, çevrelerinde her cinsten ciyaklama, çığlık, tehlike çağrısı yükseliyordu. İki seyyah, çok uzakta olmayan ağaç hattının kenarına varmaya çabalıyorlardı ve sonra, şimdi on beş metreye yükselen ve kükreyen alev yığınlarından gelen, birbirini izleyen dalgalar iyice yaklaşırken, oraya vardılar. Ağaçlar meşale gibi tutuşuyordu; damarlarındaki özsu kaynıyor ve onları ikiye ayırıyordu, kozalakların içindeki zift, nafta gibi alev almıştı, küçük dallar bir anda vahşi turuncu çiçeklerle bezenmiş gibiydi.</p>

  <p>Zorlukla soluyan Lee ve Grumman, kayalarla yuvarlanmış taşlardan oluşan dik yamaçtan çıkmak için kendilerini zorluyorlardı. Gökyüzünün yarısı dumanla ve ısı pırıltısıyla gözden kaybolmuştu ama yukarılarda geriye kalan tek zeplinin tıknaz gövdesi süzülüyordu - Lee, dürbünle bile seçilemeyecek kadar uzakta olmalarını umdu.</p>

  <p>Dağın yamacı ilerilerinde yalçın ve geçit vermez şekilde yükseliyordu. İçinde bulundukları tuzaktan dışarı çıkan tek bir yol vardı, o da ileride, kuru bir nehir yatağının kayalıklardaki bir kıvrımdan çıktığı dar bir geçitti.</p>

  <p>Lee gösterdi ve Grumman, "Tamı tamına benim düşüncelerim, Mr. Scoresby," dedi.</p>

  <p>Yukarıda süzülen ve daireler çizen cini, kanatlarını çırptı, yükselen bir dalga halinde koyağa doğru hızlandı. Adamlar duraklamadan tırmanabildiklerince hızla tırmandılar, ancak Lee, "Eğer size saygısızca geliyorsa kusuruma bakmayan ama cadılar dışında cini bunu yapan biriyle karşılaşmadım hiç,” dedi. "Oysa siz cadı değilsiniz. Bunu yapmayı sonradan mı öğrendiniz, yoksa doğuştan sahip olduğunuz bir beceri mi?"</p>

  <p>"Bir insan için, hiçbir şey doğuştan sahip olunan bir beceri değildir," dedi Grumman. "Yaptığımız her şeyi öğrenmek zorundayız. Sayan Kötör bana koyağın bir geçide gittiğini söylüyor. Eğer onlar bizi görmeden oraya varabilirsek, hâlâ kaçabiliriz."</p>

  <p>Kartal yeniden hızla aşağı indi ve adamlar daha da yükseğe tırmandılar. Hester kayalarda kendi yolunu bulmayı tercih ediyordu, Lee de onun peşinden giderek gevşek taşlardan kaçındı. Daha büyük kayalara ve hep küçük vadiye doğru, elinden geldiğince süratle ilerliyordu.</p>

  <p>Lee, Grumman için de endişeliydi çünkü solgundu, gergindi ve zorlukla nefes alıyordu. Geceki çabaları enerjisinin büyük kısmını tüketmişti. Ne kadar uzağa gidebilecekleri, Lee<sup>'</sup>nin yüzleşmek istemediği bir soruydu; ama tam koyağın girişine geldiklerinde ve fiilen kurumuş nehir yatağının kıyısındalarken, zeplinin sesinde bir değişiklik olduğunu duydu.</p>

  <p>"Bizi gördüler," dedi.</p>

  <p>Ve bunun ölüm hükmünü duymaktan farkı yoktu. Hester sendeledi, nereye bastığını bilen, sağlam yürekli Hester bile sendeledi ve yalpaladı. Grumman taşıdığı sopaya yaslandı ve geriye bakmak için ellerini gözlerine siper etti, Lee de geriye bakmak için döndü.</p>

  <p>Zeplin hızla iniyor, dosdoğru tam altlarındaki sırta gidiyordu. Peşlerindekilerin onları öldürmeye değil de esir almaya niyetli olduğu belliydi, çünkü o andaki bir tüfek ateşi ikisinin de işini saniyede bitirirdi. Pilot onun yerine hava gemisini ustaca yerin tam tepesinde, yamacın en yüksek noktasında, bunu yapabileceği yerde, havada durdurdu ve kabin kapısından mavi üniformalı bir adam hattı, yanlarında kurt cinleriyle yere aktı ve tırmanmaya koyuldu.</p>

  <p>Lee ve Grumman onların iki yüz metre yukarısındaydılar, koyağın girişinden de çok uzak değillerdi. Bir kez oraya erişseler, cephaneleri yettiğince askerleri uzakta tutabilirlerdi; ama tek bir tüfekleri vardı.</p>

  <p>"Benim peşimdeler, Mr. Scoresby," dedi Grumman, "sizin değil. Eğer tüfeği bana verip teslim olursanız, hayatta kalırsınız. Bunlar disiplinli askerler. Savaş esiri olursunuz ."</p>

  <p>Lee buna hiç aldırmayıp, "Yürüyün bakalım," dedi. "Vadiye erişin, diğer yönden çıkış yolunu bulana kadar ben de onları ağızdan uzakta tutarım. Sizi buraya kadar getirdim, şimdi arkama dayanıp yakalanmanızı seyredecek vaktim yok."</p>

  <p>Aşağıdaki adamlar hızla ilerliyordu çünkü formdaydılar ve dinlenmişlerdi. Grumman başını 'peki' anlamında salladı.</p>

  <p>Bütün söylediği, "Dördüncüsünü indirecek gücüm kalmamıştı," oldu ve vadinin sığınmasına doğru hızla ilerlediler.</p>

  <p>Lee, "Sadece gitmeden bana söyleyin,” dedi, "çünkü bilene kadar içim rahat etmeyecek. Hangi taraf için dövüştüğümü bilemiyorum, pek de aldırmıyorum. Bana şunu söyleyin yeter: Şimdi yapacağım şey, Lyra adlı küçük kıza yardımcı mı olacak, zararı mı olacak?”</p>

  <p>"Ona yardımcı olacak," dedi Grumman.</p>

  <p>"Yemininiz de. Bana söz verdiğinizi unutmayacaksınız, değil mi?"</p>

  <p>"Unutmayacağım."</p>

  <p>"Çünkü Dr. Grumman, ya da John Parry, sonunda varacağınız hangi dünyada hangi ismi alacaksanız, bunu bilin: o küçük kızı kendi kızımmış gibi seviyorum. Eğer kendi kızım olsaydı, onu daha fazla sevemezdim. Ve eğer yemininizi bozarsanız, benden her ne kalırsa, sizden kalacak olanın peşinde olacak, ebediyetin geri kalanını keşke hiç var olmasaydım diyerek geçireceksiniz. İşte bu yemin, bu kadar önemli."</p>

  <p>"Anlıyorum. Size söz verdim."</p>

  <p>"Bütün bilmem gereken bu. Sağlıcakla gidin."</p>

  <p>Şaman elini uzattı, Lee onun elini sıktı. Sonra Grumman döndü ve vadiden yukarı doğru yürüdü, Lee ise dönüp bakarak, duracak en iyi yeri aradı.</p>

  <p>"O büyük kaya değil, Lee," dedi Hester. "Oradan sağ tarafı göremezsin, baskın yapabilirler. Daha küçük olanı seç."</p>

  <p>Lee'nin kulaklarında aşağıdaki ormandaki büyük yangınla ya da yeniden yükselmeye çalışan zeplinin zahmetli vızıltısıyla hiç ilgisi olmayan bir kükreme sesi vardı. Çocukluğunu ve Alamo'yu hatırlatan bir ses. O ve arkadaşları eski kalenin harabelerinde o yiğitçe muharebeyi ne kadar sık canlandırmış, sırasıyla Danimarkalı ve Fransız olmuşlardı! Çocukluğu şimdi büyük bir şiddetle gözlerinin Önünden geçiyordu. Annesinin Navajo yüzüğünü çıkarıp, yanına, kayaya koydu. Eski Alamo oyunlarında Hester çoğu kez puma ya da kurt olurdu, bir iki-kez de çıngıraklı yılan olmuştu ama en çok, alaycı kuş. Şimdi - "Hülya kurmayı bırak da nişan al," dedi."Oyun oynamıyoruz, Lee."</p>

  <p>Sırta tırmanan adamlar dağınık düzene geçmişti ve şimdi daha ağır ilerliyorlardı. Vadiyi almaları gerektiğini biliyorlardı, tüfekli tek bir adamın onları uzun süre oraya yaklaştırmayacağını da biliyorlardı. Arkalarında ise zeplin, Lee'yi şaşırtarak, halen kalkmaya çalışıyordu.</p>

  <p>Belki yukarı doğru basıncı azalıyordu ya da yakıtı, ama hangisi olursa olsun hâlâ kalkamamıştı, bu da Lee'ye bir fikir verdi.</p>

  <p>Pozisyonunu ayarladı ve iskele motoru çekülünü görene kadar eski Winchester'i hizasında nişan aldı ve ateş etti. Bu patlama ona doğru tırmanan askerlerin başlarını kaldırmalarına yol açtı ama bir saniye sonra motor aniden kükredi ve aynı hızla tutukluk yaptı ve stop etti. Zeplin bir yanına devrildi. Lee diğer motorun uluduğunu duyabiliyordu ama havagemisi artık yerde kalmıştı.</p>

  <p>Askerler durmuş ve ellerinden geldiğince siper olmuşlardı. Lee onları sayabiliyordu, saydı da: yirmi beş. Onun otuz kurşunu vardı. Hester Lee'nin sol omuzuna sokuldu.</p>

  <p>"Ben bu tarafı kollarım," dedi.</p>

  <p>Kurşuni renkte büyük kayaya çömelmiş, kulakları sırtında yassılmış, kendisi de kurşuni-kahverengi ve göze çarpmayan küçük bir taşa benziyordu, gözleri hariç.</p>

  <p>Hester güzel değildi; bir yaban tavşanının olabileceği kadar sade ve sıskaydı; ama gözlerinin harika renkleri vardı, en koyu turba kahverengisi ile orman yeşili ışınlarla beneklenmiş, altın-ela. Ve şimdi de o gözler aşağı, görüp görecekleri son manzaraya bakıyordu: yuvarlanmış vahşi kayaların bulunduğu çırak bir sırt ve onun berisinde yanan bir orman. Dinlenilebilecek ne bir ot, ne yeşil bir nokta vardı.</p>

  <p>Kulaklarını belli belirsiz oynattı.</p>

  <p>"Konuşuyorlar," dedi. "Duyuyorum, ama anlayamıyorum. "</p>

  <p>"Rusça," dedi adam. "Hep birlikte, koşarak yukarı çıkacaklar. Bizim için en zoru bu olacağı için öyle yapacaklar."</p>

  <p>"Düzgün nişan al,” dedi cin.</p>

  <p>"Alırım. Ama kahretsin, can almayı sevmiyorum, Hester ."</p>

  <p>"Bizim canımız ya da onların canı."</p>

  <p>"Hayır, hepsi bu kadar değil," dedi Lee Scoresby. "Onların canı ya da Lyra'nın canı. Nasıl olduğunu anlayamıyorum ama o çocukla aramızda bir bağ var, bundan da çok memnunum."</p>

  <p>"Solda ateş etmek üzere olan bir adam var," dedi Hester ve o konuşurken adamın tüfeğinden bir çatırtı geldi, taş parçaları Hester'in çömeldiği yerin otuz santim ötesinden havaya uçuştu. Kurşun vınlayarak vadiye gitti, ama Hester kılını bile kıpırdatmadı.</p>

  <p>"Eh, bu atış benim bu konuda kendimi daha iyi hissetmeme sebep oldu," dedi Lee, dikkatle nişan aldı.</p>

  <p>Ateş etti. Hedef alacak sadece mavi bir yama vardı ama vurdu. Adam bir hayret çığlığıyla geriye düşüp öldü.</p>

  <p>Sonra savaş başladı. Bir dakika içinde tüfeklerin patlaması, seken kurşunların inlemesi ve parçalanan kayanın çatırtısı dağın sırtı boyunca ve arkadaki çukur vadide yankılanıp çınlıyordu. Dumansız barutun kokusu, kurşunların çarptığı yerde tuzla buz olan kayadan gelen yanık kokusu, sadece ormandan gelen yanık tahta kokusunun çeşitlemeleriydi, ta ki bütün dünya yanıyormuş gibi görünene kadar.</p>

  <p>Lee'nin kayası çok geçmeden sıyrıldı, oyuldu ve Lee ona çarparken kurşunların vurduğunu hissetti. Bir keresinde Hester'in sırıtmdaki kürkün üzerinden geçen bir kurşunun rüzgarıyla dalgalandığını gördü, ama Hester hiç kımıldamadı. Lee de ateş etmeyi kesmedi.</p>

  <p>İlk dakika çok şiddetliydi. Ondan sonra gelen duraklamada Lee yaralandığını gördü; kayada yanağının altında kan vardı, sağ eli ile tüfeğin sürgüsü kırmızıydı. Hester bakmak için yerinden kıpırdadı.</p>

  <p>"Önemli bir şey değil," dedi. "Bir kurşun kafanı sıyırmış."</p>

  <p>"Kaçının düştüğünü saydın mı, Hester?"</p>

  <p>"Hayır. Kafayı kesmekle meşguldüm. Hazır fırsat varken, tüfeğini yeniden doldur, oğlum."</p>

  <p>Lee kayanın arkasına yuvarlandı ve sürgüyü arkaya öne hareket ettirdi. Sıcaktı ve kafasındaki yaradan üzerine şakır şakır akan kan kuruyordu, mekanizmayı katılaştırmıştı. Üzerine dikkatle tükürdü, gevşedi. Sonra yeniden pozisyon aldı ve daha hedefe bakmadan önce, ona bir kurşun isabet etti.</p>

  <p>Sol omuzunda bir patlama gibiydi. Birkaç saniye sersemledi, sonra kendine geldi ama sol kolu uyuşmuştu ve işe yaramaz haldeydi. Üstüne atlamaya hazır bekleyen büyük bir acı vardı ancak henüz cesaretini toplayamamıştı, bu düşünce ona kafasını yeniden ateş etmek üzerinde odaklayacak gücü verdi.</p>

  <p>Daha bir dakika önce o kadar hayat dolu olan, ölü ve yararsız kolunu tüfeğe destek yaptı ve vurdumduymaz bir yoğunlaşma ile nişan aldı: bir atış... iki... üç ve her biri de adamını buldu.</p>

  <p>"Nasıl gidiyoruz?" diye mırıldandı.</p>

  <p>"İyi ateş ediyorsun," diye fısıldadı Hester, yanağının çok yakınından. "Durma. O siyah kayanın orada -"</p>

  <p>Baktı, nişan aldı, ateş etti. Şekil yere düştü.</p>

  <p>Lanet olsun, bunlar benim gibi adamlar," dedi Lee.</p>

  <p>"Anlamı yok," dedi cin. "Öyle bile olsa gene de yap."</p>

  <p>"Ona inanıyor musun? Grumman'a?"</p>

  <p>"Tabii. Nişan al, Lee."</p>

  <p>Pat: bir adam daha düştü, cini mum gibi söndü.</p>

  <p>Sonra uzun bir sessizlik oldu. Lee cebini karıştırdı, birkaç kurşun daha buldu. Tüfeğini doldururken öylesine ender rastlanan bir şey hissetti ki, az daha kalbi duruyordu; Hester'in yüzünü kendi yüzüne yapışmış ve yaşlarla ıslanmış hissetti.</p>

  <p>"Lee, bu benim kabahatim," dedi cin.</p>

  <p>"Niye?"</p>

  <p>"Skraeling yüzüğünü almanı sana ben söyledim. O olmasa, başımız asla bu derde girmezdi."</p>

  <p>"Bana söylediğini hiç yaptım mı sanıyorsun? Aldım, çünkü cadı..."</p>

  <p>Bitiremedi, çünkü bir başka kurşun onu bulmuştu. Bu sefer sol bacağına girip parçalandı ve daha Lee gözünü kırpıştıracak fırsat bulamadan, bir üçüncü kurşun, kafatasına konmuş kıpkırmızı ısınmış bir ateş karıştıracağı gibi gene kafasına çarptı.</p>

  <p>"Çok fazla kalmadı, Hester," diye mırıldandı, olduğu yerde durmaya çalışarak.</p>

  <p>"Cadı, Lee! Cadı dedin! Hatırladın mı?"</p>

  <p>Zavallı Hester, şimdi bütün yetişkin hayatında yaptığı gibi, gergin ve gözleyerek çömelmiyordu, yerde yatıyordu. Ve güzel altın-kahverengi gözleri donuklaşmaya başlamıştı.</p>

  <p>"Hâlâ güzel," dedi Lee. "Ah, Hester, evet, cadı. Bana verdi ..."</p>

  <p>"Elbette verdi. Çiçek."</p>

  <p>"Göğüs cebimde. Al onu, Hester, ben kıpırdayamıyorum."</p>

  <p>Zor bir mücadeleydi ama Hester güçlü dişleriyle küçük koyu kırmızı çiçeği dışarı çekti ve onu sağ elinin yanma koydu. Lee büyük bir gayretle çiçeği yumruğunda sıktı ve "Serafina Pekkala!" dedi. "Bana yardım edin, yalvarırım. . ."</p>

  <p>Aşağıda bir kımıldanma; çiçeği bıraktı, nişan aldı, ateş etti. Kımıldanma durdu.</p>

  <p>Hester tükeniyordu.</p>

  <p>"Hester, benden önce gitme,"diye fısıldadı Lee.</p>

  <p>"Lee, senden uzakta herhangi bir yerde tek bir saniye bile durmaya dayanamam," diye fısıldayarak cevap verdi cin.</p>

  <p>"Sence cadı gelecek mi?"</p>

  <p>"Tabii gelecek. Daha önce çağırmalıydık."</p>

  <p>"Bir sürü şey yapmalıydık."</p>

  <p>"Belki de..."</p>

  <p>Bir patlama daha, bu sefer kurşun içeride bir yerde daha derinlere gitti, canının merkezini aradı. Lee düşündü: Orada bulamaz. Benim merkezim, Hester. Ve aşağıda mavi bir seğirme gördü ve zahmetle namluyu ona tuttu.</p>

  <p>"O işte," diye soludu Hester.</p>

  <p>Lee, tetiği çekmekte zorlandı. Her şey zordu zaten.</p>

  <p>Üç kere denemesi gerekti, sonunda becerdi. Mavi üniforma yamaçtan aşağı yuvarlanarak gitti.</p>

  <p>Uzun bir sessizlik daha. Acıya karşı duyduğu korkuyu kaybetmek üzereydi. Daireler çizen, koklayan, daha yakına gelen bir çakal sürüsü gibiydi ve Lee, onu kemiklerine kadar yiyene dek bırakmayacaklarını biliyordu.</p>

  <p>"Bir adam kaldı," diye mırıldandı Hester. "Zepline doğru gidiyor.”</p>

  <p>Lee adamı hayal meyal gördü, birliğinin yenilgisinden sürünerek uzaklaşan bir İmparatorluk Muhafızları askeri. "Adamı sırtından vuramam,” dedi Lee.</p>

  <p>"Gene de, tek kurşun kalmışken ölmek çok yazık."</p>

  <p>Böylece Lee elindeki son kurşun için, hâlâ kükreyen ve tek motorla kalkmaya çalışan zepline nişan aldı, kurşun sıcaktan kıpkırmızı olmalıydı, ya da belki aşağıdaki ormandan bir yanan odun parçası bir esintiyle havagemisine sürüklenmişti; çünkü gaz birden turuncu bir ateş topu şeklinde şişti ve metal iskelet ile üzerini kaplayan örtü biraz yükseldi, sonra ağır ağır, usulca ama ateşten bir ölümle, aşağı yuvarlandı.</p>

  <p>Sürünerek uzaklaşan adam ile Muhafızlar'dan tek geriye kalan, koyağı tutan adamın daha yakınına gelmeye cüret edememiş altı-yedi başka adam üzerlerine düşen ateş tarafından yutuldu.</p>

  <p>Lee ateş topunu gördü, kulaklarındaki kükreme arasında Hester'in, "Hepsi bu, Lee," dediğini duydu.</p>

  <p>Lee, ”Bu zavallı adamların sonu bu olmamalıydı, bizim de," dedi, ya da öyle düşündü.</p>

  <p>Hester, "Onları uzakta tuttuk," dedi. "Uzakta tuttuk. Lyra'ya yardım ediyoruz."</p>

  <p>Sonra küçük kırılmış mağrur bedenini onun yüzüne bastırdı, gelebildiğince yakın ve sonra da öldüler.</p>
</body>
</html>
