<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>2</b></h2>

  <h2 id="sigil_toc_id_2" style="text-align: right;"><b>Cadılar Arasında</b></h2>

  <p>Bolvangar'daki deney istasyonunda Lyra ile başka çocukları kurtarmış ve onlarla Svalbard adasına uçmuş olan cadı Serafina Pekkala çok endişeliydi.</p>

  <p>Lord Asriel'in Svalbard'daki sürgün yerinden kaçışını izleyen atmosferik düzensizliklerin ardından o ve arkadaşları adadan çok uzağa, donmuş denizde millerce öteye üfütülmüşlerdi. Çoğu Teksas'lı aeronot Lee Scoresby’nin hasar görmüş balonunun yanında kalmayı başarmıştı ama Serafina’nın kendisi, Lord Asriel'in deneyi gökyüzünü yırtınca ortaya çıkan yarıktan dalgalanarak gelen sis yığınlarının yüksekliklerine savrulmuştu.</p>

  <p>Uçuşunu yeniden kontrol edebilir hale geldiğini görünce, ilk düşüncesi Lyra oldu; çünkü sahte ayı-kral ile gerçek kral Iorek Byrnison arasındaki dövüş hakkında hiçbir şey bilmediği gibi, Lyra'ya daha sonra neler olduğunu da bilmiyordu.</p>

  <p>Bulutlu altın rengi değmiş havada, bulutçamından dalıyla uçarak onu aramaya koyuldu, kar-kazı cini Kaisa ona eşlik ediyordu. Geri, Svalbard'a, biraz da güneye doğru uçtular, saatlerce tuhaf renkler ve gölgelerle çalkantılı bir göğün altında süzüldüler. Serafina Pekkala, cildine vuran ışığın tedirgin edici karıncalanmasından, bu ışığın başka bir dünyadan geldiğini anlamıştı.</p>

  <p>Biraz vakit geçtikten sonra, Kaisa, "Bak!" dedi. "Bir cadının cini, kaybolmuş..."</p>

  <p>Serafina Pekkala sis yığınları arasından baktı ve puslu ışık uçurumlarında daireler çizerek ağlayan bir deniz- kırlangıcı gördü. Hızla dönüp ona doğru uçtular. Yaklaştıklarını görünce erkek kuş korkuya kapılıp yukarı fırlasa da, Serafina Pekkala dostluk işareti yapınca aşağı, yanlarına indi.</p>

  <p>Serafina Pekkala, "Hangi klandansın?" diye sordu.</p>

  <p>"Taymyr," dedi denizkırlangıcı. "Cadım esir alındı... Arkadaşlarımız uzaklaştırıldı! Kayboldum..."</p>

  <p>"Cadını kim esir aldı?"</p>

  <p>"Bolvangar'daki maymun cinli kadın... Bana yardım edin! Bize yardım edin! Öyle korkuyorum ki!"</p>

  <p>"Klanın çocuk kesicilerle ittifak mı yapmıştı?"</p>

  <p>"Evet, ne işler çevirdiklerini anlayana kadar... Bolvangar'daki savaştan sonra bizi püskürttüler, ama cadım esir düştü... Onu bir teknede tutuyorlar... Ne yapabilirim? Beni çağırıyor ama ben onu bulamıyorum! Ah, bana yardım edin, n’olur!"</p>

  <p>"Sus," dedi, karkazı cin Kaisa. "Aşağıyı dinle."</p>

  <p>Kayarak daha aşağı indiler, keskin kulaklarla dinlediler ve Serafina Pekkala çok geçmeden, sisin boğduğu bir gaz motorunun vuruşlarını çıkardı.</p>

  <p>"Böyle bir siste bir geminin seyretmesini sağlayamazlar," dedi Kaisa. "Ne yapıyorlar?"</p>

  <p>"Daha küçük bir motor," dedi Serafina Pekkala ve o konuşurken farklı bir yönden yeni bir ses geldi: derinliklerden seslenen muazzam bir deniz yaratığınınki gibi pes perdeden, vahşi, sarsıcı bir düdük. Birkaç saniye kükredi, sonra aniden durdu.</p>

  <p>"Teknenin sis düdüğü," dedi Serafina Pekkala.</p>

  <p>Suyun üzerinde dönerek daha alçağa indiler ve yeniden motorun sesini aradılar. Birdenbire de buldular, çünkü sisin farklı yoğunlukta parçaları var gibiydi ve bir filika, nemli havanın kuşakları arasından pat pat diye yavaşça gelirken, hızla yükselip kayboldu. Dalga yavaş ve yağlıydı, sanki su gönülsüzce yükseliyormuş gibi.</p>

  <p>Etrafta ve tepede sallandılar, denizkırlangıcı-cin, annesine sokulan bir çocuk gibi yakınlarında dururken, sis düdüğü tekrar ötünce serdümenin rotayı biraz değiştirmesini izlediler. Pruvaya bir ışık yerleştirilmişti, ama tek aydınlattığı şey birkaç metre öndeki sisti.</p>

  <p>Serafina Pekkala kaybolmuş cine, "Bu insanlara hâlâ yardım eden cadılar mı var demiştin?" diye sordu.</p>

  <p>"Sanırım var -Volgorsk'tan firar etmiş birkaç cadı- onlar da kaçmadıysa tabii," dedi cin. "Ne yapacaksın Cadımı arayacak mısın?"</p>

  <p>"Evet. Ama sen şimdilik Kaisa ile kal."</p>

  <p>Serafina Pekkala aşağı, filikaya doğru uçunca yukarıdaki cinler görüş alanından çıktı ve cadı, serdümenin hemen arkasındaki tezgaha indi. Adamın martı-cini, acı acı bağırınca dümenci de dönüp baktı.</p>

  <p>"Ağırdan aldın, ha?" dedi. "Çık yukarı da iskele tarafından bize kılavuzluk et."</p>

  <p>Serafina Pekkala hemen yeniden havalandı. İşe yaramıştı: halen onlara yardım eden cadılar vardı, adam da onu onlardan biri sanmıştı. İskele soldaydı, diye hatırladı, iskele ışığı da kırmızıydı. Puslu ışıltıyı yüz metreyi aşmayan bir mesafede bulana kadar siste dolandı. Hızla geri döndü ve filikanın tepesinde asılı durarak, serdümene talimat verdi. O da teknenin hızını azaltıp emeklemeden farksız bir hıza getirdi, tekneyi de su hattının hemen üstünde asılı bir üst güverte merdivenine yanaştırdı. Dümenci seslendi, bir gemici yukarıdan halat attı, bir başkası da filikaya bir an önce varmak için hızla merdivenden indi.</p>

  <p>Serafina Pekkala geminin güverte trabzanına doğru uçtu ve cankurtaran sandallarının yanındaki gölgelere çekildi. Başka cadı görmüyordu, ama belki de göklerde devriye geziyorlardı; Kaisa ne yapılacağını bilirdi.</p>

  <p>Aşağıda bir yolcu filikadan inmiş, merdivenden tırmanıyordu. Kürklere bürünmüş kukuletalı, kim olduğu belli olmayan biriydi; ancak güverteye eriştiğinde altın bir maymun-cin kuş gibi hafif, kendini trabzana savurdu ve kara gözlerinden kötülük saçarak, etrafa baktı. Serafina soluğunu tuttu: bu Mrs. Coulter'di.</p>

  <p>Koyu renk giysili bir adam onu karşılamak için telaşla güverteye çıktı ve sanki başka birini de bekliyormuş gibi etrafına bakındı.</p>

  <p>"Lord Boreal -” diye başladı.</p>

  <p>Ama Mrs. Coulter hemen onun sözünü kesti: "O başka bir yere gitti. İşkenceye başladılar mı?"</p>

  <p>"Evet, Mrs. Coulter," diye cevap verdi adam, "ama-"</p>

  <p>"Onlara beklemelerini emretmiştim," diye kesip attı kadın. "Bana itaatsizlik etmeye mi başladılar? Belki de bu gemide daha fazla disiplin gerekiyor."</p>

  <p>Kukuletasını geriye attı. Serafina Pekkala, sarı ışıkta onun yüzünü açıkça gördü: mağrur, tutkulu ve cadıya göre, çok genç.</p>

  <p>"Öbür cadılar nerede?" diye sordu kadın, emredercesine.</p>

  <p>Gemideki adam, "Hepsi gitti, hanımefendi," dedi. "Ülkelerine uçtular."</p>

  <p>"Ama filikaya bir cadı kılavuzluk etti," dedi Mrs. Coulter. "O nereye gitti?"</p>

  <p>Serafina geriye çekilip sindi; belli ki filikadaki gemici son durumdan habersizdi. Papaz şaşkınlıkla etrafına baktı ama Mrs. Coulter çok sabırsızdı ve güvertenin üstüne ve boydan boya bütün güverteye gelişigüzel bir bakış attıktan sonra başını salladı. Ciniyle birlikte telaşla, havaya sarı bir nimbus bulutu bırakan açık kapıdan içeri girdi. Adam onu izledi.</p>

  <p>Serafina Pekkala durumunu gözden geçirmek için etrafa baktı. Trabzan ve geminin üst güvertesinin merkezi arasındaki dar güverte alanında, bir vantilatörün arkasında gizlenmişti; ve bu düzeyde, köprü ile baca arasında geminin başı yönünde, lumboz yerine pencereleri üç yandan dışarı bakan bir salon vardı. İnsanlar oraya girmişti. Sisin inci gibi parladığı trabzana pencerelerden yoğun ışık dökülüyordu ve pruva direği ile üzerine yelken bezi örtülmüş ambar kapağını hayal meyal gösteriyordu.</p>

  <p>Her şey sırılsıklamdı, donup kaskatı kesilmeye başlamıştı. Hiç kimse olduğu yerde Serafina'yı göremezdi; ama eğer daha fazlasını görmek istiyorsa, saklandığı yeri terk etmesi gerekiyordu.</p>

  <p>Bu da çok kötüydü. Çam dalıyla kaçabilir, bıçağı ve yayıyla dövüşebilirdi. Dalı vantilatörün arkasına sakladı ve ilk pencereye varana kadar güvertede kayarcasına ilerledi. Pencere, yoğunlaşan sisle buğulanmıştı, içeriyi görmek imkansızdı, Serafina ses de duymuyordu. Yeniden gölgelere çekildi.</p>

  <p>Yapabileceği bir şey vardı; gönülsüzdü, çünkü umutsuzca denecek kadar rizikoluydu ve bitkin düşecekti ama başka seçeneği de yok gibiydi. Kendini görünmez hale getirmek için uyguladığı bir tür sihirdi bu. Gerçek görünmezlik mümkün değildi, elbette: bu zihinsel bir sihirdi, büyüyü yapanı görünmez değil, ama sadece fark edilmeyecek hale getiren şiddetli bir tevazu. Doğru bir yoğunluk derecesinde bunu muhafaza ederse görünmeden kalabalık bir odadan geçebilir ya da tek başına yola çıkmış bir seyyahın yanı sıra yürüyebilirdi.</p>

  <p>Onun için de şimdi zihnini toparladı ve dikkati tamamen üstünden çekmek için aklını kendine bakış şeklini değiştirme üzerinde var gücüyle yoğunlaştırdı. Kendinden emin olması birkaç dakika sürdü. Sonucu, saklanma yerinden ayrılıp, güverte boyunca bir alet torbasıyla gelen gemicinin yoluna çıkarak denedi. Gemici Serafina'ya bir kez bile bakmadan, ondan kaçınmak için yolundan çekildi.</p>

  <p>Hazırdı. Pırıl pırıl aydınlatılmış salonun kapısına gidip açınca, içerisini bomboş buldu. Gerekirse kaçabilmek için dış kapıyı aralık bıraktı ve odanın diğer ucunda, geminin iç kısımlarına inen merdivene açılan bir kapı gördü. Aşağı inince kendini beyaza boyalı boru donanımlarının asılı olduğu, anbarik bölme ışıklarıyla aydınlatılmış ve gemi gövdesi boyunca dümdüz uzanarak, her iki tarafa da açılan kapıları olan dar bir koridorda buldu.</p>

  <p>Sesler duyana kadar dinleye dinleye, sessizce yürüdü. Sanki bir konsey toplanmış gibiydi.</p>

  <p>Kapıyı açıp içeri girdi.</p>

  <p>Yuvarlak bir masanın etrafında bir düzine ya da daha fazla insan oturmuştu. İçlerinden bir ikisi bir an başını kaldırdı, dalgın dalgın baktı ve onu bir anda unuttu. Serafina Pekkala kapı yakınında sessizce durarak etrafı gözledi. Toplantının başkanı, Kardinal giysileri içindeki yaşlı bir adamdı, diğerleri de şu ya da bu rütbede din adamlarıymış gibi görünüyorlardı, hazır bulunan tek kadın olan Mrs. Coulter'ın dışında. Mrs. Coulter kürkünü iskemlenin arkasına atmıştı, yanakları da geminin içindeki sıcaktan kızarmıştı.</p>

  <p>Serafina Pekkala çevresine dikkatle baktı ve odada biri daha olduğunu gördü: bir kurbağa-cini olan, üzerinde deri ciltli kitaplar ile gevşek sararmış kağıt yığınlarının bulunduğu bir masanın bir kenarına oturmuş ince yüzlü adam. Önce onun katip ya da sekreter olduğunu düşündü, ta ki ne yaptığını görene kadar: adam büyük bir dikkatle koca bir saati ya da pusulayı andıran altın bir alete bakıyor ve bir-iki dakikada bir durarak bulduklarını not ediyordu. Sonra kitaplardan birini açıyor, indekste hamarat hamarat aranıyor, bir referans bulunca onu da yazdıktan sonra yeniden alete dönüyordu.</p>

  <p>Serafina masadaki tartışmaya döndü, çünkü cadı kelimesini duymuştu.</p>

  <p>Din adamlarından biri, "Çocuk hakkında bir şeyler biliyor," dedi. "Bir şey bildiğini itiraf etti. Bütün cadılar onun hakkında bir şeyler biliyorlar."</p>

  <p>"Ben Mrs. Coulter'ın ne bildiğini merak ediyorum," dedi Kardinal. "Acaba bize daha önce söylemiş olması gereken bir şey var mı?"</p>

  <p>"Bundan daha açık şekilde konuşmanız gerekir," dedi Mrs. Coulter, buz gibi bir edayla. "Benim bir kadın olduğumu, bu yüzden de Kilise'nin bir prensi kadar incelikli davranamayacağımı unutuyorsunuz, Kardinal Hazretleri. Çocuk hakkında bilmiş olmam gereken bu hakikat nedir?"</p>

  <p>Kardinal'ın yüzündeki ifade çok anlamlıydı ama hiçbir şey söylemedi. Bir duraklama oldu, sonra başka bir din adamı, özür dilercesine, şöyle dedi:</p>

  <p>"Anlaşılan, bir kehanet varmış. Çocukla ilgili, anlıyorsunuz ya, Mrs. Coulter. Bütün işaretler yerine getirildi.</p>

  <p>Her şeyden önce, doğumunun koşulları. Çinganlar da onun hakkında bir şeyler biliyor - ondan, cadı yağı ve bataklık ateşi terimleriyle söz ediyorlar, tekinsiz, anlıyorsunuz ya - çinganların önüne düşüp Bolvangar'a götürmeyi bu sayede başardı. Sonra da ayı-kral Iofur Raknison’u tahttan indirme yolundaki şaşırtıcı başarısı var - sıradan bir çocuk değil bu. Belki de Fra Pavel bize daha fazlasını anlatabilir..."</p>

  <p>Aletiyometreyi okuyan zayıf yüzlü adama bakınca, adam gözlerini kırpıştırdı, ovaladı ve Mrs. Coulter'a baktı.</p>

  <p>"Bunun, çocuğun elinde olan dışında, geriye kalmış tek aletiyometre olduğunun farkında olabilirsiniz," dedi. "Diğerlerinin hepsi, Majisteriyum'un emriyle ele geçirildi ve yok edildi. Bu aletten, çocuğunkini ona Jordan Koleji Başkanı'nın verdiğini öğreniyorum ve kızın da okumayı kendi kendine öğrendiğini, üstelik de yorum kitapları olmaksızın kullanabildiğini. Eğer aletiyometreye inanmamak mümkün olsaydı, inanmazdım; çünkü aleti kitapsız kullanmak bana akıl alır bir şey gibi gelmiyor. Herhangi bir anlayışa varmak, onlarca yıl süren gayretli çalışma gerektirir. O ise aleti edindikten birkaç hafta sonra okumaya başlamış, şimdi aletiyometreye tamamen hakim. Tahayyül edeceğim hiçbir insan bilgine benzemiyor."</p>

  <p>"Şimdi nerede, Fra Pavel?" diye sordu Kardinal.</p>

  <p>"Öteki dünyada," dedi Fra Pavel. "Geç kaldık bile."</p>

  <p>Kunduz-cini hiç durmadan bir kurşun kalemi kemiren başka bir adam, "Cadı biliyor!" dedi. "Her şey yerli yerinde, cadının tanıklığı hariç! Bence ona yeniden işkence etmemiz gerek!"</p>

  <p>Gittikçe daha fazla hiddetlenen Mrs. Coulter, "Bu kehanet de neyin nesi?" dedi. "Ne cesaretle benden saklarsınız?"</p>

  <p>Üzerlerindeki gücü gözle görülür gibiydi. Altın maymun, gözlerinden ateşler saçarak masadakileri süzdü, hiçbiri onun yüzüne bakamadı.</p>

  <p>Sadece Kardinal kılını kıpırdatmadı. Bir Macaw papağani olan cini, ayağını kaldırıp kafasını kaşıdı.</p>

  <p>"Cadı, sıradışı bir şey ima etti,” dedi Kardinal. "Bunun ne anlama geldiğini düşünüyor ama inanmaya cesaret edemiyorum. Doğruysa eğer, bize erkeklerin ve kadınların şimdiye kadar karşılaşmış olduğu en korkunç sorumluluğu yüklüyor. Ama size yeniden soruyorum, Mrs. Coulter. Çocuk ve babası hakkında siz ne biliyorsunuz?"</p>

  <p>Mrs. Coulter'ın yüzü öfkeden tebeşir beyazı kesilmişti.</p>

  <p>"Beni sorguya çekmeye nasıl cesaret edersiniz?" dedi, tükürürcesine. "Ve cadıdan öğrendiğinizi benden saklamaya nasıl cesaret edersiniz? Ve nihayet sizden bir şeyler sakladığımı varsaymaya nasıl cesaret edersiniz? Onun tarafında olduğumu mu sanıyorsunuz? Ya da belki babasının tarafında olduğumu sanıyorsunuzdur, öyle mi? Belki bana da cadı gibi işkence edilmesi gerektiğini düşünüyorsunuzdur. Eh, hepimiz emrinizdeyiz, Kardinal Hazretleri. Parmaklarınızı şaklatır, beni paramparça edersiniz. Ama her et parçasını sorgulayacak olsanız cevap bulamazsınız, çünkü bu kehanet konusunda bir şey bilmiyorum, hem de hiçbir şey. Ve sizin bildiğinizi bana söylemenizi talep ediyorum. Benim çocuğum, benim kendi çocuğum, günah içinde gebe kalınmış ve utanç içinde doğmuş, ama gene de benim çocuğum o ve benden sakladığınız her şeyi bilmeye hakkım var!"</p>

  <p>Din adamlarından bir başkası, tedirginlik içinde, "Lütfen," dedi, "Lütfen, Mrs. Coulter, cadı henüz konuşmadı; ondan daha fazlasını öğreneceğiz. Kardinal Sturrock'un kendisi, onun sadece ima ettiğini söylüyor."</p>

  <p>"Diyelim ki cadı açıklamadı," dedi Mrs. Coulter. "O zaman ne olacak? Tahminde bulunacağız, öyle mi? Titreyeceğiz, ürkeceğiz ve tahmin edeceğiz, ha?"</p>

  <p>Fra Pavel, "Hayır," dedi, "çünkü mesele bu. Şimdi soruyu aletiyometreye koymaya hazırlanıyorum. İster cadıdan, ister yorum kitaplarından olsun, cevabı bulacağız."</p>

  <p>"Peki, bu ne kadar sürecek?"</p>

  <p>Adam kaşlarını yorgun argın kaldırdı ve "Hatırı sayılır bir süre," dedi. "Son derece karmaşık bir iştir."</p>

  <p>"Oysa cadı bize hemen söyler," dedi Mrs. Coulter.</p>

  <p>Ayağa kalktı. Sanki ondan çekiniyorlarmış gibi, adamların çoğu da ayağa kalktı. Sadece Kardinal ile Fra Pavel yerlerinde kaldı. Serafina Pekkala, büyük bir gayretle kendini görünmez tutarak geriye çekildi. Altın maymun dişlerini gıcırdatıyordu ve ışıldayan kürkünün her tüyü ayağa kalkmıştı.</p>

  <p>Mrs. Coulter onu omuzuna savurup oturttu.</p>

  <p>"Öyleyse gidip soralım,” dedi.</p>

  <p>Döndü ve koridordan hızla uzaklaştı. Adamlar da telaşla arkasından koştular, beyni karmaşa içinde olduğu halde hemen kenara çekilmeye vakit bulabilen Serafina Pekkala'yı itip kakarak yanından geçtiler. Son giden Kardinal'di .</p>

  <p>Serafina kendini toparlamak için birkaç saniye durdu, çünkü endişesi onu görülür hale getirmeye başlamıştı.</p>

  <p>Sonra din adamlarının ardına düşüp koridoru geçti, çıplak, beyaz ve sıcak olan daha küçük bir odaya girdiler, hepsi ortadaki korkunç şeklin etrafına kümelendiler: çelik bir iskemleye sıkıca bağlanmış, gri yüzünde şiddetli ıstırap okunan, bacakları bükülüp kırılmış bir cadı.</p>

  <p>Mrs. Coulter onun tepesinde durdu. Serafina, uzun süre görünmez kalamayacağını bilerek kapının yanında yer aldı; bu iş çok zordu.</p>

  <p>"Bizimle çocuk hakkında konuş, cadı," dedi Mrs. Coulter .</p>

  <p>"Hayır!"</p>

  <p>"Acı çekeceksin."</p>

  <p>"Yeterince çektim."</p>

  <p>"Oo, daha da başka acılar var. Biz bu kilisemizde bin yıllık tecrübe edindik. Acını sonsuza kadar uzatabiliriz. Bizimle çocuk hakkında konuş,” dedi Mrs. Coulter ve cadının parmaklarından birini kırmak için eğildi. Parmak kolaycacık kırıldı.</p>

  <p>Cadı haykırdı ve tam bir saniye boyunca Serafina Pekkala herkes tarafından görülür hale geldi, din adamlarının bir-ikisi, şaşkın ve korkmuş, başlarını kaldırıp ona baktılar; ama sonra gene kendini kontrol etti, onlar da işkenceye döndüler.</p>

  <p>Mrs. Coulter, "Eğer cevap vermezsen," diyordu, "bir parmağını daha kıracağım, sonra bir başkasını. Çocuk hakkında ne biliyorsun? Söyle bana."</p>

  <p>"Tamam! Lütfen, lütfen, yeter artık!"</p>

  <p>"Cevap ver, öyleyse."</p>

  <p>Mide bulandırıcı bir çatırtı daha duyuldu, bu sefer cadı hıçkırıklara boğuldu. Serafina Pekkala kendine güçlükle engel oluyordu. Derken, bir feryatla, şu kelimeler duyuldu:</p>

  <p>"Hayır, hayır! Size söyleyeceğim! Yalvarırım, yeter artık! Gelecek olan çocuk... Cadılar onun kim olduğunu sizden önce biliyordu... Adını öğrendik..."</p>

  <p>"Biz adını biliyoruz zaten. Ne adı demek istiyorsun?"</p>

  <p>"Gerçek adı! Kaderinin adı!"</p>

  <p>"Neymiş bu ad? Söyle bana!" dedi Mrs. Coulter.</p>

  <p>"Hayır... hayır..."</p>

  <p>"Ve nasıl? Nasıl öğrendiniz?"</p>

  <p>"Bir sınav vardı... Eğer bir bulutçamı dalını diğerleri arasından seçebilirse, gelecek olan çocuk odur demekti ve bu sınav Trollesund'da, konsülümüzün evinde yapıldı, çocuk çinganlarla gelince... Ayıyla birlikte olan çocuk. . ."</p>

  <p>Sesi kesildi.</p>

  <p>Mrs. Couter küçük bir sabırsızlık çığlığı attı, sert bir tokat sesi ve bir inleme duyuldu.</p>

  <p>"Peki, bu çocuk hakkındaki kehanetiniz neydi?" diye devam etti Mrs. Coulter, artık sesi iyice kararmıştı ve tutkuyla çınlıyordu. "Ve kaderini apaçık hale getirecek olan bu isim nedir?"</p>

  <p>Serafina Pekkala daha yakma geldi, hatta cadının çevresindeki adam kalabalığına bile iyice sokuldu, hiçbirisi onun burunlarının dibindeki varlığını hissetmedi. Bu cadının ıstırabını sona erdirmeliydi, hem de hemen, ama kendini görünmez halde tutmak muazzam bir gerginlik veriyordu. Belinden bıçağı alırken titredi.</p>

  <p>Cadı ağlıyordu. "Daha önce gelmiş olan o, o zamandan beri ondan nefret ediyorsunuz, korkuyorsunuz! Şimdi gene geldi ve onu bulamadınız... Savalbard'daydı - Lord Asriel'la birlikteydi ve onu kaybettiniz. Kaçtı, şimdi de -” Ama o lafını bitiremeden araya bir şey girdi.</p>

  <p>Açık kapıdan içeri dehşetten çıldırmış bir denizkırlangıcı uçtu, yere çarparken kanatlarını kırık kırık çırptı, sonra güçlükle doğrulup işkence gören cadının göğsüne doğru ok gibi atıldı, gagasını sürterek, cıvıldayarak, ağlayarak ona yapıştı ve cadı acı içinde seslendi. "Yambe- Akka! Bana gel, bana gel!"</p>

  <p>Kimse anlamadı, Serafina Pekkala hariç. Yambe-Akka, ölmek üzereyken bir cadıya gelen tanrıçaydı.</p>

  <p>Ve Serafina hazırdı. Bir anda görünür hale geldi, mutlu bir şekilde gülümseyerek ileri adım attı, çünkü Yambe-Akka neşeliydi, tasasızdı, ziyaretleri sevinç armağanlarıydı. Cadı onu gördü, yaşlarla lekelenmiş yüzünü yukarı, ona doğru kaldırdı ve Serafina onu öpmek için eğildi, bıçağını yavaşça cadının kalbine sapladı. Denizkırlangıcı cin, sönük gözlerle ona baktı ve yok oldu.</p>

  <p>Şimdi de Serafina Pekkala'nın dövüşerek dışarı çıkması gerekiyordu.</p>

  <p>Adamlar hâlâ şoktaydı, inanamıyorlardı, Mrs. Coulter neredeyse ânında aklını başına topladı.</p>

  <p>"Tutun onu! Bırakmayın!" diye bağırdı. Ne var ki, Serafina kapıya varmıştı bile, yayının kirişinde de bir ok vardı. Bir saniyeden az sürede yayı gerdi, oku attı, Kardinal tıkanarak ve tekme atarak yere düştü.</p>

  <p>Dışarı, koridordan merdivene, dön, oku koy, gönder ve başka bir adam düştü; gıcırdayan bir çanın yüksek sesle çınlayışı gemiye yayılmaya başlamıştı bile.</p>

  <p>Merdivenden yukarı, güverteye. İki gemici önünü kesti ve Pekkala, "Aşağıya!" dedi, "Mahpus kurtuldu Yardım çağırın!"</p>

  <p>Bu onları şaşırtmaya yetti, kararsız halde durdular ve Serafina Pekkala da böylece yanlarından fırlayarak geçecek ve bulutçamını vantilatörün arkasında gizlediği yerden alacak vakit buldu.</p>

  <p>Arkadan, Mrs. Coulter’ın sesiyle "Vurun onu!" diye bir çığlık geldi ve hemen üç tüfek birden ateş aldı. Serafina dala atlayıp oklarından biriymiş gibi onu ileri iterken, kurşunlar metale vurdu ve sisin içine doğru vınladı. Birkaç saniye sonra havada, sisin göbeğindeydi, emniyetteydi ve derken kocaman bir kaz biçimi, gri tayfları arasından süzülerek onun yanına geldi.</p>

  <p>"Nereye?" diye sordu erkek kaz.</p>

  <p>"Uzağa, Kaisa, uzağa," dedi Serafina Pekkala. "Bu insanların kokusunu burnumdan çıkarmak istiyorum."</p>

  <p>Aslında nereye gideceğini, bundan sonra ne yapacağını bilmiyordu. Kesinlikle bildiği bir şey hariç: sadağında, Mrs. Coulter'ın boğazına isabet edecek bir ok vardı.</p>

  <p>Güneşe, sisteki tedirginlik yaratan öbür-dünya ışıltısından uzağa döndüler ve uçarlarken birkaç soru Serafina’nın zihninde daha net bir şekilde belirlendi. Lord Asriel ne yapıyordu? Çünkü dünyayı altüst eden bütün olayların kaynağı, onun esrarengiz faaliyetlerindeydi.</p>

  <p>Sorun, onun normal bilgi kaynaklarının doğal kaynaklar olmasından ortaya çıkıyordu. Her hayvanın izini sürebilir, her balığı yakalayabilir, en ender böğürtlenleri bulabilirdi; Çam sansarının bağırsaklarındaki işaretleri okuyabilir ya da bir tatlı su levreğinin pullarındaki hikmeti çözebilir, safranın polenlerindeki uyarıları da yorumlayabilirdi; ama bunlar doğanın çocuklarıydı ve kendi doğal gerçeklerini anlatıyorlardı.</p>

  <p>Lord Asriel hakkında bilgi edinmesi için başka yerlere gitmesi gerekiyordu. Trollesund limanında konsülleri Dr. Lanselius erkekler ve kadınların dünyasıyla temasını muhafaza ediyordu ve Serafina Pekkala onun ne söyleyeceğini görmek için siste hızla oraya yöneldi. Evine gitmeden önce, sis saçaklarının buz gibi su üstünde hayalet misali süzüldüğü limanın tepesinde daireler çizdi ve kılavuzun Afrika bandıralı büyük bir gemiye rehberlik edişini gözledi. Liman dışında demir atmış duran başka birçok gemi vardı. Hiç bu kadar çoğunu bir arada görmemişti.</p>

  <p>Kısa gün solup gidince aşağı uçtu ve konsülün evinin arka bahçesine kondu. Cama vurdu, Dr. Lanselius'un kendisi, parmağı dudaklarında, kapıyı açtı.</p>

  <p>"Serafina Pekkala, selamlar," dedi. "Çabuk içeri girin, hoş geldiniz. Ama fazla kalmasanız iyi olur." Sokağı gören pencerenin perdeleri arasından dışarı baktıktan sonra, ona ateş başında bir iskemle sundu. "Şarap ister misiniz?"</p>

  <p>Serafina altın rengi Tokay’ı yudumladı ve ona gemide görüp duyduklarını anlattı.</p>

  <p>"Çocuk hakkında söylediklerini anladılar mı sizce?" diye sordu konsül.</p>

  <p>"Tam olarak, sanmam. Ama onun önemli olduğunu biliyorlar. O kadına gelince, ondan korkuyorum, Dr. Lanselius. Sanırım onu öldüreceğim, buna rağmen korkuyorum. "</p>

  <p>"Evet. Ben de."</p>

  <p>Ve o, kenti sarsan rivayetlerden söz ederken, Serafina dinledi. Rivayet sisi arasında, birkaç olgu açık bir şekilde ortaya çıkmaya başlamıştı.</p>

  <p>"Diyorlar ki, Majisteryum şimdiye kadar görülmüş en büyük orduyu toparlıyormuş, bu da onun keşif koluymuş. Ve askerlerin bazıları hakkında da nahoş rivayetler var, Serafina Pekkala. Bolvangar ve orada neler yaptıkları kulağıma geldi. Çocukların cinlerini kesiyorlar, duyup duyacağım en kötü iş. Anlaşılan aynı muameleyi görmüş bir savaşçılar alayı da varmış. Zombi kelimesini biliyor musunuz? Hiçbir şeyden korkmuyorlar çünkü akılları yok. Bu kasabada da onlardan birkaç tane var. Yetkililer onları gizliyor ama dedikodu yayılıyor tabii, kasaba halkının onlardan ödü kopuyor."</p>

  <p>"Peki, ya öteki cadı klanları?" dedi Serafina Pekkala. "Onlardan haber var mı?"</p>

  <p>"Çoğu kendi diyarlarına döndü. Bütün cadılar, Serafina Pekkala, neler olacak diye kalplerinde korkuyla bekliyor."</p>

  <p>"Ya Kilise hakkında neler duydunuz?"</p>

  <p>"Tam bir şaşkınlık içindeler. Anlıyorsunuz ya, Lord Asriel'in neler yapmaya niyetlendiğini bilmiyorlar."</p>

  <p>"Ben de bilmiyorum, hayal dahi edemiyorum. Sizce neye niyetleniyor, Dr. Lanseline?"</p>

  <p>Adam başparmağıyla usulca yılan cininin başını ovaladı.</p>

  <p>"O bir âlim," dedi bir an sonra, "ama baskın olan tutkusu ilim değil. Devlet adamlığı da değil. Ben onunla bir kere karşılaştım, ateşli ve güçlü bir yapısı olduğunu düşündüm, ancak despot değil. Hüküm sürmek istediğini sanmıyorum... Bilmiyorum, Serafina Pekkala. Sanırım hizmetkarı size söyleyebilir. Thorold adlı bir adam, Svalbard'daki evde Lord Asriel ile birlikte hapsedilmişti. Size bir şey söyleyebilir mi diye oraya bir ziyarette bulunmaya değer; ama tabii, o da efendisiyle öteki dünyaya gitmiş olabilir."</p>

  <p>"Teşekkür ederim. Bu iyi bir fikir... Dediğinizi yapacağım. Ve hemen gideceğim."</p>

  <p>Konsüle veda etti, koyulaşan karanlıkta, bulutlarda Kaisa'ya katılmak için yukarı doğru uçtu.</p>

  <p>Serafina’nın kuzeye yaptığı yolculuk, çevresindeki dünyanın karmaşası yüzünden daha da zor geçti. Bütün Arktik halkları panik içindeydi, hayvanlar da. Yalnızca sisten ve manyetik değişimlerden değil, buzun mevsime uygun olmayan çatlamalarından ve topraktaki kıpırdanmalardan da dolayı. Sanki toprağın kendisi ve sürekli donuk haldeki toprak altı, uzun bir donmuşluk rüyasından yavaş yavaş uyanıyor gibiydi.</p>

  <p>Tekinsiz parlaklıktaki ani aydınlıklar aşağı inip, sis kulelerinde gedikler açar ve sonra da aynı çabuklukla kaybolurken, misköküzü sürüleri önce güneye doğru dörtnala gitme dürtüsüne kapılır ve sonra derhal batıya ya da yeniden doğuya yönelirken, sımsıkı düzenli kaz sürüleri uçmak için izledikleri manyetik alanlar titrediğinde ve çatırdayarak şu ya da bu yönde kırıldığında dağılıp bağrışan bir kaosa dönüşürken, bütün bu kargaşa içinde Serafina Pekkala bulutçamında oturdu ve kuzeye, Svalbard’ın çorak arazisinde, burundaki eve uçtu.</p>

  <p>Orada Lord Asriel'in hizmetkarı Thorold'u, bir grup kaya hartlağı ile dövüşür buldu.</p>

  <p>Neler olup bittiğini görecek kadar yakınlaşmadan, hareketi gördü. Hamle eden derimsi kanatların fırıl fırıl dönüşünü izledi, karlı avluda yankılanan haince yovk-yovk- yovk sesleri duydu. Kürklere bürünmüş tek bir şekil, yanındaki pis şeyler yeterince alçaktan uçunca hırlayıp kapan sıska bir köpek cinle, ortalarına tüfekle ateş ediyordu.</p>

  <p>Adamı bilmiyordu, ama kaya hartlağı her zaman düşmandır. Yukarıda tam tur döndü ve arbedenin ortasına bir düzine ok yolladı. Çete - birlik denemeyecek kadar gevşekçe düzenlenmişlerdi - çığlıklar ve anlaşılmaz konuşmalarla bir daire çizdi, yeni rakiplerini gördüler ve kargaşa içinde kaçtılar. Bir dakika sonra gökler yine çıplaktı ve yılgın yovk-yovk-yovttlan uzakta, dağlarda yankılandı, sonra da azalarak yerini sessizliğe bıraktı.</p>

  <p>Serafina aşağı, avluya uçtu ve çiğnenmiş, kan saçılı kara indi. Adam, hâlâ tüfeğini ihtiyatla tutarak, kukuletasını geriye itti, çünkü cadılar bazen düşmandır. Serafina Pekkala da, uzun çeneli, saçlarına kır düşmüş, sakin başlı, ihtiyar bir adam gördü.</p>

  <p>"Lyra'nın bir dostuyum," dedi Serafina. "Umarım konuşuruz. Bakın: Yayımı yere koyuyorum."</p>

  <p>"Çocuk nerede?" dedi adam.</p>

  <p>"Başka bir dünyada. Onun emniyeti açısından endişeleniyorum. Ve Lord Asriel'in ne yaptığını bilmeye ihtiyacım var."</p>

  <p>Adam tüfeğini indirdi ve "İçeri buyurun, öyleyse," dedi. "Bakın: Tüfeğimi yere koyuyorum."</p>

  <p>Formaliteler bu şekilde yerine getirildikten sonra, içeri girdiler. Kaisa yukarıda göklerde kayar ve nöbet tutarken, Thorold biraz kahve yaptı, Serafina da ona Lyra ile bağını anlattı.</p>

  <p>Bir nafta lambasının ışığında, meşe masaya oturduklarında, Thorold, "Bildiğini okuyan bir çocuk olmuştur hep," dedi. "Lord hazretleri kolejini ziyaret ettiğinde onu hemen hemen her yıl görürdüm. Yanlış anlamayın, ondan hoşlanırdım. Hoşlanmamak elden gelmezdi. Ama olayların büyük planında yeri nedir, bilmem."</p>

  <p>"Lord Asriel ne yapmayı planlıyordu?"</p>

  <p>"Bana söylediğini sanmıyorsunuz, değil mi, Serafina Pekkala? Ben onun uşağıyım, hepsi bu. Giysilerini temizler, yemeklerini pişiririm, evini tertipli tutarım. Lord hazretleriyle olduğum yıllarda bir-iki şey öğrenmiş olabilirim ama sadece tesadüfen kapmışımdır onları. Traş maşrapasına sırlarını ne kadar açarsa, bana da o kadar açar."</p>

  <p>Serafina Pekkala, "Öyleyse bana tesadüfen öğrendiğiniz o bir-iki şeyi açıklayın," diye ısrar etti.</p>

  <p>Thorold yaşlı bir adamdı ama sağlıklı ve zindeydi, her erkek gibi, bu genç cadının ilgisi ve güzelliği onun da gururunu okşadı. Ancak, kurnazdı da ve bu ilginin gerçekte ona değil, bildiklerine yönelik olduğunu biliyordu ve dürüsttü, onun için de anlatmayı gerektiğinden fazla uzatmadı.</p>

  <p>"Size tam olarak ne yaptığını söyleyemem," dedi, "çünkü bütün o felsefi ayrıntılar benim kavrayışımın dışında. Ama size lord hazretlerini neyin harekete geçirdiğini söyleyebilirim, o benim bildiğimi bilmese de. Bunu yüz küçük işarette gördüm. Yanlışım varsa beni düzeltin ama cadı halkının bizimkilerden başka tanrıları var, değil mi?</p>

  <p>"Evet, bu doğru."</p>

  <p>"Ama bizim Tanrı'mızı da biliyorsunuzdur, değil mi? Kilisenin Tanrı'sı, Otorite dedikleri..."</p>

  <p>"Evet, biliyorum."</p>

  <p>"Eh, Lord Asriel kilisenin doktrinlerinden hep tedirgin oldu, diyelim. Dinsel törenlerden, nedametten, kefaretten ve böyle şeylerden her söz edildiğinde yüzünden bir iğrenme spazmı geçtiğini gördüm. Bizim halkımız arasında, Serafina Pekkala, kiliseye karşı çıkmak ölüm demektir ama bildiğim bir şey varsa, ben ona hizmet etmeye başladığımdan beri Lord Asriel yüreğinde bir isyan besliyor."</p>

  <p>"Kiliseye karşı bir isyan mı?"</p>

  <p>"Kısmen, evet. Bunu cebren yapmayı düşündüğü bir zaman da oldu ama vazgeçti."</p>

  <p>"Niye? Kilise çok mu güçlüydü?"</p>

  <p>"Hayır," dedi ihtiyar hizmetkar, "böyle bir şey benim efendimi durdurmaz. Şimdi bu size tuhaf gelebilir ama Serafina Pekkala, ben o adamı karısının tanıyabileceğinden, anasının tanıyacağından daha iyi tanıyorum. Hemen hemen kırk yıldır benim efendim ve inceleme konum. Nasıl uçamazsam, onu da düşüncesinin ulaştığı yüksekliklerde izleyemem ama arkasından gidemesem de nereye yöneldiğini görürüm. Hayır, inanıyorum ki onun Kilise'ye karşı isyan etmekten vazgeçmesinin nedeni Kilise'nin çok güçlü oluşu değil, savaşmaya değmeyecek kadar zayıf oluşuydu."</p>

  <p>"Öyleyse... ne yapıyor?"</p>

  <p>"Bence bundan daha yüksek düzeyde bir savaş sürdürüyor. Sanırım güçlerin en yüksekte olanına isyanı amaçlıyor. Otorite'nin Kendisi'nin bulunduğu mekanı aramaya gitti ve O'nu yok edecek. Ben öyle düşünüyorum. Bunu seslendirmek, kalbimi titretiyor, hanımefendi. Düşünmeye bile ancak cüret ediyorum. Ama yaptığına bir anlam verecek başka bir hikaye çıkaramıyorum ortaya."</p>

  <p>Serafina bir süre sessizce oturup Thorold'un anlattıklarını hazmetti.</p>

  <p>O daha konuşamadan, adam devam etti:</p>

  <p>"Bu kadar büyük bir şey yapmaya kalkışan biri, elbette Kilise'nin gazabının hedefi olur. Söylemeye bile gerek yok. Bu en devasa küfür olurdu, öyle derlerdi. Daha gözünüzü kırpacak vakit bulamadan onu Yüksek Meclis'e çıkarır, ölüme mahkum ederlerdi. Daha önce bundan asla söz etmedim, bir daha edecek de değilim; eğer siz bir cadı olmasaydınız, dolayısıyla Kilise'nin iktidarının ötesinde olmasaydınız, size de yüksek sesle söylemeye korkardım; ama bu mantıklı ve başka hiçbir şey de mantıklı değil. Otorite'yi bulacak, O'nu öldürecek."</p>

  <p>"Bu mümkün mü?" dedi Serafina.</p>

  <p>"Lord Asriel'in hayatı imkansız şeylerle dolu olmuştur hep. Onun yapamayacağı bir şey olduğunu söylemek istemem. Ama görünüşe bakılırsa, Serafina Pekkala, evet, zincirlik deli. Eğer melekler bile yapamıyorsa, bir insan bunu düşünmeye nasıl cüret eder?"</p>

  <p>"Melekler mi? Ne melekleri?"</p>

  <p>"Saf ruhtan oluşan varlıklar, diyor Kilise. Kilisenin öğretilerine göre dünya yaratılmadan önce meleklerin bazıları isyan etmiş, cennetten kovulup cehenneme atılmışlar. Yani başaramamışlar, anlıyorsunuz ya, mesele bu. Yapamamışlar. Üstelik onlarda melek gücü de vardı.</p>

  <p>Lord Asriel ise yalnızca bir insan ve insani gücü var, hepsi o kadar. Buna karşılık hırsının sınırı yok. Erkeklerle kadınların düşünmeye bile cüret edemediği şeyi yapmaya cüret ediyor. Bakın şimdiden neler yaptı: göğü yırtıp açtı, başka bir dünyaya yol açtı. Bunu yapan başka biri var mı? Kim böyle bir şeyi düşünebilirdi? Yani bir yanımla Serafina Pekkala, onun deli, kötü, dengesiz olduğunu düşünüyorum. Ama bir başka yanımla da o Lord Asriel, diyorum, öbür insanlar gibi değil. Belki... eğer mümkün olma ihtimali varsa, yapan o olacaktır, başkası değil."</p>

  <p>"Peki sen ne yapacaksın, Thorold?"</p>

  <p>"Burada kalıp bekleyeceğim. O geri dönene ve bana aksini söyleyene kadar, ya da ölene kadar, bu evi koruyacağım. Şimdi de ben size aynı şeyi sorayım, hanımefendi ."</p>

  <p>"Çocuğun emniyette olduğundan emin olacağım," dedi. "Belki gene buradan geçerim, Thorold. Senin hâlâ burada olacağını bilmek beni memnun ediyor."</p>

  <p>"Yerimden bile kıpırdamam," dedi adam.</p>

  <p>Serafina, Thorold'un kahve ikramını geri çevirip vedalaştı.</p>

  <p>Bir-iki dakika sonra kaz çiniyle yeniden bir araya geldi ve onlar sisli dağların üstünde süzülür ve dönerken, cin ona karşı sessizliğini korudu. Serafina Pekkala son derece tedirgin olmuştu ve açıklamaya gerek yoktu: anavatanının her yosun tutamı, her buz tutmuş su birikintisi, her tatarcığı sinirlerini ayağa kaldırıp, onu geriye çağırıyordu. Onlar için korku duyuyordu, ama kendi için de, çünkü değişmesi gerekecekti. Burnunu soktuğu işler, insan işleriydi, bu bir insan meselesiydi; Lord Asriel'in Tanrı'sı, onun tanrısı değildi. Yoksa insanlaşıyor muydu? Cadılığını kayıp mı ediyordu?</p>

  <p>Öyleyse eğer, bunu tek başına yapamazdı.</p>

  <p>"Şimdi doğru eve," dedi. "Kızkardeşlerimizle konuşmalıyız, Kaisa. Bu olaylar bir tek bizim için çok büyük."</p>

  <p>Bulanık sis kümeleri arasından Enara Gölü'ne ve evlerine doğru hızlandılar.</p>

  <p>Gölün yanındaki ormanlık mağaralarda klanlarının diğer üyelerini ve Lee Scoresby'yi buldular. Astronot, Svalbard'daki çarpışmanın ardından balonunu havada tutmak için mücadele etmiş, cadılar da kendi ülkelerine doğru ona rehberlik etmişlerdi. Scoresby orada sepetinin ve gaz torbasının gördüğü hasarı onarmaya başlamıştı.</p>

  <p>"Madam, sizi gördüğüme çok sevindim," dedi. "Küçük kızdan haber var mı?"</p>

  <p>"Hiçbir haber yok, Mr. Scoresby. Bu gece meclisimize katılıp neler olacağını tartışmamıza yardımcı olur musunuz?"</p>

  <p>Teksaslı hayretle gözlerini kırpıştırdı çünkü daha önce hiçbir adamın bir cadı meclisine katıldığı duyulmamıştı.</p>

  <p>"Büyük şeref duyarım," dedi. "Benim de bir-iki önerim olabilir."</p>

  <p>O gün boyunca cadılar, bir fırtınanın kanatlarında kara kar taneleri gibi, ipeklerinin ani ve hızlı çırpınışlarıyla ve bulutçamı dallarının iğnelerinden geçen havanın hışırtısıyla gökleri doldurarak, gelip durdular. Suların damladığı ormanlarda avlanan ya da eriyen yüzer buz kütleleri arasında balık tutan erkekler, bütün göğü kaplayan fısıltıyla sisin içinden duydu ve gök berrak olsaydı eğer, kafalarını kaldırınca cadıların gizli bir dalgada kayan karanlık parçaları gibi uçtuklarını da görebilirlerdi.</p>

  <p>Akşam geldiğinde, gölün çevresindeki çamlar yüz ateşle alttan aydınlanmıştı, ateşlerin en büyüğü de toplantı mağarasının önünde yakılmıştı. Cadılar yemeklerini yedikten sonra orada toplandı. Serafina Pekkala, sarı saçlarında yuvarlanmış, küçük kırmızı çiçeklerden oluşan taçla, ortada oturuyordu. Solunda Lee Scoresby vardı, sağında da bir ziyaretçi: Latvia cadılarının adı Ruta Skadi olan kraliçesi.</p>

  <p>Serafina’yı şaşırtarak sadece bir saat önce gelmişti. Serafina Mrs. Coulter'ın kısa bir ömür için güzel olduğunu düşünmüştü ama Ruta Skadi, Mrs. Coulter kadar güzeldi, üstelik fazladan bir esrar, tekinsizlik boyutuna sahipti. Ruhlarla alışverişi olmuştu, belli oluyordu bu. Kocaman kapkara gözleri vardı, hayat dolu ve tutkuluydu, bizzat Lord Asriel’in onun âşığı olduğu söylenirdi. Ağır altın küpeler ve kar kaplanlarının dişleriyle çevrili bir taç giymişti. Serafina'nın cini Kaisa, Ruta Skadi'nin cininden, kaplanlara tapınan Tatar kabilesini cezalandırmak için kaplanları bizzat öldürdüğünü, çünkü bölgelerini ziyaret ettiğinde kabiledekilerin Ruta Skadi'yi onurlandırmadığını öğrenmişti. Kaplan tanrıları olmayınca kabile korku ve melankoliye gömülmüş ve onların yerine kendisine tapınmalarına izin versin diye ona yalvarıp aşağılamayla geri çevrilmişlerdi: Tapınmalarının bana ne faydası olacak ki diye sormuştu. Kaplanlara bir faydası olmamıştı.</p>

  <p>Ruta Skadi böyleydi işte: güzel, mağrur ve acımasız.</p>

  <p>Serafina onun neden geldiğinden emin değildi, ama kraliçeyi buyur etti, görgü kuralları da Ruta Skadi'nin, Serafina'nın sağında oturmasını gerektiriyordu. Hepsi toplanınca, Serafina konuşmaya başladı.</p>

  <p>"Kızkardeşlerim! Niye toplandığımızı biliyorsunuz: bu yeni olaylara ilişkin olarak ne yapacağımıza karar vermeliyiz. Evren yarıldı ve Lord Asriel bu dünyadan başka birine giden yolu açtı. Buna karışmalı mıyız yoksa hayatlarımızı şimdiye kadar olduğu gibi yaşayıp kendi işimize mi bakmalıyız? Sonra, Kral Iorek Byrnison'un şimdi Lyra Gümüşdil dediği çocuk Lyra Belacqua'nın durumu var.</p>

  <p>Dr. Lanselius'un evinde doğru bulutçamı dalını seçti: her zaman beklediğimiz çocuk ve şimdi ortadan kayboldu.</p>

  <p>"Bize fikirlerini söyleyecek iki konuğumuz var. Önce Kraliçe Ruta Skadi'yi dinleyeceğiz.”</p>

  <p>Ruta Skadi ayağa kalktı. Beyaz kolları ateşin ışığında ışıldıyordu; gözleri öylesine parıldıyordu ki, en uzaktaki cadı bile onun hayat dolu yüzündeki ifade değişimlerini görebiliyordu.</p>

  <p>"Kızkardeşlerim,” diye başladı söze, "size neler olduğunu söyleyeyim ve neyle savaşmamız gerektiğini. Çünkü bir savaş geliyor. Bize kimler katılacak, bilmiyorum, ama kimlerle savaşmamız gerektiğini biliyorum. Majisteryum'la, kiliseyle. Bütün tarihi boyunca - ki, bizim hayatlarımıza kıyasla uzun sayılmaz, ama onların hesabıyla çok, çok ömür eder - doğal her dürtüyü bastırıp kontrol etmeye çalıştı. Kontrol edemediği zaman da kesiyor. Bazılarınız Bolvangar'da ne yaptıklarını gördü. Ve korkunç bir şeydi, ama orası böyle tek yer değil, bu da böyle tek uygulama değil. Kızkardeşlerim, siz yalnızca kuzeyi biliyorsunuz; ben güney ülkelerine seyahat ettim. İnanın bana orada da, tıpkı Bolvangar'dakilerin yaptığı gibi çocuklarını kesen kiliseler var. Aynı şekilde değil, ama aynı derecede korkunç. Cinsel organlarını kesiyorlar, evet, hem oğlanların hem kızların, hissetmesinler diye bıçaklarla kesiyorlar. Kilise'nin yaptığı bu ve her kilise aynı: her iyi duyguyu kontrol et, mahvet, yok et. Bu yüzden, eğer bir savaş patlak verirse ve Kilise bir taraftaysa, kendimizi ne kadar tuhaf müttefiklerle bağlanmış bulursak bulalım, biz öbür tarafta olmalıyız.</p>

  <p>"Klanlarımızın bir araya gelmesini, bu yeni dünyayı keşfetmek için kuzeye gitmesini ve orada ne keşfederiz diye bakmasını öneriyorum. Eğer çocuk bizim dünyamızda bulunamazsa, şimdiden Lord Asriel'in arkasından gittiği içindir. Ve inanın bana, Lord Asriel de bu işin anahtarıdır. Bir zamanlar âşığımdı ve onunla isteye isteye güç birliği yaparım, çünkü Kilise'den de, bütün yaptıklarından da nefret eder.</p>

  <p>"Benim söyleyeceklerim bunlar.”</p>

  <p>Ruta Skadi tutkuyla konuşmuştu, Serafina onun gücüne ve güzelliğine hayran kaldı. Latvia kraliçesi yerine oturunca, Serafina Lee Scoresby'ye döndö.</p>

  <p>"Mr. Scoresby çocuğun dostudur, bu yüzden bizim de dostumuzdur," dedi. "Bize fikirlerinizi söyler misiniz, efendim?"</p>

  <p>Teksaslı ayağa kalktı, kamçı gibi ince ve kibardı. Sanki durumun tuhaflığının farkında değilmiş gibi görünüyordu, oysa farkındaydı. Yabani tavşan cini Hester, onun yanına çömeldi, kulakları sırtı boyunca yassıldı, altın gözleri yarı yumuluydu.</p>

  <p>"Hanımefendi," dedi, "bana gösterdiğiniz onca nezaket için, başka bir dünyadan gelen, rüzgarların hırpaladığı bir aeronota sunduğunuz bu yardım için teşekkür etmeliyim. Sabrınızı fazla ihlal etmeyeceğim.</p>

  <p>"Çinganlarla kuzeye, Bolvangar'a seyahat ederken Lyra çocuk bana Oxford'dayken yaşadığı kolejde olan bir şeyi anlatmıştı. Lord Asriel diğer âlimlere Stanislaus Grumman denen bir adamın kesilmiş başını göstermiş ve belli ki bu da onları, kuzeye gelip neler olduğunu bulması için Lord Asriel'e bir miktar para vermeye ikna etmiş .</p>

  <p>"Şimdi, çocuk gördüğünden o kadar emindi ki onu fazla sorgulamak istemedim. Ama dedikleri de bir tür hatıranın zihnime geri gelmesine yol açtı, ancak ona net bir şekilde ulaşamıyordum. Ben bu Dr. Grumman hakkında bir şeyler biliyordum. Ve ancak Savalbard'dan buraya uçarken ne olduğunu hatırladım. Bunu bana Tunguska’dan ihtiyar bir avcı söylemişti. Anlaşılan, Grumman elinde tutana koruma sağlayan bir tür nesnenin nerede olduğunu biliyormuş. Siz cadıların sahip olduğu sihri küçümsemek istemem, ama o şey, her neyse, duyup duyacağım her şeyi geride bırakan cinsten bir güçmüş.</p>

  <p>"Ve ben, çocuk için duyduğum kaygı yüzünden Teksas’ta emekliye ayrılmamı erteleyip Dr. Grumman'ı arayabileceğimi düşündüm. Anlıyorsunuz ya, öldüğünü sanmıyorum. Bence Lord Asriel o âlimleri aldatıyordu.</p>

  <p>"Şimdi Nova Zembla’ya gidiyorum, canlı olarak en son orada olduğunu duydum ve onu arayacağım. Geleceği göremem, ancak şimdiyi yeterince berrak şekilde görüyorum. Ve bu savaşta, artık kurşunlarımın değeri ne ise, sizinle birlikteyim. Ama üstleneceğim görev bu, hanımefendi," diye bitirdi, yeniden Serafina Pekkala'ya dönerek. "Stanislaus Grumman'ı arayacağım, ne bildiğini öğreneceğim ve eğer bildiği o nesneyi bulabilirsem, Lyra'ya getireceğim."</p>

  <p>Serafina, "Evli misiniz, Mr. Scoresby?" dedi. "Çocuğunuz var mı?"</p>

  <p>"Hayır, hanımefendi, çocuğum yok, ama baba olmak isterdim. Gene de sorunuzu anlıyorum ve haklısınız: o küçük kız gerçek anne-babası konusunda talihsizmiş, belki de ben telafi edebilirim. Birinin bunu yapması gerekiyor, ben de istekliyim."</p>

  <p>"Teşekkürler, Mr. Scoresby."</p>

  <p>Ve tacını çıkardı, taktığı sürece yeni koparılmış gibi taze kalan küçük kırmızı çiçeklerden birini taçtan kopardı.</p>

  <p>"Bunu yanınıza alın," dedi "ve benim yardımıma ne zaman ihtiyacınız olursa, elinizde tutup bana seslenin. Sizi duyarım, nerede olursanız olun."</p>

  <p>"Şey, teşekkürler, hanımefendi," dedi adam, hayretler içinde. Küçük çiçeği aldı, özenle göğüs cebine soktu.</p>

  <p>"Ve Nova Zembla’ya gitmenize yardımcı olsun diye bir rüzgar çağıracağız," dedi Serafina Pekkala ona. "Şimdi, kızkardeşlerim, kim konuşmak istiyor?"</p>

  <p>İşte meclis asıl o zaman başladı. Cadılar bir noktaya kadar demokrattı; her cadının, hatta en gencinin bile, konuşma hakkı vardı, ancak karar verme iktidarı sadece kraliçelerine aitti. Konuşmalar bütün gece sürdü, birçok tutkulu ses derhal açık savaşa girilmesi yanlısıydı, bazıları da ihtiyat tavsiye ediyordu. Az sayıda cadı ise ki en bilgesi bunlardı, cadıları ilk kez bir araya gelsinler diye teşvik etmek için bütün diğer cadı klanlarına heyet gönderilmesini önerdi.</p>

  <p>Ruta Skadi bunu kabul edince Serafina hemen haberciler yolladı. İlk tedbir olarak da en iyi savaşçılarından yirmi tanesini seçti, onlara kendisiyle birlikte kuzeye, Lord Asriel'in açtığı yeni dünyaya gelmelerini ve Lyra'yı aramalarını emretti.</p>

  <p>"Ya siz, Kraliçe Ruta Skadi?" dedi Serafina sonunda. "Planlarınız nedir?"</p>

  <p>"Lord Asriel'i arayacağım ve ne yaptığını kendi ağzından öğreneceğim. Bana öyle geliyor ki, o da kuzeye doğru gitti. Yolculuğumun ilk bölümünde sizinle gelebilir miyim kızkardeşim?"</p>

  <p>"Gelirsiniz, başımızın üstünde yeriniz var," dedi Serafina, onun yoldaşlığından memnun kalarak.</p>

  <p>Böylece anlaşmaya vardılar.</p>

  <p>Ancak meclis sona erdikten az sonra, yaşlıca bir cadı Serafina Pekkala'ya gelip, "Juta Kamainen'in söylediklerine kulak verseniz iyi olur, Kraliçem,” dedi. "Başına buyruktur, ama diyecekleri önemli olabilir."</p>

  <p>Genç cadı Juta Kamainen - cadı standartlarına göre genç, yani; yüz yaşını birazcık aşmıştı, o kadar - inatçıydı ve utanmıştı, nar bülbülü cini heyecana kapılmıştı, omuzundan eline uçuyor ve yeniden kısaca omuzuna yerleşmeden önce tepesinde daireler çiziyordu. Cadının yanakları tombul ve kırmızıydı; canlı ve tutkulu bir tabiatı vardı. Serafina onu pekiyi tanımıyordu.</p>

  <p>"Kraliçem,” dedi genç cadı, onun bakışı altında sessiz kakmayarak. "Stanislaus Grumman denen adamı biliyorum. Ona âşıktım. Ama şimdi ondan öyle bir hummayla nefret ediyorum ki, görürsem öldürürüm. Bana kalsa hiçbir şey demezdim ama kızkardeşim beni size söylemeye zorladı."</p>

  <p>Daha yaşlı cadıya nefretle baktı, o da bu bakışı şefkatle iade etti: aşkın ne olduğunu biliyordu.</p>

  <p>"Eh," dedi Serafina, "eğer hâlâ hayattaysa, Mr Scoresby onu bulana kadar canlı kalması gerekir. Sen de bizimle yeni dünyaya gelsen iyi olur, o zaman önce senin onu öldürme tehliken ortadan kalkar. Unut gitsin, Juta Kamainen. Aşk hepimize ıstırap çektirir. Ama bu görevimiz, intikamdan büyük. Bunu hatırla.”</p>

  <p>"Evet, Kraliçem,” dedi genç cadı, alçakgönüllü bir şekilde.</p>

  <p>Ve Serafina Pekkala ile yirmi bir yoldaşı ve Latvia Kraliçesi Ruta Skadi, daha önce hiçbir cadının uçmadığı yeni dünyaya uçmaya hazırlandılar.</p>
</body>
</html>
