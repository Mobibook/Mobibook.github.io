<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>9</b></h2>

  <h2 id="sigil_toc_id_9" style="text-align: right;"><b>Hırsızlık</b></h2>

  <p>Önce kendilerine gelmek, dinlenmek ve giysilerini değiştirmek için kafeye döndüler. Will'in kanlar içinde hiçbir yere gidemeyeceği besbelliydi ve dükkanlardan bir şeyler alınca kendini suçlu hissetme dönemi de geçmişti. Will, eksiksiz bir takım yeni elbise ile ayakkabı aldı, yardım etmek isteyen ve diğer çocuklar var mı diye her yönü kollayan Lyra da onları kafeye taşıdı.</p>

  <p>Kaynasın diye su da koydu, Will suyu alıp banyoya gitti, baştan aşağı yıkanmak için soyundu. Acı sersemleticiydi, amansızdı ama hiç değilse kesikler temizdi ve bıçağın neler yapabileceğini gördüğü için, hiçbir kesiğin daha temiz olmayacağını biliyordu; ancak parmaklarının bulunduğu yerdeki kökler şakır şakır kanıyordu. Onlara bakınca midesi bulanıyordu, kalbi daha hızlı çarpıyordu, bu da kanamayı daha da beter hale getiriyordu. Banyonun kenarına oturup gözlerini yumdu, birkaç kez derin derin nefes aldı.</p>

  <p>Çok geçmeden kendini daha sakin hissetti, yıkanmaya koyuldu. Elinden geleni yaptı, gittikçe daha da kanlı bir hal alan havlularla kurulandı ve onları da kanlandır- mamaya çalışarak, yeni giysilerini giydi.</p>

  <p>"Yeniden sargımı sarman gerekecek," dedi Lyra'ya "Ne kadar sıktığın da umurumda değil, yeter ki kanı durdursun. "</p>

  <p>Kız bir çarşafı yırttı, döndüre döndüre sardı, elinden geldiğince sıkı bir şekilde onunla yaraları sıkıştırdı. Oğlan dişini sıktı, ama gözünden akan yaşlara engel olamadı. Tek kelime etmeden eliyle onları sildi, kız da bir şey demedi.</p>

  <p>Lyra'nın işi bitince Will, "Teşekkür ederim," dedi.</p>

  <p>Sonra da dedi ki, "Dinle. Buraya geri dönemezsek diye sırt çantana benim için bir şey koymanı istiyorum. İstersen onları okuyabilirsin."</p>

  <p>Yatak odasına gitti, yeşil deri yazı dosyasını aldı, uçak kağıdına yazılmış yaprakları ona verdi.</p>

  <p>"Onları okumam, ta ki -"</p>

  <p>"Sakıncası yok. Olsa, söylemezdim."</p>

  <p>Kız mektupları katladı, oğlan da yatağa uzandı, kediyi öteye itti ve uykuya daldı.</p>

  <p>O gece çok daha geç saatlerde Will ve Lyra, Sir Charles'ın bahçesindeki ağaç gölgeli çalılık boyunca uzanan dar yolda çömeldiler. Cittâgazze tarafında, mehtapta bembeyaz parıldayan klasik bir villayı çevrelen çimenlik bir parktaydılar. Sir Charles'ın evine gitmeleri uzun zaman almıştı, daha çok Cittâgazze içinde ilerlemişler, sık sık durarak havayı kesmiş ve Will'in dünyasında konumlarını kontrol etmişler, nerede olduklarını anlar anlamaz da pencereleri kapatmışlardı.</p>

  <p>Tekir kedi onlarla birlikte gelmiyordu ama çok geride de değildi. Onu taş atan çocukların elinden kurtardıklarından beri uyumuştu, şimdi ise uyandığı halde onları bırakmakta gönülsüzdü, sanki onlar nerede olurlarsa kendisinin de emniyette olacağını düşünüyormuş gibi. Will bundan hiç emin değildi ama kedi olmadan da aklında yeterince şey vardı, onunla ilgilenmedi. Bıçağa gittikçe daha aşina, ona kullanmakta daha güvenli oluyordu; ama yarası öncekinden de çok acıyordu, derin ve hiç bitmeyen bir zonklamaydı, Lyra'nın o uyandıktan sonra bağladığı yeni sargı da şimdiden ıslanmıştı.</p>

  <p>Bembeyaz parıldayan villadan çok uzak olmayan bir yerde havada bir pencere açtı, Sir Charles'ın aletiyometreyi koyduğu çalışma odasına nasıl gideceklerini tam olarak çözmek için Headington'daki sessiz dar yoldan öbür yana geçtiler. Bahçesini aydınlatan iki projektör vardı, ışıklar evin ön camlarına düşüyordu ama çalışma odasına düşmüyordu. Bu kenarı yalnızca ay ışığı aydınlatıyordu ve çalışma odasının penceresi karanlıktı.</p>

  <p>Dar yol, ağaçların arasından geçerek en uzak uçtaki başka bir yola gidiyordu ve ışıklandırılmamıştı. Sıradan bir hırsızın görülmeden çalılıklara ve dolayısıyla bahçeye girmesi kolay olurdu, ancak Sir Charles'ın mülkü boyunca uzanan ve yüksekliği Will'in boyunun iki katı, tepesinde de ucu sivri demirler olan sağlam bir demir parmaklık vardı. Ne var ki, keskin bıçağın önünde engel oluşturmuyordu.</p>

  <p>"Ben keserken şu çubuğu tut," diye fısıldadı Will. "Düştüğü zaman yakala."</p>

  <p>Lyra onun dediğini yaptı ve Will toplam dört çubuk kesti, arasından zahmetsizce geçmelerine yetecek kadar. Lyra onları bir bir otların üzerine koydu, sonra da içeri geçtiler, çalıların arasından ilerlemeye başladılar.</p>

  <p>Evin yanını net bir şekilde görebilince, çalışma odasının sarmaşıklarla gölgelenmiş penceresiyle, düzgün çimenlerin ardından yüzyüze geldiklerinde Will alçak sesle, "Burada kesip Ci'gazze'ye giriyorum, pencereyi açık bırakıyorum ve Ci'gazze'de çalışma odasının olduğu yere gidiyorum, sonra da yeniden bu dünyaya geçiş kesiyorum," dedi. "Sonra aletiyometreyi o dolaptan alacağım, pencereyi kapatacağım ve buna geri döneceğim.</p>

  <p>Sen bu dünyada kal ve nöbet tut. Sana seslendiğimi duyar duymaz bu pencereden Ci'gazze'ye gireceksin, ben de tekrar kapatacağım. Tamam mı?"</p>

  <p>"Evet," diye fısıldadı kız. "Hem ben, hem de Pan nöbet tutacağız."</p>

  <p>Cini, ağaçların altındaki benekli gölgelerde neredeyse görünmez olmuş küçük kahverengi bir baykuştu. Koskocaman açılmış soluk renkli gözleri her hareketi izliyordu.</p>

  <p>Will geriye çekildi ve bıçağı uzattı ve bir dakika kadar sonra kesebileceği bir nokta bulana kadar en ince hareketlerle aradı, havaya dokundu. Hemen kesti,</p>

  <p>Ci'gazze'nin mehtaplı ülkesine bir pencere açtı, sonra geri çekildi, o dünyada çalışma odasına gitmenin kaç adım alacağını tahmin etti, yönü ezberledi.</p>

  <p>Sonra tek kelime etmeden pencereden geçti ve kayboldu.</p>

  <p>Lyra oralarda bir yerde çömeldi. Pantalaimon tepesindeki bir dala tünemişti, sessizlik içinde bir o yana bir bu yana bakıyordu. Kız, arkasında Headington trafiğini ve dar yolun sonundaki öbür yoldan geçen birinin alçak ayak seslerini duyabiliyordu, hatta böceklerin ayaklarının altındaki ince dal parçacıkları ve yapraklar arasındaki ağırlıksız hareketlerini bile.</p>

  <p>Bir dakika geçti, bir tane daha. Will şimdi neredeydi? Çalışma odasının penceresinden içeriyi görmeye çalıştı ama pencere sadece üstünü sarmaşıkların kapladığı karanlık, tirizli bir kareydi. Sir Charles daha o sabah içeride, cumbada oturmuş, bacak bacak üstüne atıp pantolonundaki kırışıkları düzeltmişti. Dolap pencereye göre neredeydi? Will evde olabilecek herhangi birini rahatsız etmeden içeri girebilecek miydi? Lyra kendi kalbinin çarptığını duyuyordu.</p>

  <p>Derken Pantalaimon hafif bir ses çıkardı ve aynı anda Lyra'nın soluna düşen evin solundan farklı bir ses geldi. Ön tarafı göremiyordu ama ağaçları tarayan bir ışık görebiliyordu, boğuk bir çatırtı: lastiklerin çakıllar üzerindeki sesi diye düşündü. Arabanın motor sesini hiç duymamıştı.</p>

  <p>Pantalaimon'a baktı, ileriye doğru sessizce kaymaya başlamıştı bile, gidebildiği kadar ondan uzağa. Cini karanlıkta döndü ve aniden gelip yumruğuna kondu.</p>

  <p>"Sir Charles geri geliyor," diye fısıldadı. "Yanında da biri var."</p>

  <p>Yeniden uzaklaştı, bu sefer Lyra da büyük bir dikkatle yumuşak toprak üzerinde parmaklarının ucunda yürüyerek, çalılıkların arkasında çömelerek, onu izledi; sonunda bir defnenin yaprakları arasına bakmak için elleriyle dizleri üzerinde yürüdü.</p>

  <p>Rolls-Royce evin önünde duruyordu, şoför kapıyı açmak için yolcu koltuğu tarafına gidiyordu. Sir Charles durmuş bekliyor, gülümsüyor, kolunu arabadan inen kadına uzatıyordu ve o ortaya çıkınca Lyra kalbinde bir darbe hissetti, Bolvangar'dan kaçtığından bu yana aldığı en büyük darbe, çünkü Sir Charles'ın konuğu annesi Mrs. Coulter'di.</p>

  <p>Will Cittâgazze'de dikkatle yürüdü, adımlarını saydı, zihninde mümkün olduğunca açık bir şekilde çalışma odasının nerede olduğunun anısını tutuyor ve yakındaki, heykelli ve fıskiyeli, geometrik şekillerle düzenlenmiş kireç beyazı, sütunlu villaya göre yerini saptamaya çalışıyordu. Ay ışığının yıkadığı park alanında ne kadar meydanda olduğunun da farkındaydı.</p>

  <p>Önce bakmak için küçük bir pencere kesti, eli kadar.</p>

  <p>Öbür tarafta karanlıktan başka bir şey yoktu: nerede olduğunu göremiyordu. Onu kapadı, doksan derece döndü, bir tane daha açtı. Bu sefer kumaşı önünde buldu - ağır yeşil kadife: çalışma odasının perdeleri. Ama vitrinli dolaba göre neredeydiler acaba? Onu da kapatmak, dönüp tekrar denemek zorunda kaldı. Zaman geçiyordu.</p>

  <p>Üçüncüsünde kendini, holün açık kapısından gelen loş ışıkta çalışma odasının tümünü görür buldu. İşte masa, kanepe, vitrinli dolap! Pirinç bir mikroskobun kenarı boyunca soluk bir ışıltı görebiliyordu. Odada kimse yoktu, ev de sessizdi. Bundan iyisi can sağlığı.</p>

  <p>Mesafeyi dikkatle tahmin etti, pencereyi kapadı, dört adım ilerledi ve bıçağı yeniden kaldırdı. Eğer doğru tahmin ettiyse, tam da uzanıp vitrinli dolabın camını kesecek, aletiyometreyi alacak ve pencereyi arkasından kapatacak noktada olacaktı.</p>

  <p>Doğru yükseklikte bir pencere kesti. Vitrinli dolabın camı, bir elin eni mesafesinde önündeydi. Yüzünü yakına getirip, yukarıdan aşağı tek tek bütün raflara baktı. Aletiyometre orada değildi.</p>

  <p>Will önce yanlış vitrinli dolaba geldiğini düşündü.</p>

  <p>Odada dolaplardan dört tane vardı. O sabah saymış ve nerede olduklarını ezberlemişti - koyu renk tahtadan yapılmış, önleri ve yanları cam, kadife kaplı rafları olan, porselen ya da fildişi ya da altından değerli nesneleri teşhir için yüksek kare dolaplar. Sadece yanlış dolabın önünde bir pencere açmış olabilir miydi? Ama üst rafta pirinç halkalı o kocaman alet duruyordu: sabah gözünden kaçmasın diye ona büyük bir dikkatle bakmıştı. Ve ortadaki rafta, Sir Charles’ın aletiyometreyi koyduğu yerde bir boşluk vardı. Bu doğru vitrinli dolaptı, ama aletiyometre orada değildi.</p>

  <p>Will bir an geri çekildi ve derin bir nefes aldı.</p>

  <p>Doğru dürüst öbür tarafa geçip etrafa bakması gerekiyordu. Orada burada rastgele pencereler açmak bütün gece sürebilirdi. Vitrinli dolabın önündeki pencereyi kapadı, odanın geri kalanına bakmak için başka bir pencere açtı, iyice hesapladıktan sonra da onu kapadı ve kanepenin arkasında gerekirse acele içinde bile rahatlıkla geçebileceği daha büyük bir pencere açtı.</p>

  <p>Eli artık fena halde zonkluyordu, sargı da çözülmüştü. Onu becerebildiğince sardı, ucunu içeri soktu, sonra da Sir Charles'ın evine tamamen girerek deri kanepenin arkasına çömeldi, bıçak sağ elinde, dikkatle dinledi.</p>

  <p>Hiçbir şey duymayınca yavaşça ayağa kalktı ve odaya bakındı. Hole giden kapı yarı açıktı ve içeri giren ışık da görmeye pek yetmiyordu. Camlı vitrinler, kitap rafları, resimler hepsi oradaydı, o sabah olduğu gibi, bozulmamış.</p>

  <p>Adımını suskun halıya attı ve sırayla bütün vitrinli dolaplara baktı. Orada yoktu. Çalışma masasının üstünde, tertiplice üstüste yığılmış kitaplar ve kağıtlar arasında; şömine rafının üstünde, şu açılışın, bu resepsiyonun davetiyeleri arasında; yastıklı cumbada ya da kapının arkasındaki sekizgen masada da yoktu.</p>

  <p>Çekmecelere bakma niyetiyle tekrar çalışma masasına döndü, ama ağır bir başarısızlık beklentisi içindeydi ve bunu yaparken, lastiklerin çakıllar üzerindeki hafif gıcırtısını duydu. O kadar sessizdi ki acaba hayal mi ediyorum diye düşündü, gene de olduğu yerde durup kulaklarını dikti. Ses durdu.</p>

  <p>Sonra ön kapının açıldığını duydu.</p>

  <p>Hemen tekrar kanepeye gidip arkasında, ayın gümüşlediği Cittâgazze çimenlerine açılan pencerenin yanma çömeldi. Ve henüz oraya gitmişti ki öteki dünyada, usulca çimenlerin üzerinden geçen ayak sesleri duydu, oraya bakınca Lyra'nın koşarak ona geldiğini gördü. Ancak el sallayıp parmağını dudaklarına koyacak vakit bulmuştu ki kız, onun da Sir Charles'ın döndüğünün farkında olduğunu anlayıp, yavaşladı.</p>

  <p>"Alamadım," diye fısıldadı oğlan, o yanına gelince.</p>

  <p>"Orada değildi. Herhalde yanındadır. Dinleyeceğim ve bakacağım, geri koyacak mı? Burada kal."</p>

  <p>"Hayır! Daha da beter!" dedi kız, adeta gerçek bir paniğe kapılmıştı. "O yanında - Mrs. Coulter - annem! Buraya nasıl geldi, bilmiyorum, ama eğer beni görürse öldüm demektir, Will, kayboldum demektir - üstelik şimdi adamın kim olduğunu da biliyorum! Onu daha önce nerede gördüğümü hatırladım! Will, onun adı Lord Boreal! Onu Mrs. Coulter'ın kokteylinde gördüm, kaçtığım zaman! Ve benim kim olduğumu biliyordu mutlaka başından beri..."</p>

  <p>"Hişşt. Eğer gürültü edeceksen burada durma."</p>

  <p>Kız kendine hakim oldu, güçlükle yutkundu ve başını iki yana salladı.</p>

  <p>"Özür dilerim. Seninle kalmak istiyorum," diye fısıldadı. "Ne dediklerini duymak istiyorum."</p>

  <p>"Sus bakalım..."</p>

  <p>Çünkü holden gelen sesler duyabiliyordu. İkisi, Will kendi dünyasında, Lyra da Cittâgazze'de birbirlerine dokunacak kadar yakın duruyorlardı, Lyra onun çözülmüş sargısını görünce koluna vurdu ve eliyle yeniden sarma işareti yaptı. Will, o sarabilsin diye elini uzattı, aynı zamanda çömelmiş, başını yana eğmiş, dikkatle dinliyordu.</p>

  <p>Odada ışık yandı. Sir Charles'ın hizmetkarla konuşup onu yolladığını, çalışma odasına girip kapıyı kapattığını duydu.</p>

  <p>"Sana bir kadeh Tokay sunabilir miyim?" diye sordu.</p>

  <p>Bir kadının alçak ve tatlı sesi cevap verdi. "Ne kadar naziksin, Carlo. Yıllardır Tokay tatmadım."</p>

  <p>"Şöminenin yanındaki koltuğa otur.</p>

  <p>Boşaltılan şarabın hafif luk luku duyuldu, sürahinin cam kenardaki şıngırtısı, bir teşekkür mırıldanması, sonra Sir Charles da kanepeye, Will'in birkaç santim ötesine oturdu.</p>

  <p>"Sağlığına, Marisa," dedi, içkisini yudumlayarak. "Şimdi bana ne istediğini anlatırsın herhalde."</p>

  <p>"Aletiyometreyi nereden aldığını bilmek istiyorum."</p>

  <p>"Niye?"</p>

  <p>"Çünkü Lyra'daydı, ben de onu bulmak istiyorum."</p>

  <p>"Niye istediğini hiç aklım almıyor. İğrenç bir velet."</p>

  <p>"Sana onun kızım olduğunu hatırlatırım.”</p>

  <p>"Öyleyse daha da iğrenç, çünkü senin cazip etkine kasıtlı olarak direnmiş olmalı. Kimse bunu tesadüfen yapamaz ."</p>

  <p>"Nerede?"</p>

  <p>"Söyleyeceğim sana, söz veriyorum. Ama önce sen söylemelisin. "</p>

  <p>"Söyleyebilirsem," dedi kadın, Will'in uyarı olabileceğini düşündüğü farklı bir tonda. Sesi sarhoş edici, yatıştırıcı, tatlı, müzikal ve gençti. Neye benzediğini görmeye içi gidiyordu, çünkü Lyra onu hiç tarif etmemişti ve bu sese ait olan yüz, fevkalade olmalıydı. "Neyi bilmek istiyorsun?"</p>

  <p>"Asriel ne işler çeviriyor?"</p>

  <p>Bunun üzerine bir sessizlik oldu, sanki kadın ne söyleyeceğini hesaplıyormuş gibi. Will pencereden Lyra'ya baktı ve onun yüzünü gördü, ayın ışığı vurmuş, gözleri korkuyla faltaşı gibi açılmıştı, sessiz kalmak için dudaklarını ısırıyordu ve Will gibi, tamamen kulak kesilmişti.</p>

  <p>Sonunda Mrs. Coulter, "Pekala," dedi, "sana söyleyeceğim. Lord Asriel, çağlarca önce göklerde yaşanan savaşı tamamlama amacıyla bir ordu topluyor."</p>

  <p>"Ne kadar Ortaçağ usulü. Ancak, pek modern güçleri varmışa benziyor. Manyetik kutba ne yaptı?"</p>

  <p>"Bizim dünyamızla başkaları arasında engeli uçurup açmanın bir yolunu buldu. Bunun sonucunda yeryüzünün manyetik alanında büyük karışıklıklar oldu ki, bu dünyada da yankılanıyor olmalı... Ama sen bunu nereden biliyorsun? Carlo, sanırım senin de benim bazı sorularıma cevap vermen gerekecek. Nedir bu dünya? Ve beni buraya nasıl getirdin?"</p>

  <p>"Milyonlarca dünyadan bin. Aralarında kapılar var, ama kolayca bulunmuyorlar. Ben bir düzine kadar biliyorum, ancak açıldıkları yer kaydı, bu da Asriel'in yaptığından dolayı olmalı. Sanıyorum şimdi bu dünyadan doğrudan doğruya kendi dünyamıza, hatta belki birçok başkasına geçebiliriz. Bugün geçişten baktığım zaman, bizim dünyamıza açıldığını görüp, üstelik de yakınımda seni bulunca ne kadar şaşırdığımı tahmin edebilirsin. Takdir-i ilahi, azizem! Bu değişiklik, Cittâgazze'den geçmeksizin seni buraya getirebileceğim anlamına geldi."</p>

  <p>"Cittâgazze mi? O da ne?"</p>

  <p>"Daha önceden bütün kapılar tek bir dünyaya açılıyordu, bir tür kavşağa. Cittâgazze'nin dünyasına. Ama şu an oraya gitmek çok tehlikeli."</p>

  <p>"Niye tehlikeliymiş?"</p>

  <p>"Yetişkinler için tehlikeli. Çocuklar rahatça gidebilir."</p>

  <p>"Ne? Bunu bilmem gerek, Carlo,” dedi kadın ve Will onun tutkulu sabırsızlığını duyabildi.</p>

  <p>"Her şeyin kalbinde bu, çocuklar ile yetişkinler arasındaki bu farklılık Toz'un bütün esrarını içeriyor! İşte çocuğu bunun için bulmalıyım. Ve cadıların ona taktığı bir ad var - az daha öğreniyordum, ramak kalmıştı, bir cadıdan, şahsen, ama çok çabuk öldü. Çocuğu mutlaka bulmalıyım. Cevap onda, bir şekilde ve bu cevabı mutlaka almalıyım."</p>

  <p>"Alacaksın zaten. Bu alet onu bana getirecek - hiç korkma. Ve o bir kez bana istediğimi verince, sen de onu alabilirsin. Ama bana tuhaf korumalarından söz et, Marisa. Hiç böyle asker görmemiştim. Ne onlar?"</p>

  <p>"Adamlar işte, hepsi bu. Ama... tefrik işleminden geçtiler. Cinleri yok, onun için de korkuları, hayal güçleri ve özgür iradeleri yok ve parçalanana kadar savaşırlar."</p>

  <p>"Cinleri yok demek.. Eh, bu çok ilginç. Acaba küçük bir deney önerebilir miyim, eğer içlerinden birini gözden çıkarırsan? Heyulalar onlarla ilgilenir mi, görmek istiyorum. "</p>

  <p>"Heyula mı? O da ne?"</p>

  <p>"Daha sonra açıklarım, canım. Büyüklerin bu dünyaya gidememesinin nedeni onlar. Ama eğer senin korumalarınla da çocuklar gibi ilgilenmezlerse, Cittâgazze'de nihayet yolculuk yapabiliriz belki. Toz - çocuklar - Heyulalar - cinler - tefrik... Evet, gayet işleyebilir. Biraz daha şarap al."</p>

  <p>"Her şeyi bilmek istiyorum,” dedi kadın, boşaltılan şarabın sesinin fonunda. "Anlatacaksın bana. Şimdi söyle: Bu dünyada ne yapıyorsun? Biz seni Brezilya ya da Batı Hint Adaları civarında sanırken, geldiğin yer burası mıydı?"</p>

  <p>"Buranın yolunu bulalı çok oldu," dedi Sir Charles "Açıklanmayacak kadar iyi bir sırdı, Marisa, sana bile gördüğün gibi kendime büyük konfor sağladım. Evde Devlet Konseyi'nin bir parçası olmam, burada iktidarın nerede olduğunu görmemi kolaylaştırdı.</p>

  <p>"Aslında, casus oldum, ama efendilerime asla bildiklerimin hepsini söylemedim. Bu dünyadaki güvenlik servisleri yıllardır kafalarını Sovyetler Birliği'ne takmıştı - biz onlara Muscovy diyoruz. Ve o tehdit artık azalmış olsa da, halen o tarafa yönlendirilmiş dinleme istasyonları ve makineler var ve hâlâ casusları idare edenlerle temas halindeyim."</p>

  <p>Mrs. Coulter Tokay'ını yudumladı. Pırıl pırıl gözleri, hiç kırpmadan adamınkilere dikilmişti.</p>

  <p>"Ve dünyanın manyetik alanında büyük bir düzensizlik olduğunu duydum,” diye devam etti Sir Charles. "Güvenlik servisleri alarma geçmiş durumda. Temel fizik dalında - bizim deneysel tanrıbilimimiz - araştırma yapan her ulus, bilginlerin neler olduğunu acilen keşfetmesini bekliyor. Çünkü bir şeyler olduğunu biliyorlar. Ve bunun başka dünyalarla ilgisi olduğundan şüpheleniyorlar.</p>

  <p>"Aslında bu konuda çok az kanıtları var. Toz konusunda bazı araştırmalar sürdürülüyor. Ah, evet, burada da biliyorlar onu. Tam da bu şehirde bir ekip onun üzerinde çalışıyor. Başka bir şey daha: On-on iki yıl önce ortadan yok olmuş bir de adam var ve güvenlik servisleri onun, fena halde ihtiyaç duydukları bir bilgiye sahip olduğunu düşünüyor - yani, dünyalar arasındaki bir geçişin yeri, bugün daha önce senin geçip geldiğin gibi. Adamın bulduğu, onların bildiği tek geçiş: takdir edersin ki, onlara bildiklerimi söylemedim. Bu yeni karışıklık başladığında, hepsi bu adamı aramaya koyuldu.</p>

  <p>"Ve doğaldır ki, Marisa, ben de merak ediyorum. Ve bilgimi artırmaya hevesliyim."</p>

  <p>Will donmuş halde oturdu, kalbi öyle bir çarpıyordu ki, büyüklerin duyacağından korkuyordu. Sir Charles, onun babasından söz ediyordu.</p>

  <p>Ama bütün bu zaman zarfında, odada, Sir Charles ile kadının seslerinden başka bir şeyin de var olduğunun farkındaydı. Döşemede, ya da kanepenin ucunun ötesinde ve sekizgen küçük masanın bacaklarının arkasındaki bölümünde bir gölge hareket ediyordu. Oysa Sir Charles da, kadın da kıpırdamıyorlardı. Gölge, seri, ok gibi, ama sinsi bir yürüyüşle hareket ediyordu, Will’i müthiş derecede tedirgin etmişti. Odadaki tek ışık, şöminenin yanındaki standart lambaydı, böylece gölge açık ve kesin bir hal alıyordu, ama Will'in ne olduğunu anlayacağı kadar sabit durmuyordu hiç.</p>

  <p>Sonra iki şey birden oldu. Önce, Sir Charles aletiyometrenin lafını etti.</p>

  <p>"Örneğin," dedi, söylediklerine devam ederek. "Bu aleti çok merak ediyorum. Sen bana nasıl çalıştığını söylesen diyorum."</p>

  <p>Ve aletiyometreyi, kanepenin ucundaki sekizgen masanın üstüne koydu. Will onu net bir şekilde görebiliyordu; neredeyse yetişecekti.</p>

  <p>İkinci olarak da, gölge hareketsizleşti. Onun kaynağı olan yaratık, Mrs. Coulter'ın koltuğunun arkasına tünemiş olsa gerekti, çünkü onun üzerinden geçen ışık gölgeyi açıkça duvara vurdu. Ve durduğu anda da, Will bunun kadının cini olduğunu anladı: başını bir oraya bir buraya çevirerek bir şey arayan çömelmiş bir maymun.</p>

  <p>Will, Lyra'nın maymunu görünce aldığı soluktan, onun da gördüğünü anladı. Sessizce geri döndü ve fısıldadı: "Diğer pencereye dön ve bu bahçeye geç. Birkaç taş bulup çalışma odasının camına at ki bir an başlarını çevirsinler, ben de aletiyometreyi alabileyim. Sonra diğer pencereye koşup orada beni bekle."</p>

  <p>Lyra başıyla onayladı, sonra döndü ve çimenlerin üzerinden sessizce koştu. Will'i de geri döndü.</p>

  <p>Kadın, "...Jordan Koleji Başkanı budala bir ihtiyar," diyordu. "Bunu Lyra'ya niye verdiğini hayal bile edemiyorum; bir anlam çıkarabilmek için yıllarca yoğun bir çalışma yürütmek gerek. Ve şimdi senin de bana biraz bilgi borcun var, Carlo. Onu nasıl buldun? Ve çocuk nerede?"</p>

  <p>"Şehirde bir müzede aleti kullanırken gördüm çocuğu. Tanıdım tabii, uzun zaman önce senin kokteyl partinde görmüştüm ve bir geçiş bulmuş olması gerektiğini fark ettim. Sonra da bu aleti kendi amacım için kullanabileceğimi fark ettim. İkinci sefer ona rastlayınca, aleti çaldım."</p>

  <p>"Çok açık sözlüsün."</p>

  <p>"Mahcubiyete gerek yok; ikimiz de yetişkiniz."</p>

  <p>"Peki, şimdi nerede? Kayıp olduğunu görünce ne yaptı?"</p>

  <p>"Beni görmeye geldi ki, sanırım cesaret ister."</p>

  <p>"Cesaret eksikliği çekmez. Peki, onunla ne yapacaksın? Bu amacın neymiş?"</p>

  <p>"Ona, eğer bana bir şey getirirse aleti geri alabileceğini söyledim - bizzat alamadığım bir şey."</p>

  <p>"O neymiş?"</p>

  <p>"Bilmiyorum, sen..."</p>

  <p>Tam o anda ilk taş çalışma odasının camına vurdu.</p>

  <p>Cam, tatmin edici bir şangırtıyla aşağı indi, yetişkinler soluklarını tutarken maymun ânında koltuğun arkasından sıçradı. Bir şangırtı, sonra bir tane daha duyuldu ve Will, Sir Charles ayağa kalkarken kanepenin kıpırdadığını hissetti.</p>

  <p>Will öne eğilip, aletiyometreyi sehpadan kaptı, cebine attı ve koşup son hızla pencereden geçti. Cittâgazze 'deki çimenlerin üzerine basar basmaz, zihnini sakinleştirip ağır ağır nefes olarak, havada o yakalanması güç kenarları aradı, birazcık ötesinde müthiş bir korkunun var olduğunun hep bilincindeydi.</p>

  <p>Sonra bir feryat duyuldu, insan sesi değil, hayvan sesi de değil, ikisinden de beterdi ve bunun iğrenç maymuna ait olduğunu anladı. O âna kadar pencerenin çoğunu kapatmıştı, ama göğsü hizasında hâlâ küçük bir aralık vardı. Sonra geri sıçradı, çünkü aralıktan siyah tırnaklı küçük tüylü bir altın el, sonra da bir yüz göründü - kabuslara has bir yüz. Altın maymun dişlerini ortaya çıkarmıştı, gözlerinden ateşler saçıyordu ve ondan öylesine damıtılmış bir kötülük süzülüyordu ki Will bunu bir mızrakmışçasına hissetti.</p>

  <p>Bir saniye daha olsa, aradan geçerdi ve bu her şeyin sonu olurdu. Ancak Will halen bıçağı elinde tutuyordu, hemen kaldırdı ve sola, sağa, maymunun yüzüne savurdu - ya da, tam vaktinde geri çekilmiş olmasa eğer, maymunun yüzünün olacağı yere. Bu da ona, pencerenin kenarlarını kavrayıp bastırarak kapatmak için ihtiyacı olan zamanı verdi.</p>

  <p>Kendi dünyası ortadan kaybolmuştu, Cittâgazze'de mehtaplı park arazisinde tek başınaydı, soluk soluğaydı, titriyordu ve fena halde korkmuştu.</p>

  <p>Ama şimdi de Lyra'yı kurtarmak gerekiyordu. İlk pencereye, çalılıkta açtığına koştu, diğer tarafa baktı. Defne ve çoban püskülünün karanlık yaprakları manzarayı kapatıyordu ama o uzandı, camı kırılmış çalışma odası ay ışığında açık seçik duran evi rahatça görmek için onları yana itti.</p>

  <p>Gözlerken, maymunun evin köşesi yanından zıplayarak geldiğini, kedi hızıyla çimenlerde seğirttiğini gördü, sonra da Sir Charles'ı ve hemen arkasından gelen kadındı. Sir Charles'ın elinde bir piştov vardı. Kadının kendisi güzeldi - Will bir şokla bunu fark etti - ay ışığında çok hoştu, pırıl pırıl siyah gözleri büyülenmişcesine kocadan kocaman açılmıştı, narin bedeni ince ve zarifti; ama o parmaklarını şaklatınca maymun hemen durdu, kollarına atladı ve Will, tatlı yüzlü kadınla şeytani maymunun tek bir varlık olduğunu anladı.</p>

  <p>İyi ama Lyra neredeydi?</p>

  <p>Büyükler etrafa bakmıyordu, sonra kadın maymunu yere koydu ve maymun sanki koku izi sürermiş ya da ayak izi ararmış gibi çimenlerde bir oraya bir buraya gitmeye koyuldu. Etrafa sessizlik hakimdi. Eğer Lyra zaten çalılıktaysa, gürültü etmeden hareket edemezdi, bu da onu hemen ele verirdi.</p>

  <p>Sir Charles hafif bir tıkırtıyla piştovunda bir şeyi ayarladı: emniyet mandalı. Çalılıklara bir göz attı, sanki dosdoğru Will'e baktı, sonra da bakışları ondan uzaklaştı.</p>

  <p>Sonra her iki büyük de sollarına baktı, çünkü maymun bir şey duymuştu. Ve göz açıp kapayıncaya kadar Lyra'nın olması gereken yere fırladı, bir an sonra onu bulacaktı ki -</p>

  <p>O ânda tekir kedi çalılıklardan çimene fırladı ve tısladı. Maymun duydu ve şaşkınlıkla olmuş gibi havada döndü, ama Will kadar şaşırmış olamazdı. Maymun pençelerinin üstüne düştü, yüzü kediye dönüktü, kedi sırtını kamburlaştırdı, kuyruğunu dimdik havaya kaldırdı ve tıslayarak, kavgaya çağırarak, tükürerek yan yan durdu Ve maymun onun üzerine atladı. Kedi şaha kalktı, iğne gibi pençeleriyle gözle görülemeyecek bir hızla sağa sola kırbaç gibi vurdu, derken Lyra Will'in yanındaydı yanında Pantalaimon'la pencereden yuvarlanmıştı. Ve kedi çığlık attı, maymun da, kedinin pençeleri yüzünü tararken çığlık attı; sonra maymun döndü ve Mrs. Coulter ’ın kollarına atladı, kedi de kendi dünyasındaki çalılara hızla kaçıp gözden kayboldu.</p>

  <p>Will ile Lyra pencereden geçmişlerdi. Will bir kez daha havadaki neredeyse tutulmaz haldeki kenarları hissetti, çabucak onları bastırıp yapıştırdı, gittikçe küçülen aralıktan dalcıklar ile çıtırdayan dallar arasında ayak sesleri gelirken, pencereyi boylu boyunca kapadı -</p>

  <p>Derken, Will'in eli kadar bir delik kaldı, sonra o da kapandı ve bütün dünya suskun bir hal aldı. Çiğlerle bezeli çimenlerde dizlerinin üstüne çöküp el yordamıyla aletiyometreyi aradı.</p>

  <p>"İşte," dedi Lyra'ya.</p>

  <p>Lyra aldı. Will titreyen elleriyle bıçağı kılıfına koydu. Sonra kolları bacakları tir tir titreyerek yere yattı, gözlerini yumdu ve gümüşi ay ışığının onu sarmalayıp yıkadığını hissetti. Lyra'nın sargısını çözüp nazik, yumuşak hareketlerle yeniden sarmasını da.</p>

  <p>"Ah, Will," dediğini duydu. "Yaptıkların için teşekkür ederim, hepsi için..."</p>

  <p>"Umarım kedi iyidir," diye mırıldandı Will. "Benim Moxie'me benziyor. Herhalde artık eve gitmiştir. Gene kendi dünyasında. Artık iyi olur."</p>

  <p>"Biliyor musun ne düşündüm? Bir an onun senin cinin olduğunu sandım. İyi bir cinin yapacağını yapmıştı çünkü. Biz onu kurtardık, o da bizi kurtardı. Gel hadi,</p>

  <p>Will, çimenlerde yatma, ıslaklar. Gelip doğru dürüst bir yatakta yatmalısın, yoksa üşütürsün. Oradaki büyük eve gideriz. Yatak, yiyecek falan vardır mutlaka. Gel hadi, sargını değiştiririm, kahve pişiririm, omlet de yaparım, ne istersen ve uyuruz... Anlıyorsun ya, şimdi aletiyometre geri döndüğüne göre, emniyette olacağız. Artık babanı bulmaktan başka bir şey yapmayacağız, söz veriyorum. . ."</p>

  <p>Onun kalkmasına yardım etti, ayın altındaki beyaz beyaz ışıldayan büyük eve gitmek için bahçede ağır ağır yürüdüler.</p>
</body>
</html>
