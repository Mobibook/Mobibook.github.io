<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.4" name="Generator" />
  <link href="../Styles/style.css" rel="stylesheet" type="text/css" />

  <title>13</title>
</head>

<body>
  <h2 class="h21"><a id="a17"></a>13</h2>

  <p class="p5">FRANZ&rsquo;LA GEÇİRDİĞİM o sabahtan sonra vadi gözüme farklı görünüyordu. Orman farklıydı, çayırlar farklıydı, ırmak belki aynıydı ama yine de başka bir ırmaktı, babam da öyle. Franz'ın onun hakkında anlattıklarını ve özellikle de ırmak kıyısında, Jon'un evinin önündeki iskelede onu gördüğümde neler yaptığını düşündüğüm zaman babam da değişmişti. Şimdi bana daha mı yakın, daha mı uzak, onu anlamam daha mı kolay, daha mı zor bilmiyordum ama farklı olduğu kesindi ve onunla bunları konuşamazdım, çünkü bu kapıyı açan <span class="t12">o</span> değildi, öyleyse içeri girmeye hakkım yoktu ve bunu isteyip istemediğimi de bilmiyordum zaten.</p>

  <p class="p5">Artık ne kadar sabırsızlandığını görebiliyordum. Telaşlı ya da aksi değildi kesinlikle. Otobüsle buraya geldiğimizden beri hep böyleydi, onu düşündüğümde içimde büyük bir değişiklik hissettiğim doğru olsa bile herhangi bir değişiklik göremiyordum. Ama artık daha fazla beklemek istemiyordu. Tomrukları bir an önce göndermek istiyordu. Gün içinde ne yapmış olursak olalım, ister bakkala giderken dönüşte kayıktan balık avlamak için köprüye kadarki kısa yolu kürek çekerek geçmiş olalım, ister çimenlerin üzerinde marangozluk yapalım, ister ellerimizde eldivenlerle kesim alanında dolaşalım ve gelecekte arkamızdan buranın darmadağınık görünmesini istemediği için sağa sola saçılan yaprak ve dal yığınlarını toplayıp ileride hava güzel olursa ateş yakmak için dallan bir yere yığmış olalım, akşamları en az iki kez kıyıda duran iki tomruk istifine bakmak, suya olan açılarını ve uzaklıkların hesaplamak için ırmak kıyısına iniyordu; tomrukların itildiklerinde doğru açıyla inip inmeyeceklerini görmek istiyor, her şeyin üzerinden bir kez daha geçiyordu. Bana sorarsanız bu bütünüyle gereksizdi, çünkü tomrukların dosdoğru ırmağa ineceklerini, yolda hiçbir engele takılmayacaklarını herkes görebilirdi ve o da biliyordu bunu. Ama yine de gidip bakmadan edemiyordu. Kimi zamanlar yalnızca orada durup tomrukları kokluyordu, evet, burnunu ağacın kabuğunun soyulduğu yerlerdeki hâlâ reçine kokusu sızan yarıklara dayıyor, bütün gücüyle soluğunu içine çekiyordu, bunu hoşuna gittiği için mi yapıyordu bilmiyorum, bu koku <span class="t12">benim</span> hoşuma gidiyordu, yoksa burnu biz diğer ölümlülerin anlayamadığı birtakım bilgiler mi alıyordu içeriden. Eğer öyleyse bu aldığı bilgilerin iyi mi kötü mü olduğunu da bilmiyordum ama her ne olursa olsun bütün bunlar onun sabırsızlığını azaltmıyordu.</p>

  <p class="p5">İki gün boyunca yağan yağmurların ardından akşamüzeri babam konuşmak için Franz'a gitti ve çok uzun süre kaldı. Geri döndüğünde ben üst ranzada yatmış, küçük bir gaz lambasının ışığında kitap okuyordum, çünkü akşamları artık hava daha karanlık olmaya başlamıştı. Odaya girdiğinde benim yatağıma dayanıp, &ldquo;Yarın şansımızı deneyeceğiz,&rdquo; dedi. &ldquo;Tomrukları gönderiyoruz.&rdquo;</p>

  <p class="p5">Babamın sesini duyar duymaz Franz&rsquo;ın bu konuda ondan farklı düşündüğünü anlamıştım. Kitabın içine bir ayraç koyup yatağın kenarından eğildim, kolumu aşağı uzatıp kitabı yatağın yanındaki sandalyenin üzerine bıraktım.</p>

  <p class="p5">&ldquo;Çok iyi. Buna sevindim,&rdquo; dedim. Doğruydu, gerçekten sevinmiştim. İşin bedensel yanı, kollarımda hissedeceğim ağırlık, tomrukların direnci ve sonunda teslim olmaları hoşuma gidiyordu.</p>

  <p class="p5">&ldquo;Güzel,&rdquo; dedi babam. &ldquo;Franz gelip yardım edecek. Şimdi uyu da yarın için gücünü topla. Çocuk oyunu olmayacağı ortada, çünkü yalnız üçümüz olacağız ve çok fazla tomruk var. Şimdi benim biraz aşağılarda dolaşıp düşünmem gerek, bir saat içinde geri dönerim.&rdquo;</p>

  <p class="p5">&ldquo;Tamam,&rdquo; dedim.</p>

  <p class="p5">Irmağa inip bir taşın üzerine oturacak, dalgın dalgın suları seyredecekti, buna alışkındım, onun için söylediğinin gerçekliğinden kuşku duymadım, çünkü o taşın üzerine sık sık giderdi.</p>

  <p class="p5">&ldquo;Lambayı söndüreyim mi?&rdquo; diye sordu, olur, dedim, eğildi, elini gaz lambasının üzerine koyup cam fanusun içine üfledi, alev ufaldı, giderek zayıflayıp kırmızı bir şeride dönüştü, sonra tümüyle söndü, ortalık karanlık oldu ama tam karanlık değildi. Pencereden ormanın gri şeridine, yukarıdaki gri gökyüzüne baktım, babam, iyi geceler Trond, yarın görüşürüz, dedi, ben de ona iyi geceler, yarın görüşürüz dedim, odadan dışarı çıktı, ben de yüzümü duvara döndüm. Çünkü uyurken alnımı kaba kütüklere dayayıp oradan sızan hafif orman kokusunu içime çekmeyi seviyordum.</p>

  <p class="p5">&nbsp;</p>

  <p class="p5">Gece bir kere uyandım. Yavaşça ranzadan aşağı indim, kapıyı gözden kaçırmamak için hiç sağıma soluma bakmadan yürüdüm, tuvalete gitmek için kulübeden dışarı çıktım. Dışarıda bacaklarım çıplak, üzerimde yalnızca şortumla, yükseklerden esen rüzgâra karşı durdum, tepemdeki gri bulutları gördüğümde yağmurdan ağırlaşmış olduklarını, birazdan çiselemeye başlayacağını düşündüm ama gözlerimi yumup yüzümü gökyüzüne çevirdiğimde yüzüme tanıyabildiğim hiçbir şey gelmedi. Yalnızca tenimi okşayan esintiyi hissettim, hava reçine ve odun kokuyordu, adını bilmediğim bir kuş çalılara konmuştu, sağa sola zıplayıp yaprakları hışırdatıyor, birkaç metre uzaktaki sık yaprakların arasında hiç bitmeyecekmiş gibi görünen ince bir sesle ötüyordu. Gecenin içinde tuhaf, yalnız bir sesti bu, ama kuşun mu yalnız olduğunu düşünüyordum yoksa kendimin mi bilmiyordum.</p>

  <p class="p5">Yeniden içeri girdiğimde babam söylediği gibi yatağına yatmış uyuyordu. Alacakaranlıkta kımıldamadan durup yastığın üzerindeki başına baktım: koyu renk saçları, kısa sakalı, kapalı gözleri, rüyasında kulübede, benim yanımda değil bambaşka bir yerlerde dolaşan sert yüzü. Şimdi ona hiçbir şekilde erişemezdim. Sanki dünyada tek bir tasası ya da kaygısı yokmuş gibi sakin ve huzurlu soluk alıp veriyordu, belki de gerçekten yoktu, aslında benim de olmaması gerekiyordu ama huzursuzdum, hiçbir şeye anlam veremiyordum, onun için soluk almak kolay olabilirdi ama benim için değildi. Ağzımı sonuna kadar açtım, üç-dört kez olabildiğince güçlü soluk aldım, ancak o zaman göğsüm genişledi. Odanın alacakaranlığında soluk soluğa ayakta dururken eminim çok garip görünüyordum, sonra babamın yanından yukarı tırmanıp yorganın altına girdim. Hemen uyumadım, yattığım yerden tavanda belli belirsiz görebildiğim çizgileri seyretmeye başladım, bütün budak delikleri görünmez bacakları olan ufacık böcekler gibi ileri geri hareket etmeye başlamıştı sanki, bedenim başlangıçta kaskatıydı, ama dakikalar, belki de saatler ilerledikçe gevşedi. Bunu anlamam olanaksızdı çünkü hareket edenin zaman mı yoksa içinde yattığım oda mı olduğunu anlayamaz olmuştum, her şey göbeği başıma, kenarı ayağıma kadar gelen dev bir tekerleğin çubukları gibi dönüyordu. Bu başımı döndürdü, arkasından gelecek mide bulantısını engellemek için gözlerimi kocaman açtım.</p>

  <p class="p5">&nbsp;</p>

  <p class="p5">Bir daha uyandığımda pencereden içeri ışık doluyordu, çoktan sabah olmuştu, fazla uyumuştum, yorgun ve keyifsizdim, yataktan kalkmak bile istemiyordum.</p>

  <p class="p5">Salona bakan kapı da merdivenlere bakan kapı da açıktı, dirseğime dayanıp doğrulsam kapının aralığından içeri dolan eğik güneş ışıklarının cilalanmış zeminde parladıklarını görebilirdim. Kulübenin içinde kahvaltı kokuları vardı, babamın dışarıda, çimenlerin üzerinde Franz'la konuştuğunu duydum. Birbirlerine söyledikleri sözlerde kısık, huzurlu, neredeyse tembel bir ton vardı, demek ki dün bir şeyler konusunda aralarında anlaşmazlık vardıysa bile en azından şimdi çözülmüştü, belki de bu tomruk taşıma işinin babam için ne kadar önemli olduğu konusunda aynı görüşteydiler, bu yüzden şanslarını denemeye karar vermişlerdi ve bu konuda iyi olduklarında anlaşıyorlardı; yani şanslarını deneme konusunda, oysa <span class="t12">ben</span> aslında tomrukların niçin bir-iki ay daha, hatta ilkbahara kadar bekleyemeyeceklerini pek anlayamamıştım.</p>

  <p class="p5">Her ne olursa olsun, çayırda güneşin altında durmuş, aceleye getirmeden plan yaptıklarını duyabiliyordum, çünkü bugün her ne yapacaklarsa belki de bunu daha önce benim hiç haberim yokken defalarca yapmışlardı.</p>

  <p class="p5">Başımı yeniden yastığa koydum, beni bu kadar ağırlaştıran, keyfimi kaçıran şeyin ne olduğunu bulmaya çalıştım ama aklıma hiçbir şey gelmiyordu; hiçbir cümle, hiçbir resim, yalnızca gözkapaklarımın arkasındaki eflatun renk ve boğazımda kuru bir sızı, sonra aklıma ırmak kıyısında yığılı tomrukların her an yola çıkabilecekleri ve benim de buna katılmak istediğim geldi. Tomrukların birer birer yuvarlanıp suya çarpmalarını, kıyının boşalmasını görmek istiyordum, mutfaktan gelen kokular birden beni kurt gibi acıktırmıştı, kapıdan dışarı seslendim:</p>

  <p class="p5">&ldquo;Kahvaltı ettiniz mi?&rdquo;</p>

  <p class="p5">Dışarıdan ikisi birden gülmeye başladılar, yanıt veren Franz oldu.</p>

  <p class="p5">&ldquo;Yok, yalnızca burada oyalanıp seni bekliyoruz.&rdquo;</p>

  <p class="p5">&ldquo;Zavallıcıklar,&rdquo; diye seslendim, &ldquo;öyleyse şimdi geliyorum, yani eğer yemek varsa.&rdquo; Aslında çok keyifli olduğuma, kendimi kuş gibi hafif hissettiğime karar verdim. Kendimi topladım, her zaman yaptığım gibi ellerimle yatağın kenarını yakalayıp kalçamı ve bacaklarımı havaya fırlatarak aşağı zıpladım, bir kayakçı gibi yere iniş yaptım. Ama bu kez bacaklarım çarpmaya yeterince hazır değillerdi, sağ dizim yere çarptı, yan tarafa devrildim. Dizim o kadar acımıştı ki neredeyse çığlık atacaktım. Kulübenin önündekiler de gürültüyü duymuş olmalılar ki babam seslendi:</p>

  <p class="p5">&ldquo;İçeride bir terslik yok değil mi?&rdquo; Neyse ki Franz&rsquo;ın yanında durduğu için içeriyi göremiyordu. Gözlerimi yumup seslendim.</p>

  <p class="p5">&ldquo;Yok canım. Burada her şey yolunda,&rdquo; oysa aslında hiç de öyleymiş gibi hissetmiyordum. Yatağın yanındaki sandalyeye oturdum, dizimi iki elimle birden kavradım. Sağına soluna bastırdığımda içeride bir şeyler zarar görmüş gibi gelmedi bana ama verdiği acı yüzünden biraz afallamıştım, kulaklarım zonkluyor, hafiften başım dönüyordu ve pantolonumu giymek zor oldu çünkü sağ bacağımı dik tutmak zorundaydım, elimden gelseydi neredeyse vazgeçip yeniden yatağıma çıkacaktım. Ama sonunda pantolonu giymeyi başardım, babam ve Franz konuşmalarını bitirip içeri girmeden önce oturup ayağımı masanın altına dimdik uzattım.</p>

  <p class="p5">&nbsp;</p>

  <p class="p5">Kahvaltıyı geç ettiğimiz için iki adam hemen bulaşığa giriştiler, çünkü babam yorgun argın eve döndüğünde ortalığı tertemiz bulmak istediğini, pis ve dağınık bir yere gelmek istemediğini söylüyordu, niye olduğunu anlamadım ama aslında Oslo'daki ablam yanımızda olmadığı zamanlar bulaşığı yıkamak benim görevim olduğu halde oturmama ses çıkarmadılar. Zaten tam da o anda bu işi yapmaktan kurtulmaya hiç itirazım yoktu.</p>

  <p class="p5">Sırtları masaya dönük tabak çanakları yıkarken konuşup şakalaşıyorlardı. Franz bir ağacın tepesine asılı bir kurt adamla ilgili babasından öğrendiği bir şarkıyı mırıldanıyordu. Babamın da bu şarkıyı bildiği ve onun da babasından öğrenmiş olduğu anlaşıldı, ikisi avazları çıktığı kadar koro halinde şarkı söylerken bulaşık bezi ve bulaşık fırçasıyla tempo tutuyorlardı, çam ağacının tepesine asılmış, çaresiz bir şekilde sallanan kurt adamı görür gibi oluyordum, bu fırsattan yararlanıp başımı masaya, ellerimin üzerine dayadım, çünkü taşıması çok zor ve ağır geliyordu, belki oturduğum yerde biraz da uyumuşumdur. Ama sonra babam, &ldquo;Artık bu kadar dalga geçmek yeter, şimdi gerçekten hemen işe koyulmalıyız, öyle değil mi Trond?&rdquo; dediğinde onu çok iyi duydum, başım eğik, ağzım tükürük dolu yanıtladım.</p>

  <p class="p5">&ldquo;Elbette, yapmamız gereken bu,&rdquo; diyerek başımı kaldırdım, ağzımın kenarlarını sildim, birden kendimi daha iyi hissetmeye başlamıştım.</p>

  <p class="p5">Avluda onların peşinden odunluğa yürürken elimden geldiğince topallamamaya çalışıyordum, içeriden kendime uzun bir sırık aldım, omzuma bir kangal halat astım, babamın yanında bir sırık, iki balta, bir çakı, Franz'ın yanında bir demir çubuk ve yeni bilenmiş bir testere vardı, bunların hepsi ve daha başka pek çok şeyimiz odunlukta dururdu: çok sayıda testere ve çekiç, iki orak, mengeneler, duvar boyunca çakılmış çivilere asılı boy boy keskiler, çeşitli eğeler, köşebent demirleri ve ne işe yaradığını bilmediğim başka bir yığın alet, çünkü babam odunlukta iyi donanımlı bir marangoz atölyesi oluşturmuştu, aletlerini sever, onları temizler, bileyler, güzel koksunlar ve uzun süre dayansınlar diye çeşitli yağlarla yağlardı. Her birinin durduğu ya da asıldığı bir yeri vardı ve her zaman kullanılmaya hazırlardı.</p>

  <p class="p5">Babam odunluğun kapısını kapadı, kapı mandalını yerine taktı, üçümüz birlikte, koltuklarımızın altında veya omuzlarımıza asılı aletlerimizle en önde babam, en arkada ben olmak üzere patikadan ırmak kıyısındaki iki tomruk istifine doğru yola çıktık. Son günlerdeki yağmurlardan kabarmış, hızla akan ırmağın üzerinde güneş parlıyordu, hâlâ çok kötü topallıyor olmasaydım ve bir de içimde, ruhumun çok yakınındaymış gibi gelen, beni yorgun ve bitkin düşüren, bacaklarımı ve ayaklarımı birden artık beni eskisi gibi taşıyamaz hale getiren o şey olmasaydı, birlikteliğimizin ve o yazın kusursuz bir tablosu olurdu bu.</p>

  <p class="p5">Kıyıya ulaştığımızda yanımızda getirdiklerimizi oradaki taşların üzerine bıraktık, babam ve Franz ilk istifin çevresini dolaştılar, sırtları gürül gürül akan ışıltılı ırmağa dönük, başları yana eğik, elleri kalçalarında, dik duran iki sağlam kalasa dayalı ağır tomrukları incelediler. İstifin ırmak tarafında iki kalasa dik olarak dayanmış iki tomruk vardı, diğer ucu toprağa gömülü eğik tomruklar çekilince dikey kalasların ırmağa doğru devrilmesi, onlara dayalı duran istifin dağılması, tomrukların artık demiryolu rayları gibi ırmağa kadar uzanan bu iki kalasın üzerinden aşağıya kadar yuvarlanması gerekiyordu, yani eğer uzaklık ve eğim doğruysa. Babam ve Franz her şeyin doğru hesaplanmış olduğunu düşünüyorlardı. Şimdi toprağa gömülü tomrukları daha kolay çekip çıkarmak için diz çökmüş, onların diplerindeki taşlan ve çakılları temizliyorlardı. Bu iş bitince ikisi de kendi halatlarını birer tomruğa bağladılar, halatların uçları ellerinde, istiften iyice uzaklaştılar, çünkü istif devrildiğinde tomrukların yolunda kalmak istemiyorlardı. Bu işi yapmanın pek çok yöntemi vardı, böylesi Franz'ın kendi bulduğu bir yöntemdi. Şimdiye kadar hiç bütün tomrukları tek seferde suya kadar indirmeyi başaramadığını söylüyordu, şimdi yapabileceğini de sanmıyordu, çünkü bunun için çok özel bir eğim gerekiyordu ki bu da büyük bir ağırlık anlamına geliyordu ve bu ağırlığa dayanabilecek kalasların epeyce sağlam olması, fazladan destekler yapılması, üstüne üstlük bir hayli de şans gerekiyordu, yani kısacası riskli bir işti bu. Ama sonradan rahat etmek isteyen birinin arada sırada birtakım büyük riskler de alması gerekir, diyordu Franz.</p>

  <p class="p5">İkisi de birer uçtan kendi halatlarını gerip ayaklarını toprağa sıkıca bastırdıktan sonra birlikte saymaya başladılar; beş, dört, üç, iki, bir, aynı anda tüm güçleriyle öyle bir asıldılar ki halatlardan ses çıktı, ikisinin de alın damarları kabardı, suratlarının rengi koyulaştı. Hiçbir şey olmadı. Tomruklar oldukları yerde duruyorlardı. Franz bir daha saydı, Şimdi, diye haykırdı. Birlikte soluk soluğa halatlara asıldılar, dişlerini sıkmış, gözlerini iyice kısmış iki adamın yüz çizgilerinden başka hiçbir şey hareket etmiyordu. Ama yüzlerini ne kadar buruştururlarsa buruştursunlar, var güçleriyle ne kadar asılırlarsa asılsınlar bir işe yaramıyordu. Tomruklar oldukları yerde duruyorlardı.</p>

  <p class="p5">&ldquo;Lanet olasıcalar,&rdquo; dedi babam.</p>

  <p class="p5">&ldquo;Hay kör şeytan,&rdquo; dedi Franz.</p>

  <p class="p5">&ldquo;Baltayla indirmek zorundayız,&rdquo; dedi babam.</p>

  <p class="p5">&ldquo;Bu çok tehlikeli,&rdquo; diye karşı çıktı Franz, &ldquo;bütün tomruk istifi kafamıza inebilir.&rdquo;</p>

  <p class="p5">&ldquo;Biliyorum,&rdquo; dedi babam. Gidip alet yığınından baltalarını aldılar, istifin ön tarafına geri döndüler, planlarının ilk denemede başarısızlığa uğramasının verdiği öfkeyle dolup taşan kolları ve bedenleriyle tomruklara giriştiler. Bu tür başarısızlıklara hiç alışkın değillerdi. Franz yeniden, &ldquo;Hay kör şeytan,&rdquo; diye bağırdı, sonra, &ldquo;Gel aynı anda vuralım,&rdquo; dedi.</p>

  <p class="p5">Babam, &ldquo;Tamam, öyle yapıyoruz,&rdquo; deyince tempolarını değiştirdiler, balta darbelerinin sesi net gümlemeler halinde geliyordu şimdi. Böyle çalışmaktan hoşlandıklarını görebiliyordum, çünkü Franz birden gülümsedi, sonra bir kahkaha attı, babam da gülümsüyordu, onlar gibi olmak isterdim, Franz gibi bir arkadaşım olsun, birlikte balta sallayalım, güçlerimizi kullanalım, gülelim, tam bu ırmak gibi her zaman aynı kalan ama yine de şimdiki gibi yepyeni olabilen bir ırmağın başında baltalarımızı aynı tempoda vuralım isterdim, ama bunları yapabileceğim tek arkadaşım uzaklara gitmişti ve artık hiç kimse ondan söz etmiyordu. Tamam, babam vardı, ama aynı şey değildi. <span class="t12">Benim</span> bildiğim hayatının gerisinde başka, gizli bir hayatı olan bir adam olmuştu, belki bunun da gerisinde bir tane vardı, artık onun güvenilecek biri olup olmadığından emin değildim.</p>

  <p class="p5">Şimdi tomruğa indirdiği darbelerin temposunu hızlandırmıştı, Franz da aynı şeyi yaptı, ardından babam da kahkaha atmaya başladı, baltayı daha bir güçlü savuruyordu, birden baltanın çarptığı yerin çatırdamaya başladığını duydum. &ldquo;Koş, kaç çabuk!&rdquo; diye seslenip yana dönerek kendini açığa fırlattı. Franz koca bir kahkaha atıp aynı şeyi yaptı. İki tomruk arka arkaya kırıldı. Tomruklar kırıldığında kalaslar tam planlandığı gibi kusursuz biçimde öne devrildiler, ardından istif dağılırken yüzlerce büyük çan sesini andıran bir ses çıktı, suyun üzerinde, ormanın içlerinde gerçekten çanlar çalıyormuş gibi oldu, tomrukların en az yarısı yoldan yuvarlanıp neredeyse sıçrayarak suya düştüler. Sular havaya yükseldi, tomrukların ve suyun yarattığı görkemli bir girdap oluştu, o anda orada olup da bunları gördüğüme gerçekten seviniyordum.</p>

  <p class="p5">Ama geriye çok fazla tomruk kalmıştı, hepsinin gönderilmesi gerekiyordu. Üçümüz birden ellerimizde sırıklarımızla işe koyulduk, asıldık, ittik, çektik, kimi zamanlar sıkışmış tomrukları birbirinden ayırmak için demir çubuktan kullandık, başka zamanlar birbirlerine karıştıklarında halatla çektik, birer birer ayırdık. İki uçlarına geçip ırmağa yuvarladık, çevrelerine sular saçarak düştükten sonra birden yavaşlıyor, akıntıyla saygıdeğer bir şekilde vadiyi geçip İsveç&rsquo;e doğru yola koyuluyorlardı.</p>

  <p class="p5">Çabuk yorulduğumu hissettim. Beni havalara uçuracağını, sarhoş edeceğini, iş için gereken fazladan gücü vereceğini, her şeyin kolayca altından kalkmamı sağlayacağını beklediğim duygu, umduğum gibi kollarımdaki, bacaklarımdaki ya da başka bir yerdeki kaslarıma yayılmamıştı hiç. Bunun yerine kendimi boş ve ağır hissediyordum, ötekilerin ne durumda olduğumu anlamamaları için dikkatimi toplamam, işleri birer birer yapmaya özen göstermem gerekiyordu. Dizim ağrıyordu, sonunda babam bağırarak ara verme zamanı geldiğini söylediğinde rahatladım. İstifin çoğu ırmağa indirilmişti, geriye yalnızca ufak parçalar kalmıştı, ama göndermemiz gereken bir istif daha vardı. Franz'ın 1944 yılının bir kış gecesinde Oslo'dan gelen, bol, ince bir pantolon giymiş adamın Alman mermileriyle öldürülmesi üzerine gövdesine tahta bir haç çaktığı köknarın oraya gittim, ağacın dibindeki yosunların üzerine uzandım, başımı kocaman köklerden birine dayadım ve hemen uykuya daldım.</p>

  <p class="p5">&nbsp;</p>

  <p class="p5">Uyandığımda Jon'un annesi önümde diz çökmüştü, güneş başının arkasında kalıyordu, bir eliyle saçlarımı karıştırıyordu, üzerinde mavi çiçekli pamuklu elbisesi, yüzünde büyük bir ciddiyet vardı, bana acıkıp acıkmadığımı sordu. Bir an için bol pantolonlu adam oldum, her şeye karşın ölmemişti, kendine geldiğinde kadının onun başından ayrılmamış olduğunu görmüştü, sonra yavaşça silinip kayboldu. Gözlerimi kırpıştırdım, kızardığımı hissettim, bir anda bunun nedeninin rüyamda onu görmem olduğunu anladım ama nasıl bir rüya olduğunu hatırlamıyordum, yalnızca rüyamda yoğun ve tanımadığım bir sıcaklık vardı ki şimdi onun gözleri benimkilere dikiliyken buna izin veremezdim. Başımı salladım, gülümsemeye çalıştım, dirseğimin üzerinde doğrulmaya başladım.</p>

  <p class="p5">&ldquo;Geliyorum,&rdquo; dedim.</p>

  <p class="p5">&ldquo;İyi, ama çabuk gel, yemek hazır,&rdquo; diyerek öyle beklenmedik bir şekilde gülümsedi ki gözlerimi başka yerlere çevirmek, onun arkasında karşı kıyıya kadar gürül gürül akan suya, kıyıda birden ortaya çıkan, kulaklarını havaya dikmiş, yaklaşan felaketleri haber veren hayalet atlar gibi tepinerek bizi seyreden Barkald'ın iki atına bakmak zorunda kaldım.</p>

  <p class="p5">Dizlerimi kıvırmış otururken kayar gibi bir hareketle, sanki dünyanın en kolay işini yaparcasına ayağa kalktı, babamın ya da Franz'ın ilk istifin eskiden durduğu yerde yaktığı, çatırtılar çıkaran ateşe doğru yürüdü. Oradan keskin bir kızarmış et ve kahve kokusu geliyordu, ayrıca duman kokuyordu, tomrukların, yosunların, güneşin altında ısınmış kayaların kokusu ve bu ırmaktan başka hiçbir yerde duymadığım özel bir kokunun karışımı vardı havada, belki de bu özel koku tam burada bulunan her şeyin bir karışımıydı; ortak böleniydi, toplamıydı ve buradan uzaklaşıp geri dönmezsem bir daha bu kokuyu asla duymayacaktım.</p>

  <p class="p5">Ateşin biraz uzağında Lars su kenarındaki bir taşın üzerine oturmuştu, elinde bir tomar çubuk vardı, onları eşit uzunlukta kırdı, hemen ırmağın kıyısına, taşın yanındaki küçük bir çimenliğe bu çubukları yığdı, önlerine de barikat olarak iki sivri uçlu çubuk dikti. Çubukların hepsi bu barikata dayanıyordu. Tomruk istifinin tam bir minyatürüydü, çok güzel görünüyordu. Yanına gidip yere çömeldim. Biraz uyuduktan sonra bacağım çok daha iyi olmuştu, demek sakatlanmamıştım.</p>

  <p class="p5">&ldquo;İstifin çok iyi olmuş.&rdquo;</p>

  <p class="p5">&ldquo;Bunlar yalnızca çubuk,&rdquo; diye yanıtlarken sesi alçak ve ciddiydi, arkasını dönmemişti.</p>

  <p class="p5">&ldquo;Tabii canım,&rdquo; dedim, &ldquo;öyleler. Ama yine de iyi olmuş. Gerçek bir minyatür gibi.&rdquo;</p>

  <p class="p5">&ldquo;Minyatür nedir bilmiyorum,&rdquo; dedi Lars alçak sesle.</p>

  <p class="p5">Durup düşündüm. Aslında ben de bilmiyordum ama yine de bir şeyler söyledim.</p>

  <p class="p5">&ldquo;Büyük bir şeyin tam aynısı ama küçücük bir şeye deniyor galiba. Yalnızca çok küçük oluyor. Anladın mı?&rdquo;</p>

  <p class="p5">&ldquo;Yok. Bunlar yalnızca çubuk.&rdquo;</p>

  <p class="p5">&ldquo;Tamam, öyle,&rdquo; dedim. &ldquo;Yalnızca çubuk bunlar. Bir şeyler yemeyecek misin?&rdquo;</p>

  <p class="p5">Başını sallayıp &ldquo;Hayır,&rdquo; derken sesi zorlukla duyabileceğim kadar alçak çıkmıştı. &ldquo;Bir şeyler yemeyeceğim.&rdquo; Benim sözlerimi aynen yinelemişti, başka zamanlarda olsaydı, &ldquo;Yok, kamım acıkmadı,&rdquo; derdi.</p>

  <p class="p5">&ldquo;Peki,&rdquo; dedim. &ldquo;Sen bilirsin, zorla değil ya.&rdquo; Ağırlığımı sol bacağıma vererek yavaşça ayağa kalktım.</p>

  <p class="p5">&ldquo;Ama <span class="t12">ben</span> acıktım,&rdquo; diyerek arkamı ona döndüm, bir-iki adım attığım sırada arkamdan konuştuğunu duydum.</p>

  <p class="p5">&ldquo;Ben kardeşimi vurdum, gerçekten.&rdquo;</p>

  <p class="p5">Dönüp yeniden yanına gittim. Ağzım kurumuştu. Neredeyse fısıldıyordum.</p>

  <p class="p5">&ldquo;Biliyorum. Ama bu senin suçun değildi. Tüfeğin dolu olduğunu bilmiyordun.&rdquo;</p>

  <p class="p5">&ldquo;Hayır,&rdquo; dedi, &ldquo;bilmiyordum.&rdquo;</p>

  <p class="p5">&ldquo;Bir kazaydı.&rdquo;</p>

  <p class="p5">&ldquo;Evet. Bir kazaydı.&rdquo;</p>

  <p class="p5">&ldquo;Bir şeyler yemeyeceğinden emin misin?&rdquo;</p>

  <p class="p5">&ldquo;Evet,&rdquo; dedi. &ldquo;Ben burada oturacağım.&rdquo;</p>

  <p class="p5">&ldquo;Peki, sorun değil,&rdquo; dedim, &ldquo;birazdan karnın acıktığında gelirsin nasıl olsa.&rdquo; Saçlarının arasından çok az görünen yüzüne baktım, lanet olsun, daha on yaşındaydı ama yüzünde hiçbir şey hareket etmiyordu, söyleyecekleri bitmişti.</p>

  <p class="p5">Ateşin başına, geriye kalan tomruklardan birinin üzerinde sırtı ırmağa dönük, Jon'un annesinin yanında rahat rahat oturan babamın yanına gittim. O sabah iskelede yaptıkları gibi birbirlerine sokulmamışlardı ama yine de çok yakınlardı, arkadan bakıldığında o kadar kendilerine güveniyormuş gibi görünüyorlardı ki bu bana neredeyse küstahlık gibi geldi, birden sinirlerimi bozdu. Franz onların karşısında bir tomruğun üzerinde kendi başına oturuyordu, elinde teneke bir tabak vardı. Alevlerin ve saydam dumanların arasından sakallı yüzünü görüyordum, ekmeği şimdiden dilimlemişlerdi.</p>

  <p class="p5">Franz biraz endişeli bir sesle &ldquo;Gel, otur şuraya Trond,&rdquo; deyip <span class="t12">kendi</span> tomruğunun yanı başındaki tomruğa elini vurdu, &ldquo;şimdi yemen gerek. Daha çok işimiz var. Altından kalkabilmek için bir şeyler yemek zorundayız.&rdquo;</p>

  <p class="p5">Ama ben onun gösterdiği tomruğa oturmadım. O zamana dek duyulmadık bir şey yaptım ve bugün bile öyle olduğunu düşünüyorum, çünkü hızla babamla Jon'un annesinin arkasına geçtim, bir ayağımı üzerinde oturdukları tomruğun öteki tarafına attım, doğruca aralarına oturdum. Aslında bana yer yoktu onun için onların bedenlerinin arasına sıkışmıştım, özellikle benim sert, biraz saldırgan hareketlerimin karşısında Jon'un annesinin ne kadar yumuşak olduğunu hissediyordum, böyle yaptığıma üzülüyordum ama yine de yapmıştım, Jon'un annesi benden uzaklaşmadı, babam da bir taş gibi kaskatı oturuyordu.</p>

  <p class="p5">&ldquo;Burası rahatmış,&rdquo; dedim.</p>

  <p class="p5">&ldquo;Öyle mi sence?&rdquo; diye sordu babam.</p>

  <p class="p5">&ldquo;Öyle ya,&rdquo; dedim. &ldquo;Böyle iyi dostlar arasında.&rdquo; Dosdoğru Franz'a bakıyor, gözlerimi ondan ayırmıyordum. Franz bakışlarını kaçırmaya başladı, sonunda dudaklarında garip bir gülümsemeyle gözlerini tabağına dikti, lokmasını çiğnemeye çalıştı. Kendime bir tabak ve bir çatal aldım, öne eğildim, ateşin kenarındaki bir taşın üzerine güzelce yerleştirilmiş olan tavadan tabağımı doldurmaya giriştim.</p>

  <p class="p5">&ldquo;Vay canına, yemek de çok güzel görünüyor,&rdquo; diyerek güldüğümde sesimde kulak tırmalayıcı bir ton olduğunu ve düşündüğümden çok daha yüksek çıktığını duydum.</p>

  <p class="p5">&nbsp;</p>
</body>
</html>
