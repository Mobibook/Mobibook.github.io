<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.4" name="Generator" />
  <link href="../Styles/style.css" rel="stylesheet" type="text/css" />

  <title>15</title>
</head>

<body>
  <h2 class="h21"><a id="a19"></a>15</h2>

  <p class="p5">YOKUŞU ÇIKIP eve dönüyorum. Kızıllı sarılı bir şafak söküyor, hava ısınıyor, bunu yüzümde hissedebiliyorum, belki de birkaç gün içinde bu karların çoğunun eriyip gideceğinden kuşkum yok. Daha önce ne düşünmüş olursam olayım bu biraz hayal kırıklığı yaratıyor.</p>

  <p class="p5">Avluda benim arabamın yanında başka bir araba duruyor. Yokuşun aşağısından onu kolayca görebiliyorum, beyaz bir Mitsubishi Spacewagon, benim de bir zamanlar sağlam görünüşünden ötürü taşınacağım yere uygun olacağını düşünerek almak istediğim arabaya benziyor. O sıralar, kararımı yeni verdiğimde durum bana böyle görünüyordu; biraz sıkı ve sağlam. Böylesi hoşuma gidiyordu, kendimi de sıkı ve sağlam hissediyordum, en küçük hareketin her şeyi yıkıp devirdiği camdan yapılma bir salonda geçen üç yıldan sonra buraya taşınmadan önce satın aldığım ilk gömlek siyah beyaz kareli, kalın bir pamuklu gömlekti, ellili yıllardan beri kullanmadığım türden bir şey.</p>

  <p class="p5">Beyaz Mitsubishi'nin önünde biri duruyordu, görünüşe bakılırsa bir kadındı. Koyu renk palto, şapka yok, saçlar açık renk, doğal ya da teknik nedenlerle kıvırcık. Kontağı kapatmamış çünkü avlunun ötesindeki koyu renk ağaçların önünde beyaz egzoz dumanlarının sessizce yükseldiğini görebiliyorum. Sakin bir şekilde duruyor, bir elini alnına ya da saçına götürmüş benim tırmandığım yokuşa bakarak bekliyor. Tanıdık bir yan var bu siluette, daha önce görmüş olduğum bir şey. Lyra onu fark edince fırtına gibi önden koşmaya başlıyor. Bir arabanın geldiğini duymadım, patikadan yola çıktığımda karda araba izleri de fark etmedim, ama zaten bir araba da beklemiyordum günün bu saatinde. Saat en fazla sekiz olmalı. Kol saatime bakıyorum, sekiz buçuk olmuş, pekâlâ.</p>

  <p class="p5">Orada duran benim kızım. İki kızımdan büyük olanı. Adı Ellen. Bir sigara yakmış, her zaman yaptığı gibi gergin parmaklarıyla vücudundan uzakta tutuyor, sanki birine verecek, ya da kendisinin değilmiş gibi yapmaya çalışıyor. Onu tanımam için bu kadarı yeterli olabilirdi. Hızla hesaplayıp şimdi 39 yaşında olması gerektiğini buluyorum. Hâlâ güzel bir kadın. Bana çekmiş olduğunu sanmıyorum ama annesi güzeldi gerçekten. Ellen'i en az altı aydır görmüyorum, buraya taşındığımdan beri, belki çok daha öncesinden beri hiç konuşmadık aslında. Dürüst olmak gerekirse onu pek fazla düşünmedim, kardeşini de öyle. Başka öyle çok şey vardı ki. Yokuşu tırmanıyorum, Lyra, Ellen'in önünde durmuş kuyruğunu sallıyor, başını okşatıyor, ikisi birbirlerini tanımıyorlar ama Ellen köpekleri sever, onlar da görür görmez ona güvenirler. Küçüklüğünden beri böyleydi hep. Hatırladığım kadarıyla en son evine gittiğimde onun da bir köpeği vardı. Kahverengi bir köpek. Aklımda yalnızca bu kadarı kalmış. Üzerinden epey zaman geçmiş olmalı. Duruyorum, elimden geldiğince gülümsüyorum, Ellen doğruluyor, bana bakıyor.</p>

  <p class="p5">&ldquo;Demek sensin,&rdquo; diyorum.</p>

  <p class="p5">&ldquo;Evet, öyle. Şaşırmış gibisin.&rdquo;</p>

  <p class="p5">&ldquo;Şaşırmadım diyemem,&rdquo; diyorum. &ldquo;Çok erkencisin.&rdquo;</p>

  <p class="p5">Yüzünden ağır ağır silinen yarım bir gülümsemeyle sigarasından bir nefes çekiyor, yavaşça üflüyor, sigarayı neredeyse ileri uzattığı koluyla kendinden uzakta tutuyor. Artık gülümsemiyor. Bu beni biraz endişelendiriyor.</p>

  <p class="p5">&ldquo;Erken mi?&rdquo; diyor. &ldquo;Belki öyledir. Nasıl olsa gözüme uyku girmiyordu, ben de pekâlâ erken yola çıkabilirim diye düşündüm. Saat yedi gibi yola çıktım, o saatte dışarıda işleri olanlar evden çıkmış oluyorlar. Ben bugün kendime izin verdim, buna uzun zaman önce karar vermiştim. Buraya kadar arabayla gelmek bir saatten fazla almıyormuş meğer. Ben daha fazlasına hazırlamıştım kendimi. Aslında daha uzak olmaması biraz tuhaf geliyor insana. Daha yeni geldim. On beş dakika önce.&rdquo;</p>

  <p class="p5">&ldquo;Arabayı duymadım,&rdquo; diyorum. &ldquo;Ormandaydım, göl kıygındaydım. Güzel kar yağmıştı oraya.&rdquo; Arkamı dönüp parmağımla gösteriyorum, daha ben geri dönmeden sigarasını avluma atıp söndürmüş, aramızdaki iki-üç adım uzaklığı geçip kollarını boynuma dolayarak bana sarılmış oluyor. Güzel kokuyor, boyu eskisi gibi. Bunda bir gariplik yok, insanlar 30 yaşla 40 yaş arasında büyümezler zaten, ama daha önceleri yılın büyük bir bölümünde evde olmadığım, Norveç'in dört bir yanına gidip geldiğim zamanlarda ne zaman eve gelsem iki kızım da büyümüş olurdu ya da kanepede yan yana oturmuş içeri gireceğim kapıya gözlerini dikmiş beklerken onları gördüğümde bana öyle gelirdi ve bu kafamı karıştırırdı, sonunda eve geldiğimde onları öyle utangaç ve beklenti dolu bulmak zaman zaman beni çok duygulandırırdı. Şimdi de birazcık duygulandım çünkü bana sımsıkı sarılmış, &ldquo;Merhaba babacığım, seni gördüğüme öyle sevindim ki,&rdquo; diyor.</p>

  <p class="p5">&ldquo;Merhaba kızım, ben de öyle,&rdquo; diyorum ama beni bırakmıyor, öylece duruyor, çok alçak sesle boynuma fısıldıyor.</p>

  <p class="p5">&ldquo;Seksen milden daha geniş bir alan içindeki bütün muhtarlıklara telefon etmem gerekti senin nerede yaşadığını bulmak için. Haftalardır uğraşıyorum. Bir telefonun bile yok.&rdquo;</p>

  <p class="p5">&ldquo;Telefonum yoktu değil mi, haklısın.&rdquo;</p>

  <p class="p5">&ldquo;Hayır, yok, kesinlikle haklıyım. Ah sen yok musun,&rdquo; diyor, sırtımı pek çok kez yumrukluyor, hem de epey sertçe.</p>

  <p class="p5">&ldquo;Dur dur, unutma, ben yaşlı bir adamım,&rdquo; diyorum. Ağlıyormuş gibi geliyor bana ama emin değilim. En azından boynuma öyle sıkı sarılmış ki soluk almam bile zor ama onu kendimden uzaklaştırmıyorum, yalnızca şimdilik soluğumu tutuyorum, kollarımı ona doluyorum, belki biraz fazla çekinerek yapıyor olabilirim. Beni bırakana kadar öylece bekliyorum, sonra ellerimi iki yana bırakıyorum, bir adım geri çekilip soluğumu veriyorum.</p>

  <p class="p5">&ldquo;Artık şu kontağı kapatabilirsin herhalde,&rdquo; diyorum, havayı koklayarak küçük homurtular çıkaran Mitsubishi&rsquo;yi gösteriyorum. Güneşin ilk ışıkları yeni cilalanmış, beyaz kaportada parlayıp gözümü alıyor. Yanan gözlerimi yumuyorum.</p>

  <p class="p5">&ldquo;Aa, evet,&rdquo; diyor, &ldquo;kapatabilirim elbette. Sonunda buradayım artık. Arabanı bile tanıyamamıştım, yanlış yere geldiğimi sandım.&rdquo;</p>

  <p class="p5">Karların içinde kendi arabasının çevresini dolaştığını duyuyorum, iki adım geri çekilip gözlerimi açıyorum, arabanın kapısını açıyor, içeri eğilip anahtarı çeviriyor, ışıkları kapatıyor. Ortalığa bir sessizlik çöküyor. Biraz ağlamış belli ki, bunu görebiliyorum.</p>

  <p class="p5">&ldquo;İçeri girip bir kahve içersin herhalde,&rdquo; diyorum. &ldquo;Benim biraz oturmam gerekiyor gerçekten, karda dolaştıktan sonra ayaklanın tutmaz oldu. Dediğim gibi yaşlı bir adamım ben. Kahvaltı ettin mi?&rdquo;</p>

  <p class="p5">&ldquo;Hayır,&rdquo; diyor. &ldquo;Kahvaltıya zaman harcamadım.&rdquo;</p>

  <p class="p5">&ldquo;Öyleyse biraz yemek hazırlayalım. Gel.&rdquo;</p>

  <p class="p5">&ldquo;Gel&rdquo; emrini duyan Lyra merdivenin yanına gidiyor, iki basamağı çıkıp kapının önünde beklemeye başlıyor.</p>

  <p class="p5">&ldquo;Ne güzel bir köpek,&rdquo; diyor kızım, &ldquo;ne zaman aldın onu? Pek yavru sayılmaz.&rdquo;</p>

  <p class="p5">&ldquo;Yaklaşık altı ay önce. Oslo'da sahipsiz hayvanlara ev buldukları yere uğramıştım. Oranın adı neydi hatırlamıyorum. Görür görmez emin olmuştum, dosdoğru yanıma gelip kuyruğunu sallamaya başladı. Adeta kendisini takdim ediyordu,&rdquo; diyorum, küçük bir kahkaha atmayı deniyorum. &ldquo;Ama kaç yaşında olduğunu ya da hangi cins olduğunu bilmiyorum.&rdquo;</p>

  <p class="p5">&ldquo;Oraya Hayvan Yerleştirme Çiftliği deniyor. Bir kez ben de gitmiştim. Köpeğinde her cinsten bir şeyler varmış gibi görünüyor. İngiltere&rsquo;de bunlara İngiliz Standardı deniyor, sokaklarda karşına çıkabilecek her tür köpeğin bir karışımı olduğunu söylemenin güzel bir yolu. Ama gerçekten güzel bir köpek. Adı ne?&rdquo;</p>

  <p class="p5">Ellen iki yıl İngiltere'de okula gitmişti, bundan çok yararlandı. Ama ancak büyüdükten sonra. Ondan öncesinde yıllarca hiçbir şeyden pek yararlanamadı.</p>

  <p class="p5">&ldquo;Adı Lyra. Ben koymadım. Boynundaki tasmada yazıyordu. Onu seçtiğime memnunum gerçekten,&rdquo; diyorum. &ldquo;Bir an bile pişman olmadım. Çok iyi anlaşıyoruz, yalnız yaşamayı benim için çok kolaylaştırıyor.&rdquo;</p>

  <p class="p5">Son sözlerim kulağa biraz yakınma gibi geliyor, buradaki yaşamıma sadakatsizlik ediyorum, bunu hiç kimseye karşı savunmam ya da açıklamam gerekmiyor, kızıma bile, üstelik onu çok sevmeme karşın. Sabahın erken saatinde, Oslo'nun en dışında bir yerden, daha doğrusu Maridal'dan kalkıp Mitsubishi Spacewagon arabasıyla nerede yaşadığımı bulmak için karanlık yollardan çok sayıda kasabayı geçip buraya gelmiş, çünkü büyük olasılıkla nerede yaşadığımı ona söylememiştim, böyle bir şey aklıma bile gelmemişti; yani söylemem gerektiği. Bu biraz tuhaf görünebilir, şimdi anlıyorum böyle olduğunu, onun gözleri yeniden ıslak ıslak parlamaya başlıyor, biraz sinirim bozuluyor.</p>

  <p class="p5">Kapıyı açıyorum, Lyra kapının önünde oturmayı sürdürüyor, Ellen ve ben hole girdikten sonra da oturduğu yerde kalıyor. Bunun üzerine küçük bir el işaretiyle onu içeri sokuyorum. Kızımın paltosunu alıp boş bir kancaya asıyorum, onun peşinden mutfağa giriyorum. İçerisi hâlâ biraz ılık. Sobanın küçük kapağını açıyorum, içeri bakıyorum, epey bir kor var.</p>

  <p class="p5">&ldquo;Bu kurtarılabilir,&rdquo; diyorum, odun sandığının kapağını açıp korların üzerine biraz talaş, birkaç kâğıt atıyorum, hepsinin üzerine orta büyüklükte üç odun yerleştiriyorum. Hava akımı olması için kül kapağını açıyorum, sobadan çıtırtılar gelmeye başlıyor hemen.</p>

  <p class="p5">&ldquo;Burası çok güzelmiş,&rdquo; diyor Ellen.</p>

  <p class="p5">Sobanın kapağını kapatıyorum, çevreme bakınıyorum. Bu dediğinin doğru olup olmadığını bilmiyorum. Ben de zaman içerisinde güzel olacağını düşünmüştüm, iyileştirme planlarımın çoğunu yaşama geçirdiğim zaman yani. Ama içerisi temiz ve düzenli. Belki de bunu demek istiyordu, yalnız başına yaşayan, ihtiyar bir adamdan başka türlü bir şey beklemişti, gördükleri onu şaşırtıp mutlu etmişti. Eğer öyleyse birlikte geçirdiğimiz zamanlardan pek bir şey kalmamış aklında. Ben dağınıklıkta rahat edemem, hiçbir zaman edemedim. Aslında çok düzenli bir insanım; her şeyin kendi yeri olmalı ve kullanılmaya hazır olmalı. Toz ve kir beni sinirlendirir. Temizliği bir kere atlarsan ipin ucunu kaçırmak işten değil, özellikle bu eski evde. Çok sayıda korkumdan bir tanesi de yırtık pırtık ceketi, düğmeleri iliklenmemiş pantolonu, gömleğinde yumurta lekeleri ve aynaya bakmayı bıraktığı için başka kim bilir nelerin lekeleriyle Kooperatif Bakkalı'nın önünde duran adam olmaktır. Rotasını yitirmiş bir gemi gibi, zamanın sırasını yitirmiş kendi düşüncelerinden başka demir atacak bir yeri kalmamış bir adam.</p>

  <p class="p5">Ellen'e masaya oturmasını söylüyorum, kahve için taze su doldurup kabı ocağın üzerine koyuyorum, çaydanlık hemen cızırdamaya başlıyor. Anlaşılan bu sabah kullandıktan sonra ocağı kapamayı unutmuşum, bu çok ciddi bir unutkanlık aslında ama Ellen'in sesin farkına vardığını sanmıyorum, bu yüzden hiçbir şey olmamış gibi davranıyorum, birkaç dilim ekmek kesip bir sepete koyuyorum. Birden sinirlendiğimi, hafiften midemin bulandığını hissediyorum, ellerimin titrediğini görüyorum, şeker, süt, mavi peçeteler ve bir sofra için gereken bütün öteki şeyleri getirmek üzere yanından geçerken kupamı Ellen'in elimin titrediğini göremeyeceği bir açıyla tutuyorum. Aslında ben ihtiyacım olan yemeği iki saat önce yemiştim, daha acıkmadım, ama yine de sofrayı ikimiz için hazırlıyorum, çünkü yalnız başına oturup yemek yerse kendini biraz rahatsız hissedebilir. Ne de olsa birbirimizi çoktandır görmüyoruz. Ama aslında hiçbir şey yemek istemediğimi fark ediyorum, masaya getireceğim başka bir şey de kalmamış, artık oturmak zorundayım.</p>

  <p class="p5">Bir süre göle bakan pencereden dışarıyı seyrediyor. Onun baktığı tarafa bakıyorum.</p>

  <p class="p5">&ldquo;Oraya Kuğu Gölü adını taktım,&rdquo; diyorum.</p>

  <p class="p5">&ldquo;Yani orada kuğular mı var?&rdquo;</p>

  <p class="p5">&ldquo;Olmaz olur mu? Görebildiğim kadarıyla iki ya da üç aile var.&rdquo;</p>

  <p class="p5">Sonra bana dönüyor. &ldquo;Anlatsana. Gerçekten kendini nasıl hissediyorsun?&rdquo; diyor, sanki yaşamımın iki ayrı versiyonu varmış gibi. Şimdi gözleri ıslak ıslak parlamıyor kesinlikle, ama sesinde bir savcı sertliği var. Bana rol yapıyor, bunu biliyorum, oynadığı rolün arkasında her zaman nasılsa öyle, en azından ben öyle olduğunu umuyorum; yaşamın onu bir <span class="t12">kocakarıya</span> dönüştürmediğini umuyorum, bu sözü kullanmamı bağışlarsanız. Ama bir soluk alıp kendimi topluyorum, ellerimi bacaklarımın altına sokuyorum, buradaki günlerimi, her şeyin ne kadar iyi gittiğini, marangozluk yaptığımı, ağaç kestiğimi, Lyra ile uzun yürüyüşlere çıktığımı, başım sıkıştığı zamanlar sorunları birlikte çözebileceğimiz bir komşum olduğunu anlatıyorum, adının Lars olduğunu, motorlu testere kullanmakta çok usta olduğunu söylüyorum. Pek çok ortak yanımız var, diyorum ve gizemli olmasını umduğum bir şekilde gülümsüyorum ama bundan pek bir şey anlamadığını görebiliyorum, o yüzden sürdürmüyorum; şimdi kış iyice yaklaşmışken çok fazla kar yağarsa ne olur, diye biraz korktuğumu ama bunun da çözümünü bulduğumu anlatıyorum, arabayla eve doğru gelirken onun da fark etmiş olması gerektiğini söylüyorum, çünkü buradaki çiftçilerden biriyle bir anlaşma yaptığımı açıklıyorum. Bir traktörü olduğu için ne zaman gerekse benim karlarımı da küreyebiliyor, deyip gülümsüyorum, bu kez başarıyorum. Sonra radyo dinliyorum, diyorum, sabahları içerdeysem öğlene kadar radyo dinliyorum, akşamları da çeşitli şeyler okuyorum ama genellikle Dickens.</p>

  <p class="p5">Şimdi yüzünde duru bir gülümseme beliriyor, gözlerinde ıslak parlaklıklar, sesinde keskin iniş çıkışlar yok.</p>

  <p class="p5">&ldquo;Evdeyken de hep Dickens okurdun,&rdquo; diyor, &ldquo;bunu iyi hatırlıyorum. Elinde bir kitapla koltuğuna gömülür, her şeyden kopardın, yanına gelip kolunu çekiştirerek sana ne okuduğunu sorduğumda ilk önce benim kim olduğumu çıkaramamış gibi bakardın, sonra gözlerinde ciddi bakışlarla <span class="t12">Dickens</span> derdin, o zamanlar ben <span class="t12">Dickens</span> okumanın başka kitaplar okumaya benzemediğini düşünürdüm; belki de bu biraz alışılmadık bir şeydi, herkesin yaptığı bir şey değildi, bana öyle gelirdi en azından. <span class="t12">Dickens</span>'ın senin elindeki kitabı yazan adamın adı olduğunu bile anlamazdım. Yalnızca <span class="t12">bizim</span> evde bulunan çok özel kitaplar olduğunu sanırdım bunların. Kimi zamanlar yüksek sesle okuduğunu hatırlıyorum.&rdquo;</p>

  <p class="p5">&ldquo;Öyle mi yapardım?&rdquo;</p>

  <p class="p5">&ldquo;Evet, yapardın ya. Sonradan, büyüyüp de kitapları kendim okumam gerektiğini anladıktan sonra <span class="t12">David Copperfield'i</span> okuduğunu anlamıştım. Sanırım o sıralar <span class="t12">David Copperfıeld</span> okumaktan hiç bıkmıyordun.&rdquo;</p>

  <p class="p5">&ldquo;Son okuduğumdan bu yana epeyce zaman geçti.&rdquo;</p>

  <p class="p5">&ldquo;Ama yanında var değil mi?&rdquo;</p>

  <p class="p5">&ldquo;Elbette, yanımda var.&rdquo;</p>

  <p class="p5">&ldquo;Öyleyse bana sorarsan onu bir daha oku,&rdquo; diyor, dirseğini masaya dayayıp çenesini avucuna yerleştiriyor ve ezberden okuyor:</p>

  <p class="p5">&ldquo;'Kendi yaşamöykümün kahramanı ben mi olacağım, yoksa bu yeri başka birisi mi ele geçirecek, bu sayfalarda göreceğiz bunu.'&ldquo;</p>

  <p class="p5">Yeniden gülümsüyor. &ldquo;Bu başlangıcın biraz ürkütücü olduğunu düşünmüşümdür hep, çünkü bizim gerçekten de kendi yaşamlarımızın başkahramanı olmayabileceğimizi düşündürüyordu insana. Böyle bir şeyin nasıl olacağını anlayamazdım, bu kadar berbat bir şeyin; benim yerimi alan kişiye bakmaktan başka hiçbir şey yapamadığım bir tür hayalet yaşamda belki de o kişiden nefret edecektim, onu çok kıskanacaktım, ama elimden hiçbir şey gelmeyecekti, çünkü şu ya da bu zamanda yaşamımın dışına düşmüş olacaktım, tıpkı bir uçak koltuğu gibi, diye düşünmüştüm, havaya fırlamış, boşlukta uçuyordum, geri dönmeyi başaramıyordum ve başka biri o yerin benim olmasına rağmen uçak koltuğunda kemerini bağlamış oturuyordu, oysa bilet benim elimdeydi.&rdquo;</p>

  <p class="p5">Buna karşı bir şey söylemem kolay değil. Böyle düşündüğünü bilmiyordum. Bana hiç anlatmamıştı. Konuşmaya ihtiyacı olduğunda benim yanında olmayışım gibi çok basit nedenleri olabilir bunun, ama benim de <span class="t12">David Copperfield'in</span> ilk satırlarını okuduğumda kim bilir kaç kez tam olarak aynı şeyleri düşündüğümden, bu yüzden neredeyse korkudan kaskatı kesilmiş biçimde, sonunda her şeyin yerli yerinde oturduğunu görmem gerektiği için sayfaları birbiri ardına okumak zorunda kaldığımdan hiç haberi yoktu. Gerçekten de sonunda her şey yerli yerine otururdu ama kendimi güvende hissetmem her seferinde çok uzun zaman alırdı. Gerçek yaşamda durum farklıydı. Gerçek yaşamda artık her şey öyle bir duruma geldi ki Lars'a o çok açık soruyu sormaya cesaretim yok.</p>

  <p class="p5">Aslında benim yerimi mi aldın sen? Yaşamda bana ait olması gereken yılları mı aldın elimden?</p>

  <p class="p5">Babamın kendine yeni bir yaşam kurmak için Güney Afrika ya da Brezilya gibi ülkelere veya Vancouver ya da Montevideo gibi kentlere gitmediğinden hiç kuşkum yoktu zaten. Başka pek çok insanın yaptığı gibi öfkenin ya da tutkunun ona yaptırdığı eylemlerden veya yazgının acımasız oyunlarına kurban gitmiş bir yaşamdan kaçmamıştı, o sessiz yaz gecesinde Jon'un yaptığı gibi gözlerini korkuyla kısıp başını eğerek gitmemişti. Babam denizcilikten anlamazdı. Irmak kıyısında kalmıştı, bundan eminim. Zaten istediği şeydi bu. Lars'ın yanıma geldiğinde babamdan hiç söz etmemiş olmasının, birbirimizi tanıdığımız süre boyunca babamla ilgili tek bir cümle bile etmemesinin nedeni, benim huzursuz olacağımı fark etmesi olmalı, veya belki o da benim gibidir, ben ve kendisi de dahil olmak üzere belli insanlar konusunda düşüncelerini bir araya getiremiyordur, tek bir noktaya toplayamıyordur, çünkü zihninde bunları anlatabilecek sözcükler yoktur. Bunu çok iyi anlayabilirim. Ben de yaşamımın büyük bir kısmında aynı şeyi hissetmişimdir.</p>

  <p class="p5">Ama benim şimdi düşünmek istediğim şey bu değil. Çabucak masadan kalkıyorum, kalkarken çarptığım için sarsılıyor, kupalar zıplıyor, kahve masa örtüsüne damlıyor, sarı süt sürahisi devriliyor, masaya dökülen süt kahveyle karışıyor, hepsi bir araya gelip Ellen'in kucağına doğru yol alan bir nehir oluşturuyorlar ve bunun nedeni mutfak zemininin eğik olması. Zeminin ölçülerini alalı çok oluyor. Bunun için de bir şeyler yapmam gerekirdi ama yerleri yeniden kaplamak büyük bir proje. Beklemesi gerekiyor.</p>

  <p class="p5">Küçük nehir masanın kenarına ulaşmadan Ellen sandalyesini hızla geri çekip ayağa kalkıyor, masa örtüsünün ucunu tutup kıvırıyor, iki peçeteyle nehrin önüne set yapıyor.</p>

  <p class="p5">&ldquo;Kusura bakma. Sanırım biraz aceleci davrandım,&rdquo; derken ağzımdan çıkan sözcüklerin sanki koşmuşum da soluk soluğa kalmışım gibi kesik kesik çıktığını duyarak şaşırıyorum.</p>

  <p class="p5">&ldquo;Ziyanı yok canım. Yalnız masa örtüsünü bir an önce toplayıp lavaboda yıkayalım. Birazcık deterjanla hallolmayacak bir şey değil.&rdquo; Burada daha önce hiç kimsenin yapmadığı biçimde durumu denetimi altına alıyor ve ben karşı çıkmıyorum; çabucak masanın üzerindeki her şeyi mutfak tezgâhına taşıyor, masanın üzerindeki örtüyü çekip musluğun altına götürüyor, kirlenen yerini yıkıyor, örtüyü dikkatle sıkıyor, kuruması için sıcak sobanın önünde bir sandalyenin üzerine asıyor.</p>

  <p class="p5">&ldquo;Böylece daha sonra çamaşır makinasına atabilirsin,&rdquo; diyor.</p>

  <p class="p5">Odun sandığını açıp sobaya iki odun atıyorum.</p>

  <p class="p5">&ldquo;Şey, aslında benim çamaşır makinam yok,&rdquo; diyorum ve böyle deyince o kadar yoksulmuşum gibi geliyor ki sırıtmam gerekiyor ama küçük kahkaham da pek işe yaramıyor, Ellen'in bütün bunları yakaladığını çok iyi görebiliyorum. Böyle bir durumda takınmam gereken doğru tavrı bulmak kolay iş değil.</p>

  <p class="p5">Masayı bir bezle siliyor, akan suyun altında bezi birçok kez duruluyor, çünkü her yanı süt içinde kaldığından sonradan kokmaması için iyice temizlenmesi gerek. Sonra birden kaskatı duruyor, sırtı bana dönük soruyor:</p>

  <p class="p5">&ldquo;Aslında hiç gelmemiş olmamı mı isterdin?&rdquo; Böyle bir şeyin olabileceğini ancak anlayabilmiş sanki. Ama bu iyi bir soru. Yanıt vermeden önce biraz oyalanıyorum. Düşüncelerimi toplamaya çalışırken odun sandığının üzerine oturuyorum, bunun üzerine yeniden soruyor:</p>

  <p class="p5">&ldquo;Belki de yalnızca kafanı dinlemek istiyorsundur. Bu yüzden buralara geldin, öyle değil mi, bu yüzden buraya taşındın, çünkü kafanı dinlemek istiyorsun, sonra sabahın köründe <span class="t12">ben</span> arabamla avlunun ortasına kadar gelip seni rahatsız ediyorum, sana kalsa böyle bir şeyin olmasını hiç mi hiç istemezdin aslında, öyle mi?&rdquo;</p>

  <p class="p5">Bütün bunları sırtı bana dönük söylüyor. Bezi lavaboya bırakmış, iki eliyle bulaşık leğeninin kenarlarını kavramış, bana dönmüyor.</p>

  <p class="p5">&ldquo;Yaşamımı değiştirdim,&rdquo; diyorum, &ldquo;önemli olan bu. Firmadan geri kalan her şeyi sattım, buraya taşındım çünkü bunu yapmak zorundaydım yoksa durumum kötüye gidiyordu. Artık devam edemiyordum.&rdquo;</p>

  <p class="p5">&ldquo;Bunu anlıyorum,&rdquo; diyor, &ldquo;gerçekten anlıyorum. Ama niye bize hiçbir şey söylemedin?&rdquo;</p>

  <p class="p5">&ldquo;Bilmiyorum. İnan bana bu doğru.&rdquo;</p>

  <p class="p5">&ldquo;Gelmesem daha mı iyi olurdu senin için?&rdquo; diye soruyor yeniden.</p>

  <p class="p5">&ldquo;Bilmiyorum,&rdquo; diyorum ve bu da doğru; buraya gelmesi hakkında ne düşüneceğimi bilmiyorum, planın bir parçası değildi, sonra birden fark ediyorum; şimdi buradan gidecek ve bir daha asla gelmeyecek. Bu düşünceyle bir anda içimi öyle bir korku kaplıyor ki aceleyle yanıt veriyorum.</p>

  <p class="p5">&ldquo;Hayır, bu doğru değil. Gitme.&rdquo;</p>

  <p class="p5">&ldquo;Gitmeyi düşünmemiştim,&rdquo; diyor bunun üzerine, şimdiye kadar yüzünü tezgâhtan bana doğru çevirmemişti, &ldquo;en azından henüz değil, ama sana bir öneride bulunmayı düşünebilirim.&rdquo;</p>

  <p class="p5">&ldquo;Neymiş o?&rdquo;</p>

  <p class="p5">&ldquo;Kendine bir telefon al.&rdquo;</p>

  <p class="p5">&ldquo;Bunu düşüneceğim,&rdquo; diyorum, &ldquo;söz.&rdquo;</p>

  <p class="p5">&nbsp;</p>

  <p class="p5">Saatlerce kalıyor, yeniden arabasına bindiğinde hava kararmaya başlamış bile. Bu arada Lyra ile kendi başına yürüyüşe çıktı, çünkü kendisi böyle istiyordu, ben de yatakta yarım saat dinlendim. Evim farklı şimdi, çayır farklı. Arabanın kapısını kapamadan motoru çalıştırıyor.</p>

  <p class="p5">&ldquo;Artık nerede yaşadığını biliyorum,&rdquo; diyor.</p>

  <p class="p5">&ldquo;İyi,&rdquo; diyorum, &ldquo;buna sevindim.&rdquo; Çabucak el sallıyor, arabanın kapısı kapanıyor, yokuştan aşağı inmeye başlıyor. Merdiveni çıkıyorum, dışarının ışığını yakıyorum, holden mutfağa giriyorum. Lyra ayağımın dibinden geliyor ama onun arkamda olmasına karşın içerisi biraz boş geliyor bana. Çayıra doğru bakıyorum, karanlık camda kendi yansımamdan başka bir şey görmüyorum.</p>

  <p class="p5">&nbsp;</p>
</body>
</html>
