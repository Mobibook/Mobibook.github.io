<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.4" name="Generator" />
  <link href="../Styles/style.css" rel="stylesheet" type="text/css" />

  <title>12</title>
</head>

<body>
  <h2 class="h21"><a id="a16"></a>12</h2>

  <p class="p5">LARS VE BEN huş ağacıyla uğraşırken hava yavaş yavaş soğumuş, güneş bulutların ardında kalmıştı. Şimdi rüzgâr esiyor. Gri bir bulut tabakası gökyüzünü yorgan gibi kaplıyor, mavi şerit doğudaki yamaca doğru itiliyor, sonunda bütünüyle gözden kayboluyor. Durup bir soluk alıyoruz, ağrıyan sırtlarımızı doğrultuyoruz, canımız yanmıyormuş gibi yapmaya çalışıyoruz. Pek başarılı olduğumuz söylenemez, biraz olsun dik durabilmek için bir elimle belime destek vermem gerekiyor, bir an için ikimiz de ormanda değişik yönlere bakıyoruz. Sonra Lars bir sigara sarıp yakıyor, odunluğun kapısına yaslanıp sakin sakin sigara içiyor. Yorucu bir bedensel çalışmadan sonra işi paylaştığın kişiyle ya da kişilerle birlikte içilen bir sigaranın ne kadar güzel geldiğini hatırlıyorum, uzun yıllardır ilk kez sigarayı özlüyorum. Biraz önce huş ağacının serilip yattığı yerdeki odun yığınlarına bakıyorum. Lars da o yana bakıyor.</p>

  <p class="p5">&ldquo;Fena değil,&rdquo; diyor sakince, gülümsüyor. &ldquo;Yarıladık sayılır.&rdquo;</p>

  <p class="p5">Lyra ve Poker de yorulmuşlar. Sahanlıkta yan yana yatarken hızlı hızlı soluyorlar. Motorlu testereler kapatılmış. Her şey sessiz. Sonra kar yağmaya başlıyor. Saat öğlenin biri. Gökyüzüne bakıyorum.</p>

  <p class="p5">&ldquo;Lanet olsun,&rdquo; diyorum yüksek sesle.</p>

  <p class="p5">Lars benim bakışlarımı izliyor. &ldquo;Bu kar tutmaz, çok erken daha, yerler yeterince soğuk değil,&rdquo; diyor.</p>

  <p class="p5">&ldquo;Eminim öyledir,&rdquo; diyorum, &ldquo;ama yine de beni endişelendiriyor. Niye böyle olduğunu tam olarak bilemiyorum.&rdquo;</p>

  <p class="p5">&ldquo;Karda mahsur kalmaktan mı korkuyorsun?&rdquo;</p>

  <p class="p5">&ldquo;Evet,&rdquo; diyorum ve kızardığımı hissediyorum. &ldquo;O da var.&rdquo;</p>

  <p class="p5">&ldquo;O zaman kendine senin için karları küreyecek birini bulman gerek. <span class="t12">Ben</span> öyle yaptım. Åslien, şu yolun aşağısında yaşayan bir çiftçi. Ne zaman olursa olsun gelir hep, yıllardır benim karlarımı o kürüyor. Bir kere dışarı çıktı mı çok fazla zamanını almıyor. Tek yaptığı şey bizim yola çıkmak, kar küreme makinasıyla aşağı kadar inmek. En fazla çeyrek saatini alıyor.&rdquo;</p>

  <p class="p5">&ldquo;Evet,&rdquo; diyorum, hafifçe öksürüp devam ediyorum, &ldquo;o olmalı. Dün Kooperatif dükkânındaki telefon kulübesinden ona telefon ettim ben de. Olur, dedi, her seferinde yetmiş beş kron alacakmış. Sen de mi o kadar ödüyorsun?&rdquo;</p>

  <p class="p5">&ldquo;Evet,&rdquo; diyor Lars, &ldquo;ben de aynısını ödeyeceğim. Öyleyse güvendesin demektir. Bu kış sorun olmayacak. Ama şu yukarıdaki var ya,&rdquo; diyor neredeyse felaket haberi verir gibi. Başını arkaya atıp gökyüzüne bakıyor. &ldquo;Hele bir insin aşağıya.&rdquo; Şeytanca bir gülümseme beliriyor yüzünde.</p>

  <p class="p5">&ldquo;Ne dersin, yeniden işe girişelim mi?&rdquo; diye soruyor.</p>

  <p class="p5">Onun coşkusunun bana da bulaştığını hissediyorum, yeniden işe girişmek istiyor canım. Ama bu beni aynı zamanda şaşırtıyor ve endişelendiriyor. Böylesine basit ve gerekli bir işi yapmak için gereken gücü bulma konusunda başka birine bağımlı oluverdim. Benim yeteri kadar zamanım var oysa. İçimde bir şeyler değişiyor, <span class="t12">ben</span> değişiyorum, çok iyi tanıdığım, gözüm kapalı güvendiğim, sevenlerinin sarı pantolonlu çocuk diye çağırdığı, ne zaman elini cebine daldırsa bir avuç parlak bozuk para çıkaran birinden çok daha az tanıdığım, elini cebine daldırdığında ne çıkaracağını bilmediğim birine dönüşüyordum. Acaba bu değişiklik ne kadar zamandır sürüyordu. Belki üç yıldır.</p>

  <p class="p5">&ldquo;Elbette,&rdquo; diyorum. &ldquo;Öyle yapalım.&rdquo;</p>

  <p class="p5">&nbsp;</p>

  <p class="p5">Daha sonra onu içeri davet ediyorum, yardımlarından sonra bunu yapmam gerek. Kar lapa lapa yağıyor ama aslında pek tutmuyor. En azından şimdilik. Dışarıda, odunluğun duvarının önüne epey bir odun istifledik, yanlarında da kurumuş çamın odunları var, avlu da temizlendi, geriye yalnızca kocaman kök kaldı, onu da yarın arabaya zincirle bağlayıp çekmeye karar verdik. Zincirler aşağıda, Lars'ın garajında. Ama şimdilik bu kadar yeter, yorulduk, acıktık, canımız kahve istiyor. Güne öyle kötü başlamışken bu kadar ağır iş yapmanın akıllıca bir şey olup olmadığını düşünüyorum ama kendimi bedenen iyi hissediyorum, gerçekten, yorgunum ama iyi bir yorgunluk bu, sırtım dışında ki o her zaman böyledir, ayrıca Lars'ın benim avlumu yalnız başına temizlemesine müsaade edemezdim.</p>

  <p class="p5">Filtreye kahveyi ölçerek koyuyorum, soğuk suyu dolduruyorum, kahve makinasını çalıştırıyorum, ekmeği dilimleyip bir sepete yerleştiriyorum, buzdolabından tereyağı, et ve peynir çıkarıyorum, tabakları masaya koyuyorum, sarı bir sürahiye kahve için süt dolduruyorum, hepsini masaya getiriyorum, iki kişi için kupa, çatal ve bıçak çıkarıyorum.</p>

  <p class="p5">Lars sobanın yanındaki odun sandığının üzerinde oturuyor. Ayağında çoraplarıyla çok genç görünüyor, aslında böyle ayakları yere değmeden oturan herkes olduğundan küçük görünür. Benim tersime saçları kuru çünkü kafasında siperlikli şapkası vardı. İçeri girdiğinden beri hiçbir şey söylemedi, yalnızca gözlerini yere dikip oturdu. Kafası bir şeye takılmış gibi görünüyor. Aslında ben de pek konuştum sayılmaz ve konuşmaktan kurtulduğuma da seviniyordum, küçük gevezeliklere eskisi kadar alışkın değilim artık.</p>

  <p class="p5">&ldquo;Sobayı yakayım mı?&rdquo; diye soruyor.</p>

  <p class="p5">&ldquo;İyi olur,&rdquo; diyorum, &ldquo;yak,&rdquo; çünkü içerisi biraz serinledi gerçekten, aynı zamanda onun kendini benim evimde böyle rahat hissetmesinden, neyi nasıl yapacağım hakkında fikir yürütmesinden biraz rahatsız oluyorum, ben böyle bir şeyi asla yapmazdım, ama önce sormayı ihmal etmedi, o zaman sorun değil. Lars odun sandığından aşağı atlıyor, kapağı açıyor, üç tane odun ve kullanmak için sandığa koyduğum geçen haftanın <span class="t12">Dagbladet</span> gazetesinden birkaç sayfa alıyor, kısa zamanda sobayı tutuşturmayı başarıyor, benden çok daha çabuk yapıyor bunu, bütün yaşamı boyunca yapmış olmalı, sonra tezgâhın üzerindeki kahve makinasından sesler gelmeye başlıyor: bunca zamandır yanımda olan eski dostum kahve makinası. Biraz sonra gidip kahveyi termosa dolduruyorum. Termos elimde bir an durup uzun yıllar boyunca her sabah birlikte kahve içtiğim kadını düşünmeye çalışıyorum ama kadın parmaklarımın arasından kayıyor, onu gözümün önüne getirmeyi başaramıyorum. Bunun yerine pencereden dışarı, büyük kökün çevresindeki küçük, sarı talaş yığınları dışında temizlenmiş olan avluya, sessizce aşağı doğru uçan, gizemli bir şekilde ortadan kaybolmadan önce birkaç saniye yerde kalan dev kar tanelerine bakıyorum. Sabaha kadar böyle devam ederse kesin tutar.</p>

  <p class="p5">Bu sabah kahvaltı ettim mi ben? Hatırlamıyorum, çok uzun zaman önceymiş gibi geliyor. Sabahtan bu yana her türlü şey oldu. En azından şimdi çok açım. Pencereden Lars'a doğru dönüyorum, elimle masayı gösteriyorum.</p>

  <p class="p5">&ldquo;Buyur, yemek hazır,&rdquo; diyorum.</p>

  <p class="p5">&ldquo;Eline sağlık,&rdquo; diyor odun sandığını kapatıp. Biraz utangaç bir tavırla masanın başına oturup yemeye başlıyoruz.</p>

  <p class="p5">İlk dakikalarda hiçbir şey söylemiyoruz. Yemek inanılmaz güzel geliyor, ekmek kutusuna gidip satın aldığım ekmeğin bakkaldan her zaman aldığımdan başka bir tür mü olduğuna bakmam gerekiyor ama hep aldığım ekmek. Yeniden yerime oturuyorum, yemeye devam ediyorum ve yemeğin gerçekten tadını çıkardığımı söylemem gerek. Biraz ağırdan almaya çalışıyorum ki çabucak bitmesin. Lars gözlerini tabağına dikmiş yiyor. Benim için sorun değil, sohbet etmeye o kadar da meraklı değilim zaten. Yine de başını kaldırıp, &ldquo;Aslında çiftliği ben devralacaktım,&rdquo; diyor.</p>

  <p class="p5">&ldquo;Hangi çiftliği?&rdquo; diyorum ama aslında söz konusu olabilecek yalnızca bir çiftlik var. Ama şimdi benim düşüncelerim orada değil. Acaba uzun bir süre yalnız yaşayınca insan böyle mi oluyor, bir düşüncenin ortasında birden konuşmaya mı başlıyor, konuşmakla konuşmamak arasındaki ayrım siliniyor mu, içimizde kendimizle sürdürdüğümüz hiç bitmeyen sohbet hâlâ görüşmeyi sürdürdüğümüz insanlarla yaptığımız konuşmaların içine mi sızıyor, insan çok uzun süre tek başına yaşayınca birini ötekinden ayıran sınır bulanıklaşıyor mu, bu sının geçtiğini fark etmez duruma mı geliyor, diye düşünüyorum. Benim geleceğim de böyle mi olacak?</p>

  <p class="p5">&ldquo;Bizim evin olduğu çiftliği. Köydekini yani.&rdquo;</p>

  <p class="p5">Norveç'te kesinlikle yüz bin köy vardır, biz de şimdi onlardan birindeyiz ama onun hangi köyden söz ettiğini bildiğim ortada.</p>

  <p class="p5">&ldquo;Niye yukarıdaki köyde değil de burada yaşadığımı merak etmişsindir sen de, öyle değil mi?&rdquo; diyor.</p>

  <p class="p5">Aslında hiç merak etmemiştim, yani onun dediği şekilde, ama belki de etmem gerekirdi. Benim asıl merak ettiğim şey bunca yıldan sonra nasıl olup da kendimi onunla aynı köyde bulabildiğim. Böyle bir şeyin nasıl mümkün olduğu.</p>

  <p class="p5">&ldquo;Evet, yani biraz merak ettim,&rdquo; diyorum.</p>

  <p class="p5">&ldquo;Çiftliği ben devralacaktım, sonuçta evde bir tek ben kalmıştım. Jon denizdeydi, Odd ölmüştü, ben bütün yaşamım boyunca her gün o çiftlikte çalışmıştım, insanların şimdilerde yaptıkları gibi tatil bile yapmadım. Babam bir daha asla geri dönmedi, hastalandı. Gerçek sorununun ne olduğunu hiç kimse anlayamadı. Bacağı kırılmış, omzuna bir şeyler olmuştu, Innbygda'daki hastaneye götürülmüştü, 1948 yılıydı, sen o yılı hatırlarsın, ben daha çocuktum o sıralar. Ama bir daha hiç geri dönmedi. Sonra yıllar geçti, Jon denizden döndü. Onu gördüğümde tanıyamadım. Sanki hiçbiri yaşamıyordu artık. Onları düşünmüyordum. Sonra Jon bir gün otobüsten inip yoldan yukarı yürüdü, kapıdan içeri girdi, çiftliği devralmaya hazır olduğunu söyledi. Yirmi dört yaşındaydı. Bunun onun hakkı olduğunu söyledi. Annem hiçbir şey söylemedi, araya girip beni savunmadı, ama bakışlarını hatırlıyorum, gözlerini benden nasıl kaçırdığını hatırlıyorum. Tanıdığım, bildiğim tek şey o çiftlikti. Jon denizden bıkmıştı, her şeyi gördüğünü söylüyordu. Olabilir elbette. Yıllar içerisinde Port Said ve ona benzer yerlerden birkaç kartpostal göndermişti; Aden, Karaçi, Madras gibi insanın atlasa bakmadıkça nerede olduğunu çıkaramadığı yerler işte. Teknelerden birinin adı M/S Tijuka'ydı, zarfları çok iyi hatırlıyorum, çünkü teknenin adı zarfın ön yüzünde yazılı olurdu ve hiç böyle bir ad görmemiştim. Bana sorarsan Jon sağlıklı görünmüyordu. Zayıf ve çelimsizdi, bir çiftliği idare edemez, diye düşünmüştüm. Şimdilerde Oslo'da gördüğün şu esrarkeşlere benziyordu, sinirli ve gergindi. Ama benim yapabileceğim hiçbir şey yoktu. Onun hakkıydı.&rdquo;</p>

  <p class="p5">Sonra Lars susuyor. Onun için çok uzun bir konuşma bu. Yeniden yemek yemeye başlıyor, benim kadar hızlı yemedi ama o da yemeğin güzel olduğunu düşünüyor. Kupasına kahve dolduruyorum, süt teklif ediyorum, küçük sarı sürahiyi alıp kupasına biraz süt koyuyor, yemeğini bitirene kadar hiç konuşmuyor. Tabağı boşalınca içeride bir sigara içip içemeyeceğini soruyor.</p>

  <p class="p5">&ldquo;İçebilirsin elbette,&rdquo; diyorum, kırmızı tütün paketinden bir sigara sarıyor, yakıp içine çekiyor, oturduğu yerde gözlerini sigaranın ateşine dikiyor. Bunun üzerine ben, &ldquo;Peki sonra ne yaptın?&rdquo; diye soruyorum.</p>

  <p class="p5">Lars bakışlarını sigaradan uzaklaştırıyor, sigarayı ağzına götürüp derin bir nefes alıyor, dumanı ağır ağır üflerken sanki kendini bir palyaço maskesinin arkasına saklamak ister gibi kabaca yüzünü buruşturuyor ve bu o kadar beklenmedik bir şekilde oluyor ki bütünüyle hazırlıksız yakalanıyorum, oturduğum yerde ağzım açık bakakalıyorum, onu daha önce hiç böyle görmedim. Aslında ilginç denebilecek kadar gülünç bir manzara; tıpkı sirkte gülmekten kırılan insanları bir saniye içinde gözyaşlarına boğan bir palyaço, korkunç bir ikilemde kalmış Chaplin ya da eski sessiz filmlerin her zaman gözlerini kırpıştıran yıldızları gibi. Lars'ın lastik gibi bir yüzü var gerçekten ama bu benim o anda gülebileceğim bir şey değil. Ağzını gerip bir çizgiye dönüştürüyor, gözlerini sımsıkı yumuyor, sonra bütün yüzünü kırk beş derece sağa ve aşağı kıvırıyor, en azından bana öyle görünüyor, az buçuk tanımaya başladığım yüz çizgileri kırışıkların arasında kayboluyor, böyle kendini sıkarak epey bir süre durduktan sonra gözlerini açıyor, yüzünün her bir parçasını ait olduğu yere yerleştiriyor, bu arada sigarası dudaklarının arasında duman çıkarmaya devam ediyor ve ben ne tür bir gösteriye tanık olduğumu anlayamıyorum. Ağır ağır soluk alıp veriyor, dosdoğru bana bakarken gözleri nemli.</p>

  <p class="p5">&ldquo;Ayrıldım. Yirmi yaşımı doldurduğum gün. O günden beri eve hiç gitmedim. Beş dakikalığına bile.&rdquo;</p>

  <p class="p5">Mutfağıma bir sessizlik çöküyor, Lars da ben de ses çıkarmıyoruz. Sonra, &ldquo;Çok berbat bir durummuş,&rdquo; diyorum.</p>

  <p class="p5">&ldquo;Yirmi yaşımdan beri annemi hiç görmedim,&rdquo; diyor.</p>

  <p class="p5">&ldquo;Yaşıyor mu hâlâ?&rdquo; diye soruyorum.</p>

  <p class="p5">&ldquo;Bilmiyorum,&rdquo; diyor Lars. &ldquo;Hiç araştırmadım.&rdquo;</p>

  <p class="p5">Pencereden dışarı bakıyorum. Bunun bilmek istediğim bir şey olduğundan emin değilim. İçime ağır bir yorgunluk çöktüğünü, üzerimi örtüp beni aşağı çektiğini hissediyorum. Soruyorum çünkü sormam gerektiğini düşünüyorum, çünkü Lars için bütün bunları bana anlatmanın önemli olduğu ortada ve aslında birçok bakımdan bunların beni de ne kadar ilgilendirdiğini bilmiyor, ama yine de aslında bunları bilmek istediğimden o kadar emin değilim. Çok fazla yer kaplıyorlar. Dikkati toplamak zorlaşıyor, çünkü Lars'la karşılaşmam benim dengemi bozdu, burası için yaptığım planlar bulanıklaştı, dikkatimi toplamadığım anda neredeyse önemsizleşiyorlar, bunu itiraf etmek zorundayım. Keyfîm tavan arasıyla bodrum arasında gidip gelen bir asansör gibi bir iniyor bir çıkıyor, günlerim artık benim düşündüğüm gibi geçmiyor. Ufacık bir şeyi büyütüp felaket boyutlarına getiriyorum. Devrilen huş ağacı küçük bir sorun olduğu için değil, bunu demek istemiyorum, işlerin iyi gitmediğini de söylemek istemiyorum çünkü Lars'ın da yardımıyla her şey çok iyi gitti, ama ben aslında yalnız kalmak istiyordum. Sorunlarımı birer birer kendi başıma, temiz bir kafayla, iyi aletlerle çözmek, belki bir zamanlar babamın yaylada yaptığı gibi yapmak istiyordum. Her işi adım adım ele alırdı, kendisine gereken aletleri önceden hesaplanmış bir sıraya göre dizerdi, eline aldığı işin bir ucundan başlayıp öteki ucuna kadar giderdi, bu sırada hem düşünür hem ellerini kullanırdı, yaptığı işten zevk alırdı, benim de yaptığım işten zevk almayı istemem gibi; günlük sorunları çözmek zaman zaman gayet karışık bir iş olabilir ama sınırları açıkça belli, görebildiğim bir başlangıç ve son var, böylece akşamları yorgun oluyorum ama tükenmiş olmuyorum, sabahları dinlenmiş kalkıyorum, kendime kahve hazırlıyorum, sobayı yakıyorum, ormanın üzerinden göle düşen pembe ışıklara bakıyorum, giyiniyorum, Lyra ile patikalar boyunca gezmeye çıkıyorum, sonra o gün yapmaya karar verdiğim işlerle uğraşmaya başlıyorum. Benim istediğim şey bu, tek başıma kalabileceğimi biliyorum, içimde var bu yetenek ve korkacağım hiçbir şey yok. Çok şey gördüm, şimdi ayrıntısına girmek istemediğim çok şey geçti başımdan, çünkü ben şanslıydım, sarı pantolonlu çocuktum ben, ama artık biraz dinlenmek güzel olacaktı.</p>

  <p class="p5">Ama şimdi Lars var, büyük olasılıkla sevmeden edemeyeceğim Lars; masadan kalkıyor, siperlikli şapkasını alıp kafasına geçiriyor, ama dışarısı artık alacakaranlık, en azından güneş yok artık. Biraz tutuk ve resmi bir tavırla yemek için teşekkür ediyor, sanki biraz önce bir Noel yemeği yemişiz, o da bir an önce buradan uzaklaşmak isteyen bir konukmuş gibi. Belli ki elinde bir balta ya da testereyle dışarıda olmayı burada, benim evimin içinde olmaktan daha çok seviyor, bu benim için sorun değil, onu anlıyorum. Konuk olan ben olsaydım, onun evinde olsaydık ben de aynı şeyi hissederdim.</p>

  <p class="p5">Hole geçip Lars için kapıyı açıyorum, onunla birlikte sahanlığa çıkıyorum, Poker orada oturmuş bekliyor. İyi akşamlar, diyorum, yardımı için teşekkür ediyorum, o huş ağacının altından iyi kalktık, diyor, yarın da kökü zincirle çekeriz. Sonra köpek aramıza giriyor, oturup gözlerini sahibine dikiyor, hırlamaya başlıyor ama Lars bakışlarını bir an bile ona çevirmeden arkasını dönüyor, hiç bakmadan önünden geçip iki basamağı iniyor, çayırdan yukarı, yaşadığı kulübeye doğru yürümeye başlıyor. Poker dili dışarıda, ne yapacağını şaşırmış duruyor, kapıya sırtımı dayamış dururken bana bakıyor, bekliyor ama benim ona vereceğim bir emir yok, bunun üzerine birden başını yere eğiyor, isteksiz adımlarla, kuyruğu sarkmış, neredeyse ayaklarını sürükleyerek Lars'ın peşinden gidiyor, onun yerinde olsaydım bir an önce davranışlarımı düzeltmeye karar verirdim.</p>

  <p class="p5">Otların üzerinde ince bir kar tabakası var. Ne zaman tutmaya başladığını fark etmemişim ama ısı düşmüş, kar yağmayı sürdürüyor, hızı azalmış gibi görünmüyor. İçeri girip kapıyı arkamdan kapatıyorum, ışığı yakıyorum. Lars iş eldivenlerini unutmuş, ayakkabılıkta, bıraktığı yerde duruyorlar, onları alıyorum, kapıyı açıyorum, arkasından sesleneceğim ama bu çok anlamsız, yarın takacak onları, herhalde şimdi eldivenlere ihtiyaç duyacağı bir işe kalkışmayacak.</p>

  <p class="p5">Lars, Jon denizdeyken onu bir kere bile düşünmediğini söylüyor ama gittiği şehirleri ve limanları, eve gönderdiği zarfların üzerinde ne yazdığını, çalıştığı gemilerin adlarını hatırlıyor, bu gemilerin izlediği rotaları bulmak için okul atlasına bakmış. Daha o zamandan zayıflayıp çelimsizleşmiş olan Jon, M/S Tijuka'nın güvertesinin en önünde, küpeşteyi sıkıca kavramış, inatçı, kısılmış bakışları yaklaşan kıyıya çevrili. Marsilya'dan geliyorlar, Lars'ın parmağı gemiyi Sicilya'dan İtalya çizmesinin burnuna, oradan eğik bir hatla Yunan adalarına izlemiş, Girit'in güneydoğusunda havada yeni bir şey var, sanki daha bir gün öncesine göre farklı bir uyum hissediliyor ama Jon henüz bunu, havadaki bu yeni şeyin Afrika olduğunu anlamamış. Sonra Lars'ın parmağı onun Akdeniz'in en içlerindeki Port Said'e girişini izliyor, burada yük boşaltıp dolduracaklar, ardından gemi ağır ağır aşağı doğru inip iki yanında çöller uzanan, milyarlarca kum taneciği güneşte parladığı için havasında tuhaf bir sarılık olan Süveyş Kanalı'nı geçip sıcaktan kavrulan Djibouti boyunca Kızıldeniz'de ilerleyerek bir dünyayı ötekinden ayıran dar boğazın karşı tarafındaki Aden'e gidiyorlar; bütün bu süre boyunca eskisinden farklı biri olmak, unutuş ve ölüm yolunda bir çöl kâşifi gibi her şeyi arkasında bırakmak için yaklaşık yetmiş yıl önce buralardan geçmiş olan genç şair</p>

  <p class="p5">Rimbaud'nun yolunu izliyorlar, <span class="t12">ben</span> de bunu biliyorum, çünkü bir kitapta okumuştum. Ama ırmak kıyısındaki evin mutfak masasında, atlasın karşısında oturan Lars bunu bilmiyor, <span class="t12">Jon</span> da bilmiyor, Port Said'de masmavi basık gökyüzünün altında ilk Afrika palmiyesini görüyor o. Kentin alçak çatılarını görüyor, limana kadar uzanan bütün sokaklara kurulan, M/S Tijuka'nın yanaştığı rıhtımın yanı başındaki pazarları, çarşıları görüyor. Bu kentte pazardan başka bir şey yok; her dilde bağırarak sana bir şeyler satmak isteyen, özellikle yukarıda elleri küpeşteyi sıkıca kavramış, gözleri iki çizgiye dönüşmüş olan <span class="t12">sana</span> geminin merdivenlerinden aşağı inip eğer senin için neyin iyi olduğunu biliyorsan mutlaka sahip olman gereken bir şeyi satın almanı, bunun yaşamını değiştireceğini, seni düşünemeyeceğin kadar mutlu edeceğini, üstelik de sırf senin için ucuza bırakacağını söyleyen sesler var; bütün bunlar kulakları sağır ediyor, insanı serseme çeviriyor, ziller, davullar çalıyor, kokular neredeyse başını döndürüyor; fazla olgunlaşmış sebzelerin, bu dünyada olduğundan bile haberinin olmadığı ne idüğü belirsiz etlerin karışımı. Baharatlar, kokulu otlar, rıhtımın en ucunda görebildiği bir ateşten gelen kokular var, orada ne yakıldığını bilmiyor ama keskin bir koku bu. Gemiden ayrılmıyor, yük boşaltmada üzerine düşen işi yapıyor, gençliğinin bütün gücünü kullanıyor ama geminin merdivenlerinden aşağı inmiyor. Ne kendi nöbeti sırasında, ne başka bir nöbette. Karanlık birdenbire çökünce güvertede durup elektrik ışıklarının ve canlı ışıkların bir karışımının içinde biraz daha ağır bir tempoda sürüp giden yaşamı izliyor, şimdi her şey gündüzün göz alıcı ışığında olduğundan daha çekici görünüyor, ama aynı zamanda dalgalanan gölgeler, daracık sokaklar yüzünden daha ürkütücü. Jon on beş yaşında, Port Said'de gemiden ayrılmıyor, Aden'de ve Djibouti&rsquo;de de öyle.</p>

  <p class="p5">&nbsp;</p>

  <p class="p5">Gece uyanıyorum, yatakta oturup pencereden dışarının karanlığına bakıyorum. Kar yağmaya devam ediyor, rüzgâr esiyor, dışarıda bir kargaşa var, kar taneleri pencereye doğru uçuyorlar. Yolun ırmağa indiği yer sınırları belirsizleşmiş kocaman, beyaz bir örtü yalnızca. Yataktan kalkıyorum, mutfağa gidiyorum, ocağın üzerindeki küçük lambayı yakıyorum. Lyra siyah sobanın dibinde yattığı yerden başını kaldırıyor ama onun içinde işleyen ilkel saat şaşmıyor, şimdi dışarı çıkmayacağımızı biliyor, saat daha gecenin ikisi. Koridorun yan tarafındaki banyoya, daha doğrusu küçük bölmeye gidiyorum, buraya bir çamaşır leğeni, dev bir su testisi ve dışarı çıkıp evin arkasına gitmeyi istemeyeceğim kadar kötü havalar için yere bir kova koymuştum. İşimi orada hallediyorum, kazağımı, çoraplarımı giyiyorum, küçücük bir bardak içkiyle <span class="t12">İki Şehrin Hikâyesi</span>'nin son sayfalarını okumak üzere mutfak masasına oturuyorum. Sydney Carton'un yaşamı sonuna yaklaşıyor, her yanından kanlar akıyor, kırmızı bir peçenin arkasından giyotinin düzenli bir tempoyla inip kalktığını, düşen kafalarla dolan sepetlerin içlerinde daha fazlasına yer kalmayınca yenileriyle değiştirildiklerini görüyor, örgü örerek gösteriyi seyreden kadınların on dokuz, yirmi, yirmi bir, yirmi iki diye saydıklarını duyuyor, kuyrukta önünde duran kadını öpüyor, elveda, zamanın ya da buradaki gibi acıların bulunmadığı bir ülkede buluşacağız, diyor, birazdan geriye yalnızca o kalacak. Kendine ve dünyaya &ldquo;Bugüne dek yaptığım her şeyden çok, çok daha iyi bir şey bu,&rdquo; diyor. Böyle bir durumda ona karşı çıkmak kolay değil. Zavallı Sydney Carton. Gerçekten de insanın moralini yerine getiren bir kitap, bunu söylemem gerek. Kendi kendime gülümsüyorum, kitabı alıp odaya gidiyorum, rafta, Dickens'ın öteki kitaplarının arasındaki yerine koyuyorum, mutfağa geri dönüp küçük bardaktaki içkimi bir yudumda dikiyorum, ocağın üzerindeki lambayı söndürüp yatak odasına gidiyorum ve yatıyorum. Kafamı yastığa koyar koymaz uyuyakalıyorum.</p>

  <p class="p5">Saat beşte evime doğru gelen bir traktörün homurtusu ve kar küreyicinin kulak tırmalayıcı takırtılarıyla uyanıyorum. Pencereye düşen ışıkları görür görmez bunun ne olduğunu anlıyorum, arkamı dönüp yeniden uyuyorum, tek bir olumsuz şey bile düşünecek zaman bulamıyorum.</p>

  <p class="p5">&nbsp;</p>
</body>
</html>
