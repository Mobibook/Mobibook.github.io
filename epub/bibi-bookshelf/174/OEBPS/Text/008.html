<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.4" name="Generator" />
  <link href="../Styles/style.css" rel="stylesheet" type="text/css" />

  <title>3</title>
</head>

<body>
  <h2 class="h21"><a id="a4"></a>3</h2>

  <p class="p5">BABAM VE BEN iki hafta önce Oslo'dan trene binmiştik, sonra Elverum'da trenden inip saatlerce otobüs yolculuğu yaparak buraya gelmiştik. Otobüs benim hiç anlamadığım bir düzene göre mola veriyordu, ama en azından sık sık durduğunu biliyordum, kimi zamanlar sıcak koltukta, güneşin altında pişerek uyuyordum, yeniden uyanıp camdan dışarı baktığımda bir milim bile ilerlememişiz gibi görünüyordu, çünkü manzara ben uyumadan öncekinin aynısıydı: iki yandaki tarlalar arasından kıvrılarak uzanan çakıllı bir yol; beyaz boyalı ahırları, kırmızı boyalı samanlıklarıyla irili ufaklı çiftlik evleri; yola kadar inen dikenli tellerin arkasındaki otların üzerine uzanmış, güneşin altında gözlerini kısarak geviş getiren, neredeyse hepsi kahverengi, birkaç tanesi de beyaz üzerine kahverengi ya da siyah benekli inekler; çiftliklerin arkasında orman ve hiç değişmediğinden emin olduğum bir yamacın üzerindeki maviliğin içinde bulutlar.</p>

  <p class="p5">Bu yolculuk hemen hemen bütün gün sürdü, ama en tuhaf yanı hiç canımın sıkılmamasıydı. Gözkapaklarım ısınıp ağırlaşana kadar camdan dışarıyı seyretmek hoşuma gidiyordu, uykuya dalıyor, yeniden uyanıyor, belki bin birinci kez camdan dışarıyı seyrediyordum ya da arkamı dönüp bütün yolculuk boyunca teknikle, ev yapımıyla, makinalarla ya da motorlarla ilgili bir kitaba burnunu gömüp oturan babama bakıyordum, bu tür şeylere müthiş bir düşkünlüğü vardı. Ben baktığımda kafasını kaldırıp bana bakıyor, başını sallayarak gülümsüyordu, ben de ona gülümsüyordum, sonra yeniden kitabına gömülüyordu. Sonra bir kez daha uykuya dalıp sıcak, yumuşak şeylere dair rüyalar görüyordum; son kez uyandığımda babam omzumu sarsıyordu.</p>

  <p class="p5">&ldquo;Selam şef,&rdquo; dediğinde gözlerimi açıp çevreme bakındım. Otobüs durmuş, motoru susmuştu, dükkânın önündeki büyük huş ağacının gölgesindeydik. Irmağın üzerindeki köprüye giden yolu, tam orada daralıp köpürerek akan ırmağı ve ağaçların tepesinde parlayan alçalmış güneşi gördüm. Şimdi son kez dışarı çıkacaktık. Burası son duraktı. Daha öteye gitmek olanaksızdı, geri kalanını yürümek zorundaydık, beni Norveç'te gidilebilecek en uzak yere kadar getirmiş olmanın tam babama göre bir davranış olduğunu düşündüm; niçin özellikle <span class="t12">buraya</span> geldiğimiz konusunda hiçbir şey sormadım, çünkü sanki beni bir sınava sokmuş gibiydi ve benim de buna hiç itirazım yoktu. Babama güveniyordum.</p>

  <p class="p5">Otobüsün arkasındaki bagajdan torbalarımızı ve aletlerimizi aldık, köprüye doğru yürümeye başladık. Köprünün tam ortasında durup aşağıda hızla akan yeşilimtırak suları seyrettik, olta kamışlarını sımsıkı tutup yeni yapılmış tahta korkuluğa vurduk, ırmağa tükürdük ve babam seslendi:</p>

  <p class="p5">&ldquo;Sen bekle bakalım Jakob!&rdquo;</p>

  <p class="p5">Bütün balıklara Jakob derdi; ister evimizde, tuzlu Oslo fiyordunda olsun, ister burada, İsveç sınırını geçip bir yarım daire çizerek bu köyün içinden geçtikten sonra birkaç mil güneyde İsveç'e geri dönen ırmağın başında olsun, korkuluktan yarı beline kadar sarkar, yüzünde alaycı bir gülümsemeyle yumruğunu derinlere doğru sallayarak, &ldquo;Sen bekle bakalım Jakob, şimdi gelip seni yakalayacağız,&rdquo; derdi. Bir yıl önce köpürerek akan sulara gözlerini dikip baktığımı, suyun gerçekten İsveçli olduğunu, sınırın bu yanında yalnızca geçici olarak bulunduğunu görmenin, anlamanın ya da tatmanın bir yolu olup olmadığını merak ettiğimi hatırlıyordum. Ama ben o zamanlar çok daha küçüktüm, dünyayı çok az tanıyordum, zaten yalnızca öylesine bir düşünceydi bu. Babam ve ben köprüde durmuş birbirimize bakarak gülümsüyorduk ve en azından <span class="t12">ben</span> beklenti hissinin göğsüme yayıldığını duyumsuyordum.</p>

  <p class="p5">&ldquo;Nasıl gidiyor?&rdquo; diye sormuştu.</p>

  <p class="p5">&ldquo;İyi,&rdquo; derken elimde olmadan gülmüştüm.</p>

  <p class="p5">Şimdi ırmaktan gelen patikada yağmurun altında yürüyordum. Arkamda Jon kayıkta oturmuş, akıntı yönünde gidiyordu. Benim yalnız başınayken sık sık yaptığım gibi kendi kendine konuşup konuşmadığını merak ettim. Biraz önce neler yaptığımı yüksek sesle söyleyip üzerinde kafa yorduktan sonra başka bir seçeneğimin olmadığında karar kılardım. Ama onun böyle bir şey yapmadığı kesindi.</p>

  <p class="p5">Her yanım buz gibi olmuştu, dişlerim takırdıyordu. Kolumun altında kazağım ve gömleğim vardı ama artık onları giymek için çok geçti. Gökyüzü normalde geceleri olduğundan bile daha karanlıktı. Babam kulübede gaz lambasını yakmıştı, pencerelerden sıcak, sarı bir ışık geliyordu, bacadan kıvrılarak yükselen gri dumanı yağmur çıkar çıkmaz çatıya doğru savuruyor, su ve duman gri bir çorba gibi çatının kenarından aşağı akıyordu. Çok garip bir görüntüydü.</p>

  <p class="p5">Kapı aralıktı. Doğruca sahanlığa çıktım, aydınlık aralıktan sızan kızarmış domuz pastırması kokusu burnuma geldi. Küçük çatı oluğunun altında durdum. Uzun zamandır ilk kez yağmur gürültüler çıkararak kafama inmiyordu. Orada birkaç dakika durduktan sonra kapıyı açıp içeri girdim. Babam kuzineli sobanın başında kahvaltı hazırlıyordu. Kapı eşiğinde durup elimdeki paçavraya dönmüş giysileri yere bıraktım. Beni duymamıştı. Saatin kaç olduğunu bilmiyordum ama yemeği hazırlamaya başlamak için bekleyebileceği kadar çok beklediğini biliyordum. Oduncu gömleğinin üzerine çalışmadığı zamanlar giymeyi sevdiği eski, delik deşik kazağını geçirmişti. Sakallıydı, buraya geldiğimizden beri tıraş olmamıştı. Saçı sakalı birbirine karışmış ve özgür, der, çenesini okşardı. Karşımda hoşuma giden bir adam duruyordu. Öksürdüm; döndü, kafasını yana eğip bana baktı. Durup söyleyeceklerini bekledim.</p>

  <p class="p5">&ldquo;Vay be, işte buna ıslak bir çocuk derim,&rdquo; dedi.</p>

  <p class="p5">Başımı salladım. &ldquo;Ne demezsin,&rdquo; dedim takırdayan dişlerimin arasından.</p>

  <p class="p5">&ldquo;Oradan kımıldama.&rdquo; Tavayı kararmış ocağın kenarına çekti, yatak odasına gitti, büyük bir havluyla geri döndü.</p>

  <p class="p5">&ldquo;Pantolonunu ve ayakkabılarını çıkar,&rdquo; dedi. Dediğini yaptım. Kolay değildi. Kilimin üzerinde çıplak kaldım sonunda. Kendimi yeniden küçük bir oğlan çocuğu olmuşum gibi hissediyordum.</p>

  <p class="p5">&ldquo;Buraya, sobanın yanına gel,&rdquo; dedi. Sobanın yanına gittim. İçine iki yeni odun atıp küçük kapağını kapadı. Kapağın aralığından alevlerin parladığını gördüm, siyah dökme demirden neredeyse canımı yakan sıcak dalgaları yükseldi. Sonra havluyu vücuduma sarıp ovalamaya başladı, ilkin yavaş yavaş, sonra gittikçe daha sert. Sanki beni tutuşturmaya çalışıyordu, tıpkı ateş yakmak için iki çubuğu birbirine sürten Kızılderililer gibi. Ben kaskatı, kuru bir sopaydım, sonra alev saçmaya başlamıştım.</p>

  <p class="p5">&ldquo;Şimdi biraz tut bakayım şunu,&rdquo; dedi. Havluyu omuzlanma sardım, yeniden yatak odasına gitti, temiz bir pantolon, kalın bir kazak ve çoraplarla geldi. Çok yavaş hareketlerle giyindim.</p>

  <p class="p5">&ldquo;Aç mısın?&rdquo; diye sordu.</p>

  <p class="p5">&ldquo;Evet,&rdquo; dedim ve uzun süre başka bir şey söylemedim. Masaya oturdum. Sahanda yumurta ve kızarmış domuz pastırması getirdi, eski kuzinede kendi pişirdiği ekmekten kalın dilimler kesip üzerlerine yağ sürdü. Önüme koyduğu her şeyi yedim, o da yemeğe oturdu. Çatıyı döven yağmuru duyuyorduk, ırmağın üzerine, Jon'un kayığının üzerine, bakkala giden yola, Barkald'ın otlaklarına yağıyordu, ormana, çayırdaki atlara, bütün ağaçlardaki bütün kuş yuvalarına yağmur yağıyordu, ama kulübenin içi sıcak ve kuruydu. Soba çıtırdıyordu, tabağın içi boşalana kadar yedim, babam sanki sıradan bir sabahmış gibi dudağında yarım bir gülümsemeyle yiyordu ama öyle değildi aslında; sonra birden kendimi çok yorgun hissettim, masaya eğildim, başımı ellerimin üzerine yasladım ve orada uyuyakaldım.</p>

  <p class="p5">Uyandığımda ranzanın alttaki yatağında, babamın yerinde yorganın altında yatıyordum. Bütün giysilerim üzerimdeydi. Kulübenin arkasındaki gökyüzünde parlayan güneş pencereden içeri doluyordu, bunu görünce saatin on ikiyi çoktan geçmiş olduğunu anladım. Yorganı yana atıp yataktan fırladım, ayaklarımı yere bastım. Kendimi iyi hissediyordum. Bir yanım sızlıyordu ama önemli bir şey değildi. Kapı sonuna kadar açıktı, çayır güneşlikti. Otların üstü ıslak ıslak parlıyordu, yerden bir metre yüksekte pamuk gibi bir pus örtüsü vardı. Pencerede bir sinek vızıldıyordu. Köşedeki dolabın önünde babam durmuş, sırt çantasından çıkardıklarını raflara yerleştiriyordu. Ben uyurken uzun bakkal yolunu gidip gelmişti.</p>

  <p class="p5">Beni hemen fark etmişti, durdu, elinde bir torba vardı. Hiç ses çıkarmıyordu, babam çok ciddiydi.</p>

  <p class="p5">&ldquo;Nasıl oldun bakalım?&rdquo; diye sordu.</p>

  <p class="p5">&ldquo;İyi,&rdquo; dedim. &ldquo;Kendimi iyi hissediyorum.&rdquo;</p>

  <p class="p5">&ldquo;Bu güzel,&rdquo; deyip bir süre sustu, ardından yine konuştu.</p>

  <p class="p5">&ldquo;Bu sabah, sen dışarıdayken, Jon'la mı birlikteydin?&rdquo;</p>

  <p class="p5">&ldquo;Evet,&rdquo; dedim.</p>

  <p class="p5">&ldquo;Ne yapmaya gitmiştiniz?&rdquo;</p>

  <p class="p5">&ldquo;At çalmaya gittik.&rdquo;</p>

  <p class="p5">&ldquo;Ne diyorsun sen öyle?&rdquo; Babam biraz afallamışa benziyordu. &ldquo;Hangi atları çaldınız peki?&rdquo;</p>

  <p class="p5">&ldquo;Barkald'ınkileri. Yani onları sahiden çalmadık aslında. Yalnızca biraz bindik. Ama buna çalmak diyoruz, o zaman daha heyecanlı oluyor.&rdquo; Çekinerek gülümsedim ama o bana gülümsemedi. &ldquo;Ben pek beceremedim,&rdquo; dedim, &ldquo;at beni üzerinden dosdoğru dikenli tellere fırlattı.&rdquo; Kesiği açıkça görünen kolumu öne uzattım ama babam dimdik yüzüme bakıyordu.</p>

  <p class="p5">&ldquo;Jon nasıldı peki?&rdquo;</p>

  <p class="p5">&ldquo;Jon mu? Her zaman olduğu gibiydi. Yani son yaptıkları dışında. Bana bir çam ağacının tepesindeki çalıkuşu yuvasında duran yumurtaları gösterecekti, sonra birden bütün yuvayı eliyle şöyle ezip parçaladı,&rdquo; derken yeniden kolumu uzattım, yumruğumla eziyormuş gibi bir hareket yaptım ama babam bir yandan bana bakıp başını sallarken son torbayı da dolaba koydu, ardından dolabın kapısını kapadı, sakallı çenesini ovuşturdu, ben anlatmayı sürdürdüm.</p>

  <p class="p5">&ldquo;Sonra kaçıp gitti, ardından da gök gürlemeye başladı.&rdquo;</p>

  <p class="p5">Babam çantayı kapıya taşıdı, oraya bıraktı, sırtı bana dönük durup çayıra bakmaya başladı. Ensesini kaşıyordu, sonra döndü, geri geldi, masanın başına oturdu ve sordu:</p>

  <p class="p5">&ldquo;Bakkalda herkesin neden söz ettiğini bilmek istiyor musun?&rdquo;</p>

  <p class="p5">Bakkalda insanların neden söz ettiklerini öğrenmek özellikle ilgimi çekmiyordu ama nasıl olsa anlatacaktı.</p>

  <p class="p5">&ldquo;Evet,&rdquo; dedim.</p>

  <p class="p5">&nbsp;</p>

  <p class="p5">Bir gün önce Jon tüfeğiyle her zamanki gibi tavşan avına çıkmıştı. Tavşanlara ateş etmeye niye o kadar meraklı olduğunu anlamıyordum ama bu onun uzmanlığı olmuştu, üstelik de ustaydı, iki atıştan birinde isabet ettirirdi. Bu kadar ufak ve hızlı bir hayvan için bu hiç fena sayılmazdı. Ailesinin bütün o tavşanları yiyip yemediğini bilmiyordum. Biraz tekdüze olurdu herhalde. Her neyse, dün de Jon eve kulaklarından bir ipe asılmış sallanan iki tavşanla, bir güneş gibi gülerek gelmişti, çünkü o sabah yalnızca iki el ateş etmiş ve ikisini de isabet ettirmişti. Bu onun için ender bir durumdu. Eve girdiğinde avını göstermek için annesiyle babasını aramaya başlamış, ama annesi o gün bir tanıdıklarını ziyaret etmek için Innbygda'ya gitmiş, babası da ormandaymış. Sabah dışarı çıkma telaşında evde kimin olduğuna bakmayı unutmuş, ama o gün ikizlere onun bakması gerekiyormuş. Tüfeğini kapının ağzına dayayıp ipe bağlı tavşanları bir kancaya asmış ve kardeşlerini bulmak için koşarak bütün evi dolaşmış ama hiçbir yerde yoklarmış, sonra yeniden çayıra koşmuş, odunluğa, samanlığa bakmış ama onları bulamamış. Bunun üzerine endişeye kapılmış. Irmağa koşmuş, evlerinin yakınındaki iskeleden suyun içine girmiş, ırmağın aşağısına, yukarısına, karşı kıyılara bakmış ama tek gördüğü şey bir köknarın tepesindeki bir sincap olmuş.</p>

  <p class="p5">&ldquo;Canın cehenneme ağaç ayısı,&rdquo; demiş. Suya eğilip sanki altını daha iyi görmesine yarayacakmış gibi elleriyle iki yana açmaya çalışmış ama bu aslında çok saçmaymış çünkü su ancak dizlerine kadar geliyormuş ve dibi olduğu gibi görünüyormuş zaten. Yeniden doğrulmuş, bir soluk almış, düşünmeye çalışıyormuş ki o anda evden bir silah sesi duymuş.</p>

  <p class="p5">Tüfek. Eve döndüğünde hep yaptığı şeyleri yani tüfeğin emniyetini kapamayı, son mermiyi tüfekten çıkarmayı unutmuş. Bu silah Jon'un sahip olduğu tek değerli şeydi, ona sanki bebeğiymiş gibi bakar, temizler, onarırdı; on iki yaşındayken babası doğum gününde ona tüfeği hediye edip ne için kullanılacağı ve özellikle de ne için kullanılmayacağı konusunda çok sert uyanlarda bulunduğundan beri böyle yapmıştı. Her zaman emniyeti kapatır, mermiyi çıkarır, tüfeği dolabın üzerinde yüksek bir kancaya asardı. Oysa şimdi kapının ağzına bırakmıştı çünkü birden aklına unuttuğu şey gelmişti; evde yalnız kalan ikizlerden o sorumluydu. İkizler daha on yaşındaydılar.</p>

  <p class="p5">Jon çevresine sular saçarak ırmaktan çıkmış, kıyı boyunca koşup oradan eve doğru tırmanmaya başlamış, yol birden uzamış sanki, pantolonunun paçaları dizlerine kadar ıslanmış, ağırlaşmış, ayakkabıları vıcık vıcık su doluymuş, attığı her adımda midesini bulandıran bir gıcırtı çıkarıyorlarmış. Ev yolunun yarısına geldiğinde evin öteki tarafındaki ormandan fırlayan babasını görmüş. Daha önce babasını hiç koşarken görmemiş, o kocaman, ağır adamın uzun, bastığı yeri göçerten adımlarla ormandan fırlayıp çalılara dalmasını, omuz hizasına kaldırdığı kollarıyla suda ters akıntıya karşı yüzüyormuş gibi ilerlemesini görmek öylesine ürkütücüymüş ki Jon durmuş, olduğu yerde otların arasına oturmuş. Her ne olduysa artık nasıl olsa çok geçmiş, eve ilk varan babası olacakmış ve Jon içeride neler olduğunu görmek istemediğini hissediyormuş.</p>

  <p class="p5">&nbsp;</p>

  <p class="p5">Olan şuymuş: İkizler bütün sabah bodrumda kutulara doldurulmuş elbiselerle ve eski ayakkabılarla oynamışlar. Sonra gülerek merdivenlerden çıkmışlar, bodrum kapısından hole girmişler, orada kancaya takılı tavşanları ve duvara dayalı tüfeği görmüşler. Bunun Jon'un tüfeği olduğunu çok iyi biliyorlardı, ağabeyleri Jon onların kahramanıydı ve eğer onların da benim onların yaşındayken kurduklarıma benzer hayalleri varsa Jon onların gözünde hem Davy Crockett, hem Geyikayak, hem de Huckleberry Finn'i tek başına temsil ediyordu. Jon'un yaptığı her şey taklit edilebilir, bir oyuna çevrilebilirdi.</p>

  <p class="p5">İlk gelen Lars olmuş, tüfeği kapıp havada sallayarak bağırmış:</p>

  <p class="p5">&ldquo;Hey bana bak!&rdquo; Sonra tüfek ateş almış. Gürültü ve namlunun darbesi Lars'ın bir çığlık atarak yere yuvarlanmasına neden olmuş, hem zaten hiçbir şeye nişan almıyormuş ki, yalnızca o harika tüfeği elinde tutup <span class="t12">Jon</span> olmak istiyormuş, pekâlâ odun sandığını, sahanlıktaki küçük pencereyi, büyükbabanın altın yaldızlı çerçevenin içinde bir kancaya asılı sakallı resmini, tavandan sarkan, karanlıkta eve gelen birinin penceredeki ışığı görmesi ve böylece yolunu şaşırmaması için hiç söndürülmeyen çıplak ampulü vurabilirmiş. Ama bunlardan hiçbirini vurmamış, o hemen yanı başında duran Odd'u kalbinden vurmuş. Bu kovboy romanlarında geçen bir olay olsaydı merminin üzerinde zaten Odd&rsquo;un adının yazılı olduğu, bunun yıldızlarda ya da yazgının kalın kitabının yapraklarından birinde yazdığı anlatılıyor olurdu sararmış sayfalarda. O yakıcı anda birleşen çizgilerin başka yollara sapmalarını sağlayacak bir şey yapabilmek ya da söyleyebilmek hiç kimsenin elinde olmazdı. İnsanlarınkinden başka güçlerdi tüfeğin ağzını tam o yöne çevirenler. Ama böyle değildi işte ve otların arasında iki büklüm oturan Jon babasının kucağında kardeşini taşıyarak dışarı çıktığını gördüğünde böyle olmadığını biliyordu, Odd'un adının yazıldığı ve asla silinmeyeceği tek kitap kilise kayıtlarıydı.</p>

  <p class="p5">Babam bana bütün bunları anlatmış olamaz, en azından bütün bu ayrıntıları. Yine de belleğimde böyle kalmış, hemen o anda mı bu renklere boyamıştım yoksa bunu geçen yıllar içinde mi yapmıştım bilmiyorum. Ama olayın soğuk gerçeklerinin tartışılabilir yanı yoktu, olan olmuştu, babam masanın üzerinden soran gözlerle bana bakıyordu, sanki bu drama katılanları daha iyi tanıyor olabileceğim için <span class="t12">ben</span> akıllıca bir şeyler söyleyebilirmişim gibi bekliyordu ama gördüğüm tek şey Jon'un bembeyaz yüzü ve kayığı itip kendi yaşadığı, onu bekleyenlerin bulunduğu eve doğru sürüklenmesi için akıntıya bıraktığı zaman ırmağın köpüklü sularına yağan yağmurdu.</p>

  <p class="p5">&ldquo;Yine de en kötüsü bu değil,&rdquo; dedi babam.</p>

  <p class="p5">&nbsp;</p>

  <p class="p5">Lars&rsquo;ın ikiz kardeşi Odd'u vurduğu günden bir gün önce sabah erken saatte anneleri bakkala mal getiren arabayla Innbygda&rsquo;ya gitmişti. Ertesi gün, bütün bunlar olduğu sırada babaları at arabasıyla gidip onu getirecekti. Atlarının adı Bramina'ydı, on beş yaşında, beyaz alınlı, beyaz bacaklı doru bir attı. Bana sorarsanız güzeldi ama pek çevik sayılmazdı ve Jon onun alerjisi olduğu için soluk almakta zorlandığını düşünüyordu, bu bir at için pek alışıldık bir durum değildi. Onunla Innbygda&rsquo;ya gidip geri dönmek neredeyse bütün günü alıyordu.</p>

  <p class="p5">Babaları kucağında ölü oğlu ile çayırda duruyordu. En büyük oğlu hiç kımıldamadan, sanki o da ölüymüş gibi otların arasında yatıyordu. Gitmesi gerektiğini biliyordu. Gideceğini söylemişti. Başka bir seçeneği yoktu. Arkasını dönüp yeniden eve girdi. Koridorda Lars kaskatı, hiç ses çıkarmadan duruyordu, babası onu gördü ama aynı anda birden çok büyük düşünceyi kafasına sığdırmayı başaramadığı için doğruca yatak odasına gitti, Odd'u çift kişilik yatağa yatırdı, bir örtü bulup küçük bedeni örttü. Kanlı gömleğini değiştirdi, pantolonunu değiştirdi, Bramina'yı eyerlemek için dışarı çıktı. Göz ucuyla Jon'un ayağa kalktığını, ahıra doğru yürüdüğünü görmüştü. Atı arabanın önüne bağladığı sırada Jon da ahıra ulaşmıştı. Babası döndü, onu omzundan yakaladı, bir an sonra aşırı sert yakaladığını düşünmüştü ama çocuğun ağzından tek bir söz çıkmıyordu.</p>

  <p class="p5">&ldquo;Ben yokken Lars'la sen ilgileneceksin. Bu kadarını yapabilirsin,&rdquo; diyerek, güneşe çıkan Lars&rsquo;ın sert ışıktan gözlerini kırpıştırdığı sahanlığa doğru baktı. Babası elini yüzüne götürdü, bir an için gözlerini yumdu, sonra öksürdü, arabanın önüne geçip oturdu, dizginleri çekti, arabanın tekerlekleri döndü. Babası kapıdan dışarı çıktı, anayoldan aşağı indi, bakkalın önünden geçti, ağır ağır Innbygda'ya giden uzun yola koyuldu.</p>

  <p class="p5">Jon, Lars'ı yanına alıp kayığa götürdü, balık tutmak için ırmağa açıldılar, aklına başka hiçbir şey gelmemişti, saatlerce ırmakta kaldılar. O sırada neler konuştuklarını hayal etmeyi hiç başaramadım. Belki hiç konuşmamışlardır. Belki yalnızca kıyıda, ikisi de ellerinde oltalarla dikilip balık tutmuşlardır; aralarında epey bir aralıkla, çevrelerinde yalnızca ormanı hissederek büyük bir sessizlik içinde oltalarını durmadan atıp çekmişlerdir. İşte bunu hayal edebiliyorum.</p>

  <p class="p5">Geri döndüklerinde yakaladıkları birkaç balıkla samanlığa gidip oturdular ve orada beklemeye başladılar. Evin içine hiç girmediler. Akşamın geç saatlerinde çakıllı yolda Bramina&rsquo;nın nallarının ve arabanın tekerleklerinin sesini duydular. Birbirlerine baktılar. Orada biraz daha oturmayı yeğlerlerdi aslında. Sonra Jon ayağa kalktı, Lars da ayağa kalktı, ikizlerin bebekliğinden beri ilk kez el ele tutuştular, avluya çıkıp çiftlik yolundan içeri giren arabanın yavaşlayıp durmasını izlediler, Bramina&rsquo;nın astımlı soluğunu ve babasının atı avutmak için bazı sözler söylediğini duydular; yumuşak, iyi sözler, babasının bir insana hiçbir zaman söylemediği sözler.</p>

  <p class="p5">Anneleri sarı çiçekli mavi elbisesiyle, kucağında çantasıyla arabada oturuyordu, onlara gülümseyerek seslendi:</p>

  <p class="p5">&ldquo;İşte döndüm eve, her şey yolunda değil mi?&rdquo; diyerek doğruldu, ayağını tekerleğin üzerine koyup aşağı sıçradı.</p>

  <p class="p5">&ldquo;Odd nerede?&rdquo; diye sordu.</p>

  <p class="p5">Jon babasına baktı ama babası ona bakmıyordu, gözlerini samanlık duvarına dikmiş, sanki ağzı tütün doluymuş gibi bir şey çiğniyordu. Anlatmamıştı. Ormandan geçen uzun yol boyunca ikisi yalnızdı ve babaları annelerine hiçbir şey anlatmamıştı.</p>

  <p class="p5">&nbsp;</p>

  <p class="p5">Cenaze töreni üç gün sonra yapıldı. Babam gidecek miyiz diye sorduğunda evet dedim. Bu benim ilk cenaze törenimdi. Annemin ağabeylerinden biri 1943'te Sörlandet'te bir polis karakolundan kaçmaya çalışırken Almanlar tarafından vurulmuştu ama bu olduğunda ben orada değildim elbette ve bir cenaze töreni yapılıp yapılmadığını bile bilmiyorum.</p>

  <p class="p5">Odd'un cenaze töreninden çok iyi hatırladığım iki şey var. Bir tanesi babamla Jon'un babasının bir kez bile birbirleriyle göz göze gelmedikleri. Babam ona elini uzatıp, &ldquo;Başın sağ olsun,&rdquo; dedi ama birbirlerine hiç bakmadılar. Kulağa çok yabancı gelen bu sözleri o gün ondan başka kimse kullanmamıştı.</p>

  <p class="p5">Öteki hatırladığım şey Lars. Kiliseden çıkıp açık mezarın başında durduğumuzda Lars giderek huzursuzlanmaya başladı, rahip törenin yarısına gelmişken, küçük tabut köşelerine takılan halatlarla aşağı indirileceği sırada daha fazla dayanamadı, annesinin elinden kurtulup mezar taşlarının arasından neredeyse kilise bahçesinin sonuna kadar koştu, taş duvarın dibinde koşarak dönmeye başladı. Kafası öne eğik, gözleri yerde koşarak dönüp duruyordu. Başlangıçta siyah giysili insan yığınından yalnızca birkaç kişi dönüp baktı ama sonra sayıları arttı, nihayet herkes kardeşinin yattığı tabuta bakmak yerine dönüp Lars'a bakmaya başladı ve bir komşu, sakin bir şekilde çimenlerin üzerinden yürüyerek çemberin en dışında durup tam önünden geçtiği sırada Lars&rsquo;ı yakaladığı gibi havaya kaldırana kadar da böylece sürdü. Lars&rsquo;ın bacakları hâlâ koşuyordu ama ağzından hiç ses çıkmıyordu. Dönüp Jon'a baktım, o da bana baktı, hafifçe başımı salladım ama Jon buna yanıt vermedi, yalnızca gözlerini hiç kırpmadan dosdoğru gözlerimin içine bakmayı sürdürdü. Öyleyse artık bir daha hiç at çalmaya gitmeyeceğiz, diye düşündüğümü hatırlıyorum ve bu beni kilise bahçesinde bütün olanlardan daha çok üzmüştü. Bunu da hatırlıyorum. Demek ki üç şey hatırlıyormuşum.</p>

  <p class="p5">&nbsp;</p>
</body>
</html>
