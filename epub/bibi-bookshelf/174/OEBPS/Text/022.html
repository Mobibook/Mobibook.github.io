<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.4" name="Generator" />
  <link href="../Styles/style.css" rel="stylesheet" type="text/css" />

  <title>16</title>
</head>

<body>
  <h2 class="h21"><a id="a20"></a>16</h2>

  <p class="p5">TOMRUKLAR gönderildikten sonra Franz sık sık bize gelir oldu. Kendine izin verdiğini söyleyip gülüyordu. Elinde sigarası ve kahvesiyle, üzerinde kısa pantolonuyla kapının önünde sahanlıkta otururdu, beyaz bacakları garip görünüyordu. Gökyüzü masmaviydi; akıl almayacak kadar kısa bir süre içinde açık maviden keskin bir maviye dönüştüğü söylenebilirdi ve bana sorarsanız şimdi biraz yağmur yağsa hiç fena olmazdı.</p>

  <p class="p5">Babam da aynı şeyi düşünüyordu. Huzursuzluğu geçmemişti henüz. Elinde bir kitapla ırmağın kıyısına gidiyor, okumak için kayığın en arka tahtasına dayadığı bir yastığa başını koyup yatıyor ya da haç çivilenmiş ağacın altında kayalara uzanıyordu, tam orada 1944 yılının bir kış gününde neler olduğunu hiç düşünmüyormuş gibi görünüyordu ama belki de tam o olanlar yüzünden böyle yapıyor, huzurlu, dengeli bir ruha sahip, günlerinin tadını çıkaran bir adamın nasıl görünebildiğim sergilemek için umursamaz bir yüz takınmaya zorluyordu kendini. Ama hiç kimseyi kandıramıyordu. Aslında onun düşündüğü şey tomruklardı, başını kaldırıp ırmağa gönderdiği bakışlardan anlayabiliyordum bunu ve öfkeleniyordum bu kadar önemsiyor olmasına. Anlaşmamız vardı ya bizim. <span class="t12">Ben</span> de oradaydım sonuçta, yazın geriye kalanı bir daha gelmemek üzere geçmeden tadını çıkarmalıydık. Buraya otobüsle geldiğimizin ertesi günü babam üç günü at sırtında geçirmemizi önermişti; bu düşüncenin hoşuma gidip gitmediğini sordu, ben ona hangi atlara binmeyi düşündüğünü sorduğumda Barkald'ınkiler diye yanıt verdi, o zaman birden heveslendim, bunun <span class="t12">çok</span> iyi bir fikir olduğunu söyledim. Tamam, atlar konusunda ben ondan önce davranmıştım ama Jon ve ben otlağa çıktığımızda pek fazla ata binememiştik, üstelik pek de iyi bir sonu olmamıştı, en azından benim için, aslında ata binişimizden hemen önce olanları ve her şeyin daha sonra nasıl değiştiğini düşünürsek Jon için de iyi olmamıştı, zaten o günden beri babam önerisiyle ilgili hiçbir şey söylememişti. Bu yüzden bir sabah gözlerimi açtığımda açık pencereden kulübenin arkasındaki yeşillikten kişnemeler, yere vuran nal sesleri geldiğini duyunca çok şaşırdım. Orada çok kötü bir iş çıkarmıştım, kısa saplı orakla ısırganları biçmeye cesaret edememiştim çünkü canımı yakacaklarından korkuyordum. Bunun üzerine babam hiçbir şey söylemeden onları çıplak elleriyle yolmuş, bana da, &ldquo;Ne zaman canını yakacağına ancak sen kendin karar verirsin,&rdquo; demişti.</p>

  <p class="p5">Ellerimle yatağın kenarından destek alarak pencereye doğru ranzadan aşağı sarktım, yüzüm camın önüne geldiğinde çayırda iki atın otladığını gördüm. Bir tanesi siyah, öteki kahverengiydi, görür görmez bunların Jon ve benim bindiğimiz atlar oluğunu anlamıştım, o sabah birisi gelip bana bunun iyiye mi yoksa kötüye mi işaret olduğunu sorsa yanıt veremezdim.</p>

  <p class="p5">Ranzadan her zamanki gibi aşağı atladım, bacaklarımı ya da vücudumun başka bir parçasını sakatlamadan iki ayağımın üzerine kusursuz bir iniş yaptım. Artık dizim iyileşmişti, geçmesi yalnızca iki gün sürmüştü. Pencereden aşağı yuvarlanmadan ne kadar dışarı sarkabilirsem o kadar sarktım. Babamın kollarının arasında bir eyerle odunluktan çıktığını, bunu taburenin üzerine bıraktığında iki yandan üzengilerin sallandığını gördüm, ona seslendim:</p>

  <p class="p5">&ldquo;At <span class="t12">çalmaya</span> mı gittin?&rdquo; Durdu, bir an kımıldamadı, sonra bana döndü, pencereden dışarı sarktığımı gördü, şaka yaptığımı anlayınca gülümseyerek seslendi:</p>

  <p class="p5">&ldquo;Topla pılını pırtını, hemen buraya gel.&rdquo;</p>

  <p class="p5">&ldquo;Baş üstüne şef,&rdquo; diye bağırdım.</p>

  <p class="p5">Sandalyenin üzerindeki giysilerimi aldım, odadan dışarı koşarak çıktım, hızımı kesmeden elimden geldiğince çabuk giyiniyordum, önce bir ayağımın sonra ötekinin üzerinde sekerek pantolonumu giydim, ayakkabılarımı ayağıma geçirmek için bir an duraklayıp, kör gibi merdivenlere koşarken gömleğimin kolları başımın üzerinde uçuşuyordu. Yeniden yüzüm ortaya çıktığında babamın odunluğun kapısında durmuş bana baktığını gördüm, gördüklerine kahkahalarla gülüyordu ve kucağında bir eyer daha vardı.</p>

  <p class="p5">&ldquo;Bunu <span class="t12">sen</span> kullanacaksın,&rdquo; dedi. &ldquo;Yani hâlâ ata binmekle ilgileniyorsan tabii? Hatırladığım kadarıyla ilgileniyordun eskiden.&rdquo;</p>

  <p class="p5">&ldquo;İlgilenmez olur muyum,&rdquo; dedim. &ldquo;Hemen şimdi gidiyor muyuz? Nereye gidiyoruz?&rdquo;</p>

  <p class="p5">&ldquo;Nereye gidersek gidelim, önce kahvaltı,&rdquo; dedi babam, &ldquo;sonra atların hazırlanması gerek. Biraz zaman alacak, çünkü doğru dürüst yapılması gerek, öyle atların üzerine atlayıp gitmek olmaz. Tam üç günlüğüne ödünç aldık onları. Barkald'ı tanırsın, sahip olduğu şeyler konusunda şakaya gelmez. Zaten niye evet dediğini bile anlayamıyorum.&rdquo;</p>

  <p class="p5">Ama bu benim için gizemli bir şey değildi. Barkald babamı severdi, her zaman sevmişti, Franz&rsquo;ın bana anlattıklarını da duyduktan sonra aralarındaki güven ilişkisinin benim başlangıçta sandığımdan daha da güçlü olduğunu anlamıştım. Belki babam bizim yaşadığımız kulübeye bile para ödememişti, belki Barkald kulübeyi öylesine vermişti, çünkü birlikte yaşadıkları şeyler yüzünden savaştan sonra çok iyi dost olmuşlardı. O zamanlar her şey farklıydı, öyle değil mi, yani buraya ilk geldiğimiz zaman orman ve ırmak benim için yabancıydı, bakkal yeniydi, köprü yeniydi, daha önce hiç tomrukların sarı sarı parlayarak bir ırmağın akıntısında yolculuk ettiklerini görmemiştim, Barkald kuşkuyla baktığım bir adamdı çünkü toprakları ve parası vardı, oysa bizim yoktu ve babamın da benim gibi hissettiğini sanıyordum. Ama belli ki öyle hissetmiyordu, şimdi söylediklerini de aslında olayların nasıl bağlantılı olduklarını örtbas etmek ya da her şeyi hafife almak için söylemiş olmalıydı.</p>

  <p class="p5">Her ne olursa olsun biraz can sıkıcıydı, ama şimdi bununla uğraşamazdım, yaz bitiyordu, en azından bizim için, tomrukları gönderdiğimiz gün üzerime çöken ve neredeyse dizimi kırmama neden olan ağırlık, gizemli bir şekilde vücudumu terk edip yok olmuştu. Şimdi babam kadar sabırsızdım, geriye kalan günlerimizi sonuna kadar değerlendirmek, Oslo'ya geri dönmeden önce ırmakta ve çevremizde ne varsa hepsinin tadını çıkarmak zorunda hissediyordum kendimi.</p>

  <p class="p5">&nbsp;</p>

  <p class="p5">İşte şimdi de bunu yapacaktık; ormandaki patikalardan, Köknar Dağı&rsquo;nın kayalarına vuran güneşin son sıcağını damla damla içimize çekecek, göz kamaştırıcı huş ağacı gövdelerine vuran yansımasının Kızılderili okları gibi dalların arasından fışkırmasına bakacak, dar, taşlık yolun kenarları boyunca İncil'de anlatılan hurma yaprakları gibi sallanan koyu yeşil yapraklı ısırganların arasına dalacaktık. Atları yayladan aşağı sürdük, daha çok yakınlarda bir gece kaldığım, kütüklerden yapılma eski ahırın önünden geçerken vücudumda aniden bir sıcaklık hissettim, bu kez sıcaklık bacağıma değen sağrıdan geliyordu, yüzümdeki sıcaklık da güney rüzgârınınkiydi. Yolun ucunda ırmağın bizim tarafımızdaki doğu kıyısına geldik, kahvaltımızı etmiş, heybelere yolluklarımızı doldurmuş, gecelemek için battaniyelerimizi rulo yapıp yanımıza almıştık, yağmurluklar da battaniyelerle birlikte rulo yapılmıştı, atlar kaşağılanmıştı, yeleleri pırıl pırıl parlıyordu. Vadinin yukarısında, batıda tepelerde öbek öbek bulutlar vardı, ama yağmur yağacağa benzemiyor, demişti babam, başını hayır der gibi sallayıp eyeri sıkmayı sürdürmüştü.</p>

  <p class="p5">Aşağıda, ahırın önündeki çayırda sütçü kız leğende sodalı suyla kaplarını ve kovalarını yıkıyordu, güneş metallerin ve kovalara doldurulurken sıçrayan buz gibi suyun üzerinde göz kırpıyordu. Sütçü kıza el salladık, o da elini kaldırıp bize doğru salladı, bunu yaptığında parlak bir su şeridi havada bir yay çizip yere indi. Atlar kişneyip başlarını salladılar, kız geçenlerin kim olduğunu anlayınca bir kahkaha attı ama kötü niyetli bir kahkaha değildi bu, yüzüm hiç kızarmadı.</p>

  <p class="p5">Güzel bir sesi vardı, kim bilir belki gerçekten gümüş bir flütün sesini andırıyordu. Babam eyerin üzerinde arkasına dönüp bana baktı. Ben hâlâ eyere doğru oturmanın yolunu bulmaya çalışıyordum. Kalçalarını gevşek bırak, demişti babam, kalçaların atın bir parçası olsunlar. Kalçaların bilye yatağı gibidir, demişti. Kullan onları. Gerçekten öyle olduğunu hissediyordum, bedenim, eğer istersem rahatça ata binecek şekilde oluşturulmuştu.</p>

  <p class="p5"><span class="t12">&ldquo;Onu</span> da tanıyorsun, öyle mi?&rdquo; diyordu babam şimdi.</p>

  <p class="p5">&ldquo;Tanımaz mıyım, birbirimizi çok iyi tanıyoruz biz,&rdquo; dedim, &ldquo;pek çok kez onu ziyarete gittim.&rdquo; Aslında bu kesinlikle doğru değildi ama babam <span class="t12">onu da</span> derken kimi düşündüğünü, Jon'un annesinden mi söz ettiğini anlamamıştım ve söyleyişi bana o gün tomruk istifinin başındaki kızgınlığının henüz geçmemiş olduğunu düşündürmüştü, ardından ekledi:</p>

  <p class="p5">&ldquo;Kendi yaşıtın bililerine ne dersin?&rdquo;</p>

  <p class="p5">&ldquo;Burada öyle biri yok ki,&rdquo; dedim, en azından bu doğruydu. İki yazdır kilometrelerce çaplı bir alanda kendi yaşımda tek bir kız görmemiştim ve bundan hiç şikâyetçi değildim. Kendi yaşımda biriyle hiç işim yoktu, onunla ne yapabilirdim? Böylesi iyiydi, kendi sesimin sert ve itici çıktığını fark ettim. Babam dosdoğru gözlerimin içine bakarak gülümsedi.</p>

  <p class="p5">&ldquo;Bak işte bunda sonuna kadar haklısın,&rdquo; deyip önüne döndü, güldüğünü duyuyordum.</p>

  <p class="p5">&ldquo;Neye gülüyorsun?&rdquo; diye seslenir seslenmez buna pişman olmuştum ama arkasını dönmeden havaya konuşur gibi yanıt verdi.</p>

  <p class="p5">&ldquo;Kendime gülüyorum.&rdquo; En azından böyle dediğini sanıyorum ve pekâlâ doğru da olabilir. Bunu yapabilirdi elbette; kendine gülmek. <span class="t12">Benim</span> pek beceremediğim bir şeydi bu, halbuki <span class="t12">o</span> sık sık yapardı. Ama niye tam şimdi kendine güldüğü anlaşılır gibi değildi. Sonra topuklarıyla atın sağrısını hafifçe dürttü, at hızını arttırıp dörtnala gitmeye başladı.</p>

  <p class="p5">&ldquo;Şimdi yola çıkıyoruz,&rdquo; diye seslendi, onun arkasından benim atım da dörtnala gitmeye başlayınca kalçalarımdaki bilye yataklarını eyere doğru yerleştirmeye uğraşmaktan başka bir şey düşünemez oldum, mandıra arkamızdaki ağaçların arasında gözden kayboldu, sütçü kız eteğinin altından çıkan parlak, kahverengi dizleri, havaya kaldırdığı güçlü, kahverengi kollarıyla çayırda kaldı.</p>

  <p class="p5">Yolun daralıp küçük bir patikaya dönüştüğü yere kadar indik, ama ırmağa ve bir gece garip bir ışığın içinde oturup babamın yaşamda yaptığı en son şey huymuşçasına Jon'un annesini öptüğünü gördüğüm kuytu, küçük iskeleye giden dönemece sapmadık. Atları başka bir patikaya doğru sürdük, bu patika çok geçmeden doğuya doğru kıvrıldı, bir süre sonra başınızı arkaya attığınızda yapraklarının arasından sızan ışıkları gördüğümüz, tepeleri rüzgârlı, yaşlı, dev huş ağaçlarının arasından zikzaklar çizerek ilerleyen bir geyik yoluna dönüştü. Enseme kramp girip gözlerim yaşarana kadar yukarı baktım. Suyun buz gibi soğuk göründüğü derin bir kaynağı geçtik. Atların bacaktan suyun içine daldığında pantolonuma sıçrayan sular bacaklarıma değince gerçekten soğuk olduğunu anladım, dörtnala suyun üzerinden geçerken birkaç damla yüzüme kadar geldi. Atlar bunu sevmişlerdi. Sonra Köknar Dağı'na doğru arazi değişti. Dik yamaçlar sıkı, balta girmemiş çam ormanlarıyla kaplıydı, patikayı izleyerek vadinin tepesine kadar çıktık, en yüksek noktada bir an durduk, arkamıza bakmak için atların başını çevirdik; ağaç tepelerinin ötesinde yeni biçilmiş otlakların arasından gümüş bir kurdele gibi kıvrılarak uzanan ırmağı, vadinin öteki tarafında yamacın üzerindeki öbek öbek bulutları gördük. Çok güzel bir manzaraydı, Oslo'daki fiyort manzarasından daha iyiydi. Aslında fiyort o anda umurumda bile değildi, asıl önemli olan buydu ve vadiyi bir daha asla şimdiki gibi göremeyecektim, bunu çok iyi biliyordum, ama beklenebileceği gibi hüzün vermiyordu bana, adeta rahatız ediyor, hatta biraz öfkelendiriyordu. Devam etmek istiyordum. Babamın yüzünü batıya çevirmiş halde gereğinden çok oturduğunu düşünüyordum, atımın başını çevirdim, vadiye arkamı döndüm.</p>

  <p class="p5">&ldquo;Burada böyle oturup kalmayacağız herhalde.&rdquo;</p>

  <p class="p5">Babam bana baktığında yüzünde silik bir gülümseme vardı, sonra o da atını çevirdi, doğuya doğru yöneldi, İsveç'in o tarafta olduğunu biliyordum. Oraya vardığımızda her şey tıpkı sınırın bu tarafında olduğu gibi görünecekti ama farklı bir duygu verecekti, bundan emindim, çünkü hiç İsveç'e gitmemiştim. Yani eğer oraya gidiyorsak. Babam bu konuda hiçbir şey söylememişti. Yalnızca tahmin ediyordum.</p>

  <p class="p5">Yanılmamışım. Vadinin karşı tarafına geçmek için derin ve dar bir geçitten aşağı indik, atlar dikkatle ilerliyorlardı çünkü yolumuz taşlarla, yuvarlanmış kayalarla doluydu, üstelik çok dikti. Eyerde ağırlığımı arkaya vermiş, bacaklarımı germiş, ayaklarımı üzengilere sımsıkı bastırmıştım ki atın boynuna doğru kayıp oradan aşağı yuvarlanmayayım. Demir nalların sesi geçidin iki tarafında çınlıyor, bir de üstüne yankı yapıyordu, bu yüzden sessizce ilerlediğimiz söylenemezdi. Ama bu tehlikeli bir şey olmamalı, diye düşündüm, çünkü peşimizden kimse gelmiyordu, makinalı tüfekli ve dürbünlü Alman nöbetçiler yoktu, kurt köpekli sınır polisleri yoktu, kendisi kadar sıska atının üzerinde peşimizden gelen suratsız bir Amerikan şerifi yoktu; aradaki uzaklığı hiç değiştirmeyen, ne uzaklaşan, ne yaklaşan, sabırla doğru ânı, sinirlerimizin iyice zayıf düşmesini, tetikte olmayı bırakıp bir an için gevşememizi bekleyen bir şerif. İşte o anda saldırıya geçecekti. Hiç kararsızlık göstermeden. Acımadan.</p>

  <p class="p5">Yavaşça eyerin üzerinde arkaya dönüp gerçekten de gri ve sıska atının üzerinde peşimizden gelmediğini görmek için baktım, kulak kabartıp çevremi dinledim, ama dar geçitte kendi atlarımızın çıkardığı ses o kadar yüksekti ki başka hiçbir şey duyulmuyordu.</p>

  <p class="p5">Geçidin dibinde bir otlağa çıktık, yamacın gölgeleri arkamızda, güneş sırtımızda, atların sırf rahatladıkları için biraz dörtnala gitmelerine izin verdik. Babam kozalaklı bir köknar ağacının yalnız başına bir heykel gibi durduğu bir çıkıntıyı işaret edip seslendi:</p>

  <p class="p5">&ldquo;Şu köknarı görüyor musun?&rdquo;</p>

  <p class="p5">Tam orada görülecek başka da pek bir şey yoktu zaten, bağırarak yanıtladım:</p>

  <p class="p5">&ldquo;Görüyorum elbette.&rdquo;</p>

  <p class="p5">&ldquo;Oradan sonrası İsveç!&rdquo; Sanki görmekte zorlanacağımı düşünüyormuş gibi hâlâ ağacı gösteriyordu.</p>

  <p class="p5">&ldquo;Pekâlâ,&rdquo; diye bağırdım. &ldquo;Öyleyse oraya kadar yarışalım!&rdquo; diyerek topuklarımı atın sağrısına bastırdım, at bir anda ileri fırladı, üzengiler ayağımdan kaydı, ani hareketle adeta sırtüstü uçtum, atın kalçasından aşağı yuvarlanıp yere iniş yaptım. Arkamdan babam seslendi:</p>

  <p class="p5">&ldquo;Muhteşem! Bir daha yapsana şunu Da Capo!&rdquo; Sonra hızla yanıma geldi, koca bir kahkaha atarak kaçan atın peşine takıldı. Birkaç yüz metre sonra atı yakaladı, yanından geçerken eğilip dizginlerini tutmuş, otlakta geniş bir çember çizdikten sonra bütün dünyaya elinden bu işin de geldiğini anlatan bir tavırla geri dönüyordu. Ama bütün dünya ortalarda yoktu, yalnızca uzun otların arasına boş bir çuval gibi fırlatılmış yatan ben vardım. İki atla yanıma geldiğinde hiçbir yerim pek fazla acımıyordu ama yine de yattığım yerden kalkmadım. Atından indi, iyice yanıma gelip önümde yere çömeldi.</p>

  <p class="p5">&ldquo;Güldüğüm için özür dilerim, ama gerçekten öyle gülünç görünüyordu ki, tıpkı sirklerdeki gibiydi. Tamam, biliyorum, senin için hiç gülünç değildi. Gülmekle inanılmaz saçma davrandım. Çok acıyan bir yerin var mı?&rdquo;</p>

  <p class="p5">&ldquo;Yok sanırım,&rdquo; dedim.</p>

  <p class="p5">&ldquo;Yalnızca ruhun biraz acıyor, değil mi?&rdquo;</p>

  <p class="p5">&ldquo;Belki birazcık.&rdquo;</p>

  <p class="p5">&ldquo;Bırak kaybolup gitsin Trond,&rdquo; dedi. &ldquo;Hiç dokunma. Hiçbir yerde işine yaramaz zaten.&rdquo;</p>

  <p class="p5">Beni kaldırmak için elini uzattı, tuttum, neredeyse canımı acıtacak kadar sıktı ama beni çekip kaldırmadı. Bunun yerine birden diz çöktü, kollarını bana dolayıp göğsüne doğru çekti. Ne halt edeceğimi bilemiyordum, gerçekten çok şaşırmıştım. Onunla iyi arkadaştık ikimiz, en azından eskiden öyleydik ve yine öyle olacağımız kesindi. Hemen her konuda kendime örnek aldığım yetişkin erkek oydu, aramızda hâlâ gizli bir anlaşma vardı, bundan çok emindim ama birbirimize sarılmak gibi bir alışkanlığımız yoktu. Şakadan güreşip birbirimize sarıldığımız olurdu, böyle çocuksu şeyler için yeterince geniş bir alan olduğundan yayladaki otların üzerinde deli gibi yuvarlanırdık ama bu bir boğuşma değildi. Tam tersiydi. Daha önce hiç böyle bir şey yaptığını hatırlamıyordum ve bu bana yanlış geliyordu. Ama ellerimi nereye koyacağımı bulmaya çalışırken onun bana sarılmasına izin verdim, çünkü onu itip kendimden uzaklaştıramazdım, <span class="t12">onun</span> bana sarıldığı gibi ben de ona sarılamazdım, böylece ellerim havada kalmıştı. Ama uzun süre düşünmek zorunda kalmadım, çünkü beni bırakıp doğruldu, yeniden elimi yakaladı, beni çekip ayağa kaldırdı. Şimdi gülümsüyordu ama bu gülümsemenin bana yönelik olup olmadığını bilmiyordum ve ne diyeceğimi şaşırmıştım. Atımın dizginlerini uzattı, gömleğimin önündeki tozlan dikkatle silkeledi ve her şey yeniden eskisi gibi oldu.</p>

  <p class="p5">&ldquo;Şu İsveç'e bir gidelim bakalım,&rdquo; dedi, &ldquo;bütün topraklar sular altında kalıp da geriye yalnızca Bottenvika ve karşı tarafta Finlandiya kalmadan önce. Zaten şimdi Finlandiya bir işimize yaramaz.&rdquo; Söylediklerinden hiçbir şey anlamamıştım ama ayağını üzengiye koyup atın üzerine sıçradığını gördüğümde ben de aynısını yaptım. Bu kez zarif hareket etmeye falan çalışmıyordum çünkü bütün vücudum tutulmuştu ve sızlıyordu. Heykel gibi görünen kozalaklı köknar ağacına kadar gittik, oradan sının geçip İsveç&rsquo;e girdik ve düşündüğüm doğru çıktı, sınırı geçer geçmez her şey aynı görünse bile farklı bir duygu veriyordu.</p>

  <p class="p5">O gece önceden de ateş yakılmış bir kaya çıkıntısının altında uyuduk. Üzerinde yatmak için toplanmış iki çam dalı yığını bulduk ama bütün çam iğneleri kahverengileşmiş ve çoktan dökülmüşlerdi, onun için eskilerini oradan atıp daha kısa süre önce büyük bir hevesle kullandığım küçük baltayla çevredeki ağaçlardan yeni dallar kestik, bunları yığıp kayanın altına iki yumuşak yatak hazırladık. Yatıp yüzümü içine gömdüğümde yataktan keskin ve güzel bir koku geliyordu. Battaniyelerimizi getirdik, taşlardan bir dairenin ortasında ateş yaktık, alevlerin iki tarafına oturup karnımızı doyurduk. Yanımızdaki halattan birbirine bağlayıp elde ettiğimiz uzun halatı aralarında yeterli uzaklık olan dört çam ağacına bağladık, böylece atları serbest bırakabileceğimiz bir alan oluşturduk. Ormanın yumuşak zemininde yürüdüklerini ateşin başında oturduğumuz yerden duyabiliyorduk, zaman zaman ayaklarının taşlara çarptığı duyuluyor, boğazlarından yumuşak sesler çıkarıyorlardı ama onları çok rahat göremiyorduk çünkü artık ağustos ayı gelmişti, akşamlar daha karanlık oluyordu. Alevlerin ışığı üzerimizdeki kayaya vuruyor, rüyalarımın derinlerine işleyip düşüncelerimi renklendiriyordu, gece uyandığımda önce nerede olduğumu, niye burada olduğumu anlayamamıştım. Ama ateşten hâlâ dumanlar ve alevler çıkıyordu, yaklaşan günün de ışığıyla birlikte ortalıkta yeterince aydınlanmıştı. Ayağa kalktım, yavaşça atlara doğru yürüdüm, sonra hafızam geri geldi, kökler ve küçük taşlar çıplak ayaklarımı keserken her şey yavaş yavaş akan bir ırmak gibiydi, halatın öteki tarafında ses çıkarmadan duran atlarla sessizce konuştum, söylediklerimi daha söylerken unutuyordum, sonra onların uzun, güçlü boyunlarını okşadım. Ardından parmaklarımdan onların kokusunu aldım, içimin ne kadar huzur dolu olduğunu hissettim, sonra bir taşın arkasına gidip beni uykumdan uyandıran işi hallettim. Geri dönerken o kadar uykum vardı ki birçok kez tökezledim, kayanın altına girer girmez hemen battaniyeyi üzerime çektim ve anında uykuya daldım.</p>

  <p class="p5">&nbsp;</p>

  <p class="p5">O günler en son günlerdi. Şimdi burada, geride kalan yıllarımda yaşanabilir bir yere dönüştürmek üzere taşındığım bu eski evin mutfağında oturuyorum. Kızım şaşırtıcı bir ziyaret yaptı, yoldan aşağı doğru giderken sesini, sigaralarını ve arabasının sarı ışıklarını da götürdü ve ben dönüp geçmişe bakıyorum, o zamanların topraklarındaki her hareketin nasıl kendinden sonra gelenden renkler aldığını, ondan ayrılamaz olduğunu görüyorum. Kimileri geçmişin bilinmeyen bir ülke olduğunu, orada her şeyin farklı yapıldığını söylediğinde belki ben de aynı şekilde hissediyordum, çünkü böyle yapmak zorundaydım ama artık böyle yapmıyorum. Yalnızca dikkatimi toplayabilirsem hafızamın deposuna girip doğru rafta doğru filmi bulabilirim, onun içinde kendimi yitirip babamla birlikte ormana yaptığımız o at gezisini hâlâ vücudumda hissedebilirim; ırmaktan çok yukarılara, yamacın tepesine çıkışımız, sonra öteki taraftan yine aşağı inişimiz, İsveç sınırını geçişimiz, en azından benim için gerçekten yabancı olan bir ülkeye girişimiz. Arkaya yaslanabilirim, kendimi kayanın altındaki o ateşin başında ikinci kez uyanmış, babamın gözleri kocaman açık, kımıldamadan yatmış tepemizdeki dağı seyredişine bakarken bulabilirim; hiç kımıldamıyordu, ellerini başının altına koymuştu, korların kırmızı ışığı alnına ve kirli sakallı yanaklarına düşüyordu, çok istemiştim ama sabah olmadan önce gözlerini yumup yummadığını görmeye yetişemedim. Her ne olursa olsun benden çok önce kalkmış, atlara su vermiş, ikisini de taramıştı, bir an önce yola çıkmak istiyordu; hareketleri telaşlı görünüyordu neredeyse, ama duyabildiğim kadarıyla sesi sert değildi. Daha rüyalarımı kafamdan çıkaramadan eşyalarımızı topladık, atları eyerledik, henüz çok basit şeyleri düşünebildiğim sırada yola çıkmıştık bile.</p>

  <p class="p5">&nbsp;</p>

  <p class="p5">Irmağı görmeden önce sesini duydum, bir tepenin çevresini dolaştığımızda ağaçların arasından neredeyse beyaz sularını gördüm, havada bir şeyler değişmiş, soluk almak kolaylaşmıştı. Bunun bizim kendi ırmağımız olduğunu görür görmez anlamıştım, yalnızca daha güneydeydi, İsveç&rsquo;in içlerine doğru uzanıyordu, suların akışlarından onları tanımak olanaksız olsa bile ben tam bunu yapmıştım.</p>

  <p class="p5">Kıyıya indik, güneye doğru gidebildiğimiz kadar gittik, babamın gözleri suyun aşağılarında, yukarılarında ve karşı kıyıda dolaşıyordu, ilk önce bir koyun dibinde ileri geri salınan tek bir tomruk gördük, sonra biraz daha ileride sığ bir yerde takılmış çok sayıda tomruk gördük. Bunun üzerine babam baltayı aldı, iki küçük köknardan kalın sopalar kesti, ayakkabılarımızla suya girdik; benim spor ayakkabılarım vardı, babam kaba kar botlarını giymişti. Sopaları tomrukları itmek için kullanarak onları yeniden akıntıya bıraktık. Ama artık endişelenmeye başladığını görebiliyordum, çünkü suyun seviyesinin durumu iyi değildi, tomrukları taşımaya kesinlikle yetmezdi, bu yüzden hemen ırmak boyunca ilerlemek istedi babam. Böylece atlarımıza bindik, ellerimizdeki uzun sopalarımızı Ivanhoe ve silah taşıyıcısının bir düelloya ya da eski İngiltere'nin sahte Normanlarına karşı önemli bir savaşa giderken mızraklarını diktikleri gibi atlarımızın yanında havaya dikip yola koyulduk. Hayal gücümü dizginlemeye çalışıyordum ama kıyı boyunca at sırtında ilerlerken bunu yapmak kolay değildi, çünkü düşman her an ortaya çıkabilirdi. Irmağın bir dönüş yaptığı yere geldik, kıvrımı döndüğümüzde bir tomruğun alçalan suların ortasında çıplak ve kupkuru duran iki kayanın arasına sıkışıp yolu kestiğini gördük. Ardından gelen çok sayıda tomruk buraya gelip yığılmıştı. Şimdi orada sapasağlam duran koca bir yığın vardı. Bu babamın görmek istediği bir şey değildi. Eyerin üzerinde biraz çöker gibi olmuştu, onu böyle görmek beni rahatsız ediyor, huzurumu kaçırıyordu, attan yere atladım, suyun yanına koştum, tomruk yığınına baktım, kıyı boyunca biraz koştum, yine ırmağa baktım, koşarak geri döndüm, sonra yine biraz koştum, yerimde duramıyor zıplıyordum, yığına dört bir tarafından bakmadan duramıyordum. Sonunda babama seslendim:</p>

  <p class="p5">&ldquo;Şuradaki tomruğa bir halat bağlarsak,&rdquo; dedim elimle sorunun anahtarını işaret ederek, &ldquo;taşlardan biraz geriye çekeriz, o zaman sıkışıklık çözülür, ötekiler de onun arkasından giderler kesin.&rdquo;</p>

  <p class="p5">&ldquo;Oraya kadar gitmek kolay değil,&rdquo; dedi. Sesi şimdi donuktu, neşesinden eser kalmamıştı, &ldquo;o tomruğu bir milim bile yerinden oynatamayız,&rdquo; dedi.</p>

  <p class="p5">&ldquo;Biz yapamayız,&rdquo; diye bağırdım, &ldquo;ama atlar yapar.&rdquo;</p>

  <p class="p5">&ldquo;Tamam,&rdquo; dediği zaman birden rahatladığımı hissettim. Atımın yanına koştum, eyere bağlı halatı çözdüm, babamınkini de aldım, ikisini birbirine bağlayıp bir ucuna kement halkası yaptım, başımdan ve omzumdan geçirip kollarımın altına, göğsümün üzerine yerleştirdim, arkadaki düğümden biraz sıktım.</p>

  <p class="p5">&ldquo;Öteki ucu senin tutman gerek,&rdquo; diye seslendim, böyle doğrudan emir almayı nasıl karşıladığını görmemek için arkamı dönmeden yürüdüm, kıyıdan yeterli olduğunu düşündüğüm uzaklığa gelene kadar koştum, soğuk şokunu çabuk atlatmak için kendimi suyun içine fırlattım. Başlangıçta neredeyse yerde emekliyordum, sonra birden derinleşti, ırmağın ortasına doğru yüzmeye başladım. Burada akıntı güçlü değildi ama yine de beni çekiyordu, iyice açığa geldiğimde daha hızlı ilerlemeye başlamıştım. Ellerim ilk tomruğa değene kadar kendimi akıntıya bıraktım, ağırlığımı çekip çekmediğini yokladıktan sonra ona tutundum, spor ayakkabılarımın tabanlarını gövdeye dayadım. Her şeyin yerli yerinde olduğunu hissedene kadar orada asılı kaldım, ardından bir elimde halatı havada tutarak tomruktan tomruğa sıçramaya başladım, iç içe girmiş tomrukların arasından öteki uca kadar gidip geri döndüm, bacaklarımdaki tempoyu hissetmek için, eskisi gibi olup olmadıklarını anlamak için bütünüyle gereksiz sıçramalar yaptım, tomruklardan kimileri üzerlerine iniş yaptığımda dönüp yerlerini değiştiriyorlardı ama o sırada ben onların üzerinden sıçramış olduğum için dengemi yitirmiyordum. Babam kıyıdan seslendi:</p>

  <p class="p5">&ldquo;Sen ne yapmaya çalışıyorsun orada?&rdquo;</p>

  <p class="p5">&ldquo;Uçuyorum,&rdquo; diye cevap verdim.</p>

  <p class="p5">&ldquo;Bunu yapmayı ne zaman öğrendin?&rdquo; diye sordu bağırarak.</p>

  <p class="p5">&ldquo;Sen bakmazken,&rdquo; diye bağırdım, güldüm, sorun çıkaran tomruğa kadar uzun bir sıçrayış yaptım, orada halatın düğümünü takacağım ucu gördüm. Suyun iyice içine girmişti.</p>

  <p class="p5">&ldquo;Aşağı inmem gerek,&rdquo; diye bağırdım. Babam bir şey söylemeye fırsat bulamadan yeniden suya atladım, ayaklarım dibe değene kadar battım. Akıntının sırtıma çarptığını, kollarımı çektiğini hissediyordum, gözlerimi açtığımda tomruğun ucunun tam karşımda olduğunu gördüm, düğümü başımın üzerine kaldırdım, tam istediğim yere taktım. Her şey o kadar iyi gitmişti ki orada yalnızca soluğumu tutup ellerimi tomruğa dayayarak ağırlıksız bir şekilde uzun bir süre kalabileceğimi hissediyordum. Ama sonra tomruğu bırakıp yukarı çıktım. Babam halatı germişti, yapmam gereken tek şey halata tutunup kıyıya çıkmaktı. Sığ yere gelince üzerimden sular damlayarak ayağa kalktım.</p>

  <p class="p5">Babam &ldquo;Vay canına, hiç fena iş çıkarmadın,&rdquo; dedi, gülümsedi, halatı ben ırmaktayken yaptığı geçici bir kancayla eyere bağladı, dizginleri yakaladı, &ldquo;Çek bakalım!&rdquo; diye bağırıp atın önünden yürümeye başladı, at bütün gücüyle asıldı ama hiçbir şey olmadı. Babam yeniden &ldquo;Çek!&rdquo; diye bağırdı, at çekti, açıktan kulak tırmalayıcı bir ses geldi, bir şeyler kırıldı, bütün tomruk yığını öne devrildi. Tomruklar birbiri ardına suya döküldüler, alt taraftan gelen akıntıya kapılıp ilerlemeye başladılar. O anda babam neredeyse gerçekten mutlu olmuş gibi görünüyordu, bana bakışlarından benim de öyle göründüğümü anladım.</p>

  <p class="p5">&nbsp;</p>
</body>
</html>
