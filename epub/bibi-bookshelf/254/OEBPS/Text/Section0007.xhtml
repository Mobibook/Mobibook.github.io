<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><span style="font-style:italic;"><br /></span></h2>

  <h2 style="text-align: center;"><span style="font-style:italic;"><br /></span></h2>

  <h2 style="text-align: center;"><span style="font-style:italic;"><br /></span></h2>

  <h2 style="text-align: center;"><span style="font-style:italic;"><br /></span></h2>

  <h2 style="text-align: center;"><span style="font-style:italic;"><br /></span></h2>

  <h2 style="text-align: center;"><span style="font-style:italic;"><br /></span></h2>

  <h2 style="text-align: center;"><span style="font-style:italic;"><br /></span></h2>

  <h2 style="text-align: center;"><a id="bookmark0"></a><span style="font-style:italic;">Bölüm</span> <span style="font-weight:bold;">4</span></h2>

  <p style="text-align: justify;">1968 yılıydı, Mayıs ayı olduğunu da belirtelim. Jacqueline pencereden eğilip derin bir nefes aldı; ciğerlerine iyot dolduğunu hayal etti. Sol elinin baş parmağıyla işaret parmağını kaybetmesinin üstünden dört yıl geçmişti. Protez takıldığından beri elinde sürekli bir ağırlık hissediyor, her hareketi hantal geliyordu ona.</p>

  <p style="text-align: justify;">—Doğrusu hepimizin bu tatile feci derecede ihtiyacı vardı —dedi yanlarında tatile götürdükleri aşçıya. Jacqueline o sabah sert bir ses tonuyla, düşünmeden, söylediklerine pek dikkat etmeden emirler yağdırmaktaydı. Istakozları haşlamasını, haşlandıktan sonra derhal kabuklarını soymasını, kerevizi salata için ince ince doğramasını, tavuk çorbası pişirmesini ve beyaz şarap şişelerini soğutucuya yerleştirmesini söyledi. Sonra bir kere daha, bu deniz kenarında tatile gerçekten feci şekilde ihtiyacı olduğunu tekrarladı. Kelimeleri sanki çok zorlanarak telaffuz ediyormuş gibi, güçlükle söyleyebiliyordu. Odayı arşınladı, tiz bir sesle ıstakozları mutlaka ufak ufak doğraması, kerevizle karıştırması gerektiğini, salatayla birlikte soğuk beyaz şarap içeceklerini, ama önce, doğal olarak çorba içileceğini tekrar etti. Soğutucunun kapısını defalarca açıp kapadı, sonunda bahçe ve deniz manzarasından mahrum olmak istemiyormuşçasına pencerenin önüne dikildi.</p>

  <p style="text-align: justify;">Nicolás, Pie de la Cuesta yakınındaki bu ücra evi kiralamıştı; doktor Jacqueline'e tercihen deniz kıyısında, sakin bir yere gitmesini, zihnini kesinlikle dinlendirmesini, biraz televizyon seyredip egzersiz yapmasını salık vermişti.</p>

  <p style="text-align: justify;">—Aman Tanrım! Bu ne? Ne oldu? —diye bağırdı ansızın, gözünü saate dikerek—. Söylesene, ne oldu? —Hizmetçi boş gözlerle ona bakıyordu—. Elena, rica ederim öyle bakma bana, iyice telaşlandırma beni. Silah sesi duydum gibime geldi. Sen bir şey duydun mu? —Sonra cevabı beklemeden alelacele mutfaktan çıktı, yemek odasından geçip bahçeye çıktı ve iki seksen havuz kenarına uzanmış kocasına baktı. Saat on ikiyi iki geçiyordu: her şey bir saat çarkı gibi tıkır tıkır işlemişti. Şaşkınlık, panik, üzüntü ifadeleri yerleştirdi yüzüne, ama ansızın tamamen rol yapmadığını, çehresinin gözyaşlarıyla sırılsıklam olduğunu, aslında Nicolás'tan hiçbir zaman nefret etmiş olmadığını, korkunç bir hata yaptığını, Adolfo'nun, bu cinayeti işlemeye karar veren genç ve aptal oyuncu müsveddesinin bir daha gözlerine bakamayacağını fark etti. Kocasının yanına diz çöktüğünde onun cömertliğini, asaletini, bir yandan da altı aydan biraz uzun bir süredir ilişkide olduğu oyuncunun kimi tatsız kaprislerini, anlaşılmaz hasisliklerini hatırladı.</p>

  <p style="text-align: justify;">Ansızın Nicolás yüzünde şaşkın bir ifadeyle doğrulmaya başladı. O anda silah sesi duyuldu. Jacqueline bir şey söylemeye çalıştı, ama acıya yenildi, bir çığlık atmaya vakit bulamadan Nicolás Lobato'nun ayaklarının dibine yığıldı; mermi sağ omzuna gömüldü.</p>

  <p style="text-align: justify;">Bütün bunlar yeterince acıklı değilmiş gibi, Acapulco hastanesinde, ameliyat salonuna alınmadan az önce, sakinleştirici iğne yapılırken gözlerini açtı, kocasına baktı ve boğuk, son derece kederli bir sesle mırıldandı:</p>

  <p style="text-align: justify;">— Nihayet benden kurtulmayı başardın, değil mi? —ve ardından uykuya daldı.</p>

  <p><a id="bookmark1"></a></p>
</body>
</html>
