<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>minka</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:bfc451ab-8ec4-4ee7-af0e-14440cc1c5ae" name="Adept.expected.resource"/></head>
	<body class="calibre">
<h1 class="h2baslik" id="calibre_toc_8">«MILOSTIVUL SATULUİ»<br class="chapter"/> (KÖYÜN BAĞIŞLAYICISI) </h1>
				<p class="normal">Birkaç gündür bütün Irmakağzı'na yağmur yağıyordu, insanı iliklerine dek ıslatan «çoban yağmuru», çisil çisil yağıyordu. Sabah akşam, saatlerce, dayanılmaz bir sis onu daha da içe işletiyordu. Köydeki bütün hayvanlar ve insanlar öksürüyordu. Sis bazen, öylesine yoğunlaşıyordu ki köyün nerede olduğunu, özellikle Irmakağzı'nın tepesinde kalan demiryoluna çıktığınızda işittiğiniz, binlerce göğüsten geliyormuş gibi çıkan toplu öksürükten anlıyordunuz.</p>
				<p class="normal">Böyle havalarda, bu yol en güvenli olanıydı, çünkü sizi doğruca oraya götürürdü.</p>
				<p class="normal">Aynı ekim gününün akşamı, çok kısa boylu, ayağına kaba çizmeler giymiş, basma kuzu postundan bir kalpak geçirmiş ye gözlerine dek bölge köylülerine özgü bir kebeye sarınmış bir adam bu yolu tutmuştu. Kulağı trende, körlerin yaptığı gibi, bastonuyla rayları yoklayarak, sarsak adımlarla gidiyordu. Zayıf bedenini, sık sık öksürük nöbetleri sarsıyordu. O zaman duruyor, bir «of!» çekiyor, gözlerini siliyor, çevreye, görmesine engel olan süt rengi boşluğa yok yere göz gezdiriyor, yeniden yola koyuluyordu.</p>
				<p class="normal">Böylece, bir hemzemin geçide dek gitti, orada küçük bir kıza çarptı.</p>
				<p class="normal">— Sen kimin çocuğusun? diye sordu kıza, elini tutarak.</p>
				<p class="normal">— İlleana'yla Uzun Vassili'nin, dedi kız, ürkek bir sesle.</p>
				<p class="normal">Yabancı, bir kibrit çaktı, buruşuk bir alnın üstünde iki duru göz gördü.</p>
				<p class="normal">— Minka Abla'nın nasıl olduğunu bana söyleyebilir misin?</p>
				<p class="normal">— Hâlâ hasta ve hâlâ yalnız.</p>
				<p class="normal">— Kim bakıyor ona?</p>
				<p class="normal">— Ailesi dışında, herkes. Ona sıcak çorba getiriyorlar, işini yapıyorlar. Bakma sırası, bizdeydi dün.</p>
				<p class="normal">— Güzel. Ama insanların bunu yapacak güçleri var mı?</p>
				<p class="normal">— İster olsun ister olmasın, yine de yapıyoruz. Şimdi o, köyün en zavallısıdır.</p>
				<p class="normal">Yabancı adam paltosunun cebinden bir kese çıkardı ve küçük kızın eline sıkıştırdı,</p>
				<p class="normal">— Bunu babana götür. İçinde 20 frankla bir yiyecek bonosu var. Ona, bir çuval alıp bu bonoyla hemen kır bekçisinin evine gitmesini söyle. Orada, başında bir adam bulunan büyük, üstü örtülü bir araba görecek. Bu bonoyu bekçiye versin ve içinde yazılı olan yiyecekleri yüklesin. İyi akşamlar, yavrum! Ben yine geleceğim.</p>
				<p class="normal">— Amca, siz de kimsiniz?</p>
				<p class="normal">— Minka Abla gibi zavallının biri.</p>
				<p class="normal">Bu adam, Sima'ydı, hava aydınlık olsa bile, güçlükle tanınacak durumdaydı. Hızlı gelişen bir verem vücudunu eritmiş, onu iğrenç bir duruma sokmuştu. İki aydır kesilmeyen sakalı gözlerinin altına dek karmakarışık bir görünümdeydi, acayip bakışları Sima'yı değil bir baykuşu andırıyordu.</p>
				<p class="normal">Demiryolundan ayrılıp, köy yolunu tuttu, her adımda sendeliyordu. Küçük kıza verdiğine benzeyen yirmi kadar kese, metalsi ağırlıklarıyla kebesini ağırlaştırıyordu. Sima, en yoksul ailelerden başlayarak, bunları hemen dağıtacaktı.</p>
				<p class="normal">Köyün bu yanında, kulübeler otlağın karşısına, yolun kıyısına sıralanmıştı. Ama hava öyle karanlık ve sis öylesine yoğundu ki bir şey görmek olası değildi.</p>
				<p class="normal">Sima, çamurlara bata çıka, korkunç kokularıyla yoldaki çukurlarda varlığını belli eden hayvan leşlerinden sakınarak, güçlükle, soluk soluğa ilerliyordu. Bir kuyunun yanından geçerken, üzgün üzgün durdu. Levyenin kolu yerde duruyordu. Kuyunun bileziği yoktu. İçine insan ve hayvanların kolayca düşebilecekleri büyük bir çukur haline gelmişti. Bu, ona köyünün durumunu uzun uzun anlattı.</p>
				<p class="normal">İlk evlere varınca, durum daha iyi belirdi. Bir dilenci gibi avluya giriyor, pencerelere yaklaşıyor, çevreyi gözlüyor, sonra kapıyı yavaşça çalıyordu. Biri açınca, gözlerine dek sarılı, kuşku veren başını görünce hemen geri çekiliyordu. Bundan yararlanıp içeriye bir göz atıyor ama çok durmuyordu. Bir, iki, bazen üç kese uzatıp fısıltılı bir sesle, küçük kıza söylediklerini yineliyor ve sisle karanlıkta yok oluyordu.</p>
				<p class="normal">Her yerde, aynı burun buruna yaşayış ve aynı uğursuz yoksulluk vardı. Aynı ailenin beş - on iki arasında değişen üyesi, ısıtılmış, daha doğrusu dumanlanmış tek bir oda içinde birbiri üstüne yığılmıştı. Yiyecek olarak, bir tencere terci, yani mısır unu haşlaması bulunuyordu. Hastalar partallara sarınmışlardı. Zayıf ve ateşli yüzler, incelmiş boyunlar, sönmüş sesler.</p>
				<p class="normal">Tifüs salgınıyla açlık bir aradaydı.</p>
				<p class="normal">Yığınlarla yararsız altını, sayısız yiyecek, giysi ve odun yığını bulunan Sima, dehşet içinde kendini bütün bu acıdan sorumlu tuttu. Minka'nın yoksul düşmüş bir ülkenin ekonomisini ele alarak onu insanca yönetmesi konusundaki sözleri, müthiş bir tanrısal buyruk gibi yüreğinin içinde çınladı.</p>
				<p class="normal">Ama artık çok geç kalmıştı, ölmek üzere olduğunu hissediyordu. Belki karısı da aynı durumdaydı, iki yaşam yıkılmıştı, mutlu bir yuva sönmüş, bir ülke belalara teslim edilmişti. Bunlar, daha çok kazanmak isteyen Sima'nın, kendisinin suçuydu.</p>
				<p class="normal">Kulübelere yürüdü ye ceplerini boşalttı, sonra bitkin bir durumda, erzak arabasının durduğu bekçinin evine doğru dönmüş yolunu tuttu. Yolda, ilk yardım ettiği kişilerle karşılaştı, Atlı, yaya erkek ve kadınlar, yiyecekleri yüklenmiş, evlerine dönüyorlardı.</p>
				<p class="normal">Kendisini tanıtmamak için duyduğu tanrısal istekle, yoksullara görünmemeye çalıştı, ama yaşlı bir kadın kendisini tanıdı. Çuvalını bırakıp onun elini yakaladı ve inleyerek gözyaşlarına boğdu:</p>
				<p class="normal">— Kurtarıcı... Kurtarıcı... Kimsin sen? Adını söyle ki, dualarımızda seni analım!</p>
				<p class="normal">— Zavallı bir adam! diye karşılık verdi Sima, kadından kendisini kurtararak.</p>
				<p class="normal">Ertesi gün öğle üzeri, başı sonu görünmeyen Vagon dolusu yakacak odun taşıyan tek atlı bir araba dizisi, köye gelmekteydi. Dağıtım, Sima'nın yakın bir dostunun gözetiminde yapıldı. Adam, kendisine Mislotive'nin kimliği konusunda sorulan ısrarlı sorulara karşılık vermedi.</p>
				<p class="normal">Akşam üstü de, bir gün öncesine benzer bir havada, Sima yeniden göründü. Ama bu kez, her evde iyilik yapanı gözlemek için nöbet tutulduğundan bizimki yöntemini değiştirmek zorunda kaldı. Kapıların önünden çabucak geçip yardımını —parayı ve bonoyu— atmakla yetindi, avluda kimseyi görmedi.</p>
				<p class="normal">Önceden tahmin etmesine karşın, köyün bu heyecanı Sima'nın canını sıktı, çünkü bu ikinci yardım birinciden farklıydı ve açıklama gerektiriyordu. Bu kez, köyün yakınında duran bir yiyecek arabası yoktu. Şimdiyse, Sima, felakete uğrayanlara kendi dükkânını açmıştı. Keselerin yerini tutan zarflarda az madeni para, 100 franklık banknotlar ve yiyecek oranı beş katına çıkarılmış bir de bono vardı.</p>
				<p class="normal">Sima, bunun, daha az kalabalık ailelerin aralarında paylaşacakları bir toplu yardım olduğunu bildirmek istedi. Bunu yapamadığı gibi, dağıtılacak erzakların kentteki bakkal dükkânından sağlanacağını da onlara bildiremedi. Köyün uyanık bekleyişinden, kendisinin kimliğini öğrendiklerini anladı.</p>
				<p class="normal">Biraz sonra, buna acı bir şekilde inandı. Çitlerin üstünden son zarfları attığı sırada, bir adam kolundan yakaladı. Bu, kayınbabası Alekse Vadinoy'du. Ona öfkeyle:</p>
				<p class="normal">— Burada ne yapıyorsun, deli? dedi,</p>
				<p class="normal">Sima, soluğunu kesen bir tiksinti ve öfke duydu,</p>
				<p class="normal">— Bana dokunma, sersem! diye karşılık verdi.</p>
				<p class="normal">Ve kalan son gücünü toplayıp hızla kaçtı. Ama kıyı şeddi yanında beklemekte olan arabasına gideceği yerde, bilinçsiz bir şekilde, kente ters bir doğrultuda koştu ve bir tarlada kayboldu. Ciğerlerinden gelen keskin bir yırtılışla göğsünü elleriyle sıktı. Anında ağzı açıldı ve kan boşaldı.</p>
				<p class="normal">Güçsüz bir sesle:</p>
				<p class="normal">— Minka! diye inledi.</p>
				<p class="normal">Ve bir daha kalkmamak üzere, yüzükoyun yere düştü.</p>

		</body>
</html>