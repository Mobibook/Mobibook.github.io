<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>su_elestirmenleri_</title>
</head>

<body id="su_elestirmenleri_" xml:lang="en-US" xmlns:xml="http://www.w3.org/XML/1998/namespace">
  <div>
    <h3 style="text-align: right;"><span>Zehir</span></h3>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span><br /></span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Gezimin altıncı gününde, bu denizlerden uzak ülkede, bir sokak lokantasının önünden geçiyordum. Sokak lokantaları burada çok yaygındı; her daim sıcak olan bu memlekette (kışın bir ay kadar süren buz kesen rüzgarlar, kar toplayan bulutlar hariç) özellikle şubattan hazirana kadar iç mekanlarda durmak mümkün olmuyordu. Bu nedenle şubat-haziran arası yaşam sokağa taşıyordu; dükkanlar, evler boşalıyordu. Duvarların içindeki yaşam tamamen boşalıyordu. Yataklar, televizyonlar, halılar, tüpler, raflar, çaydanlıklar, sahanlar, kepçeler, havanlar, mikserler, şezlonglar, şemsiyeler, lens kutuları, kolonya şişeleri, çöp torbaları, ışıldaklar, tuvalet kağıtları; sonra dolaplar, kapılar, pencereler, naftalin tabletleri, mutfak önlükleri, bornozlar, bidonlar, mandallar… Toz tutmuş köşelerinden, sıvası dökülmüş duvar diplerinden, tahtası çıkmış cilası atmış ahşap döşemelerden, örümcek bağlamış tavanlardan, mermerlerden, fayanslardan, marleylerden, taşlardan, tuğlalardan sökülüp ağustosta yeniden takılmak üzere dışarı yığılıyordu. Tak-çıkar evler. Her evin, her binanın önünde, kendi tak-çıkarının kurulması için ayarlanmış alanlar vardı. Bir yandan bahçe gibi,bir yandan değil. O kadar sıcak, o kadar sıcaktı ki. Ama güneş sıcağı değil. Sıcak, duvarların içinde sıkıştığı vakit patlayıcı bir maddeye dönüyordu. Muhtemelen çevresindeki dağların, denizsizliğin, kuraklığın, çoraklığın da etkisiyle. Yaz aylarındaki boğucu sıcak güneşsiz olurdu; insanlar da o nedenle tak-çıkar evlerine çatı takmazlardı. Çatısız yaşarlar, çatısız soyunurlar, çatısız giyinirler, çatısız yerler, çatısız içerlerdi. Bu tak-çıkar evlerin ve iş yerlerinin genelde sadece kapısı ve penceresi olurdu. Patlamasın diye duvarsız. İşte, tak-çıkar kapılar ve tak-çıkar pencerelerin arasına ince bezler asıyordu bazı aileler, ev sınırlarını daha iyi çizmek için. Çoğu aile bir şeyle de örtmüyordu evini. Kapılar, gelen konuklara kolaylık sağlamak amacıyla takılan bir nesne işlevi görüyordu yalnızca. İlginçtir, kapı çalma adeti vardı ülkede. Evin dört tarafı açık da olsa, herkes içeri kapıdan giriyordu. Hem de çalarak.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Tak-çıkar evlerin yanı sıra, sokaklar sıcaktan dolup taşıyordu. Güneşsiz sıcaktan. Eczaneler, hastaneler, bakkallar, terziler, ayakkabı tamircileri, çilingirler, kırtasiyeler de tak-çıkar alanlarında yerini almıştı. Sokaklar giderek taşıyordu. Tepeden bakıldığı haliyle bir açık hava kentiydi artık. Kuş bakışıyla insanlar, yıkanırken, uyurken, sevişirken, kapı çalarken, işerken, burun karıştırırken, ayak tırnağı keserken, giyinirken görülebilirdi. Kuş bakışını da geç. İnsanlar yan komşularını da böylece izleyebilirdi. Benim gibi başka ülkeden gelen biri için, anlaşılmaz bir şey. Kendimi garip hissediyordum, çünkü burada kimse kimseyle ilgilenmiyordu, benim onlarla ilgilendiğim gibi. Etek altlarından, kapı deliklerinden, pencere pervazlarından, ikinci katlardan, üçüncü katlardan sokak yaşamının bana göre mahremini dikizliyordum. Anlaşılan o ki, bu eylemi yapan tek kişi bendim.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Tak-çıkar evlerin, tak-çıkar matbaaların, fabrikaların, marangozların, lehimcilerin; tak-çıkar bankaların, bilet gişelerinin, jimnastik salonlarının; tak-çıkar kuaförlerin, kitapçıların ve aktarların yanı sıra sokak ortalarında lokantalar vardı. Sokak lokantaları. Lokantadan ziyade tezgahtı bunlar aslında. Ortada kocaman birkaç tezgah, aşçılar harıl harıl bir elleriyle tavaları çeviriyor, diğer elleriyle terlerini siliyorlardı. Dumanlar tezgahları sarıyordu. Çok lezzetli olsa gerek, diye düşündüm, pişirilenlerin. Tezgahların çevresine banklar atılmıştı ve insanlar tıklım tıkış iştahla yiyorlardı. Çok hızlı yiyorlardı, inanılır gibi değildi. Ben böyle bir iştah görmedim, yemin ederim. O kadar çok insan vardı ki, ben diyeyim üç yüz, siz deyin beş yüz. Her bir sokak lokantası, yani tak-çıkar lokantada bu kadar kişi. Sürekli yiyenler memleketi, diye düşündüm. Bir tabak, bir tabak daha, bir tabak daha bir tabak daha bir tabak daha bir tabak daha bir tabak daha bir tabak daha bir tabak daha bir tabak daha bir tabak daha bir tabak daha bir tabak daha. Başım döndü. Sonra yaklaştım. Dikiz huyumla tabakların içine baktım. Şeffaf, kararmış ya da beyaz, turkuaz ve eflatun, kavuniçi ve haki renkte folyolar. Plastiğe benziyorlardı. Yaklaştım, tezgahtaki adamlardan birine tabakları gösterdim. Sonra, işaret parmağımla bir yapıp para uzattım. Anlasın diye. Yani, bir porsiyon. Tezgaha doğru çağırdı beni. Haklıydı da. Onlarca renk vardı daha. Ve türler: top top, folyo folyo, içi şişmiş, üstü yanmış, altı yapışmış, kalın, ince, kesilmesi gereken ve elle de kopartılabilen, sürüyle çeşit. Nedir acaba, diye düşünüyordum. O sırada bana bir tabak uzattı. Tepeleme dolu, onlarca ipsi folyonun üzerine, tadımlık bir de top eklenmişti. Tabağımı aldım, para üstümü de. Kendime banklardan birinde yer aradım. Yer yoktu. Çok büyük bir gürültü vardı onun yerine. Haşır huşur. Ama insanların konuşurken değil yerken çıkardığı bir hışırtı. Neyse, birini itekledim. Sığıştık. Tabağı önüme koydum, folyolardan birini ağzıma attım. Evet, plastikti. Çiğnenmiyordu. İnsanlar plastik yiyordu. İnsanlar plastik yiyordu. İnsanlar plastik yiyordu. Çok ucuza, kendi vatanımda 4-5 liraya alabileceğim bir tabak yemeği 2 kuruşa alıyorlardı ve o yüzden, diye düşündüm, tabaklarca yiyorlardı. Plastik sindirilmediğinden de, ip gibi zayıftılar. Yedikçe yiyorlardı. Bir tabak daha. Bir tabak daha. Bir tabak daha. Bir tabak daha. Bir tabak daha. Bir tabak daha. Düşünmeden, konuşmadan, sadece yiyorlardı. Benim geldiğim yerde çöp kovaları, buzluklar, rendeler, portakal suyu sıkacakları, huniler, maşrapalar, süzgeçler, tepsiler plastikten olur. Biz plastik yemeyiz. Biz ne yeriz? Sandviç, salata, makarna, pilav, hamburger, patates, et, ekmek, peynir, reçel, mantı... Yediğim plastiğin tadı yoktu. 8-9 rengini denedim. Çiğneyemiyordum. Kesemiyordum, beceremiyordum yemeyi. Zaten tadı da yoktu. Yani bir şeye benzetebileceğim bir tadı yoktu işte. Plastikti.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Banktan kalktım. Tabağı olduğu gibi bıraktım. Ben daha kalkar kalkmaz, oturanlar yerime yayıldı ve bankı doldurdular. Göz ucuyla arkama baktım. Tabağımdaki folyolar banktaki bütün müşterilere dağılmıştı bile.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Yürümeye devam ettim. Acıkıyordum da. Ne yiyebilirdim? Rehberimi karıştırmaya başladım. Tak-çıkar evler, tak-çıkar dükkanlar. Her şey yazıyordu. Ama plastiğin p’si geçmiyordu kitapta. Ne yiyebilirdim? Sadece sokak lokantaları vardı. Yürümeye devam ettim. İp gibi ince adamlar, kadınlar, çocuklar üzerime üzerime geliyordu şimdi. Başım ağrıyordu, sabahtan beri açtım. Her sokakta bir lokanta vardı neredeyse. Ve hepsinin önündeki banklar dolup taşıyordu. İnsanlar hapur hupur kıtır kıtır plastik kemiriyorlardı. Plastiklerin renkleri her lokantada değişiyordu. Fiyatlar da öyle. Bir tanesi örneğin, aynalar koymuştu tezgahın yanı başına. Burada insanlar kalkarken dişlerinin arasında plastik kalıp kalmadığını kontrol edebiliyorlardı. Gözüme birkaç adam ilişti. İştahla tabaklarını silip süpürmekteydiler. Bunlar, demin oturduğum lokantada gördüğüm adamlarla aynıydı. Demek ki, oradan kalkıp buraya gelmişlerdi. Sonra, fark ettim ki, buradaki porsiyonlar daha küçüktü ve plastiklerin üzerlerinde minik minik ve yine plastikten kahverengi zerrecikler serpilmişti. Buranın bir tatlıcı olduğunu sonradan anladım. Yemeklerini yemiş olanlar, tatlı yemeye buraya uğruyordu.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Daha da acıkmış olarak yürüdüm. Rehberime baktım. Başkent sokaklarındaydım, merkeze yaklaşmaktaydım. Bir taksi tuttum ve merkeze vardım. Rehberimin sayfalarına göre burası kentin en zengin bölgesiydi. Burada, turistler için bir uluslararası mutfak olmalı, diye düşündüm. Yürümeye devam ettim.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Büyük bir meydandı, şoförler yayaların üstüne üstüne sürüyordu arabalarını. Tabii ki üstü açık, penceresiz arabalar, söylememe gerek yok. Karşıdan karşıya geçtim. Rehberime bakıyordum bir yandan da. Birkaç restoranın adı yazılıydı. Hatta üç-dört tanesi aynı sokaktaydı. Tamam, dedim, o sokağı bulayım. Yürüdüm, tak-çıkar evlerin, tak-çıkar dükkanların arasından. Biblolar dizilmişti tak-çıkar pervazlara. Çin porselenleri, ucuz basma kumaşlardan bez bebekler. Saksılar. Bir kadın çocuğunu yıkıyordu. Bir genç kız bacaklarındaki tüyleri alıyordu jiletle. Bir başka tak-çıkar evde ikiz olduğu anlaşılan iki bebek zırıl zırıl ağlıyordu. Anneleri koşup emzik yetiştirdi onlara. Duvar filan olmadığından sokakta yankılanıyordu bebeklerin bağırışları. Sokaklar giderek dolup taşan sesler içinde eriyip kıvrılıyor, birbirine açılıyordu. Geçtiğim her sokak, sıcaktan kavruluyordu. Evlerinin içinde çırılçıplak gezinen insanlara ister istemez bakıyordum. Elimde değildi. Alışmamışım. Sonra, televizyon sesleri duyuldu. Durup evlerden birinin içinden gelen beyazcam haberlerine kulak kesildim. Tak-çıkar evini henüz kurmayan bir ailenin evi patlamıştı sıcaktan. Evleri tamamen yıkılmıştı. Sekiz nüfuslu aile veryansın ediyordu. Ama herkes biliyordu ki, tak-çıkar evini vaktinde kurmayanın başına gelen bir şeydir bu. Yakınmaya lüzum yoktu. Televizyonu izleyen aile bu yorumlarla sokak gürültüsüne gürültü katıp işlerine koyuldu sonra. Ben de karnımdan gelen gurultularla açlığımı anımsayıp yola devam ettim.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Sonunda sokağı buldum. Evet! Sokak boyunca lokantalar… İşte, dedim. Lokanta deyince de… Tak-çıkar tabii. Sıra sıra diziliydi bu lokantalar da sokak ortasında. Bank yerine iki kişilik masalar vardı. Ortada bir bar, vitrinlerde uzaktan yemek olduğunu tahmin ettiğim bir yığın şey. Yaklaştıkça açlıktan gözüm kararıyor. Sabırsızlığım artıyordu. Vitrinlere numuneler yerleştirmişlerdi. Kase kase makarnalar, pilavlar, biftekler, bonfileler, burgerler, balıklar. Sokak boyunca yürüdüm. Bir sonraki lokanta tıka basa doluydu. Selfservis. Salatalar;keçi peynirli, domuz etli, yosunlu, kavunlu, domatesli. Ne ararsan var. ‘Ne ararsan var olması için de’, diye düşündüm, bu sokağın turistik bir sokak olması gerek. Ama görünürde benim gibi şaşkın turistler göze çarpmıyordu. Yine ip gibi ince yöre halkı, bu kez banklara değil de, bu memleketin lüksü olduğu anlaşılan iki kişilik masalara kurulmuştu. Yiyenler, yemeğini bekleyenler, sipariş edenler. Ülkedeki turist azlığındandır, diye düşündüm. Mevsim de uygun değil. Bu sıcakta. Bir sonraki lokantada patlıcanlı, enginarlı, fasulyeli yemekler görülüyordu vitrinde. Bir sonrakinde suşi vardı. Diğerinde Çin işi erişte, mantı. Öbüründe kuskus. Hatta at eti. İlerledikçe bildiğim bilmediğim yüzlerce yemekle burun buruna geliyordum. Somonlar, karidesler, yengeçler, ahtapotlar devasa, ortası delik, tuzlu ama susamsız ekmeklerle yan yanaydı. Meyveli ve meyvesiz yoğurt. Mango, dut, karpuz, portakal, çilek, ananas, muz, yeni dünya, çarkıfelek meyvesi aynı sepette. Hardallı mayonezli salata sosları. Binbir çeşit tatlı. ‘Cennete mi geldim,’ diyordum. Gözüm döndü. Hepsini yemek istedim. Sokağın bitimindeki tak-çıkar lokantaya oturdum. Garson menüyü getirdi. Sonra da omzuma hafifçe dokundu. İrkildim. Meğerse vitrinleri işaret ediyormuş. ‘Gidin oradan seçin’, diye. Tabak tabak meze, et, tatlı arasından seçim yapamıyordum ama açlıktan ve sıcaktan bayılacak gibiydim. En sonunda pizzaya benzer bir şey seçtim. Yanında da tavuk, patates kızartması, biraz yeşillik. Sonra da vanilyalı puding. Gözlerim parlıyordu herhalde, ben göremesem de.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Servis çok hızlıydı ve bütün siparişlerim anında geldi. Ben daha yerime oturmakla meşguldüm. Puding, pizza, yeşillik, tavuk, hepsi aynı anda geldi, masaya yerleşti. Hangisinden başlasam derken, pizzayı kesmeye koyuldum. Ağzıma bir lokma attım. Tatsız. Plastikti! Bütün yemeklerin plastikten modellerini yapmışlardı. O yüzden pahalıydı bu restoranlar. Saldırdım önümdeki bütün tabaklara. Yeşillik, tavuk, puding… hepsi plastik. Ne kadar da gerçeği andırıyordu. Ayırt etmek mümkün değildi. Çıldırmış bir halde kesmeye devam ediyordum. Kimi kalın plastiktendi; kesilmiyordu. Puding gerçek bir puding gibi yumuşaktı. Pizzanın üstündeki biberler, domatesler, salamlar birebir kopyalanmıştı. Yorulup bıçağı bıraktım. Kalktım. Hesabı ödedim. Tahmin ettiğim gibi çok ucuzdu bu lokanta da.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Açlık iyice başıma vurmuştu. Bir taksiyle otelime geldim. Otel özel ve çok pahalı olan bir sistemle soğutulduğundan tak-çıkar değildi. Ülkede sadece hükümet daireleri ve var olan birkaç otel bu sistemi sağlayabiliyordu. Ve böylece duvarlar yıl boyu patlamadan kalıyordu.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Resepsiyonda otelin restoranını sordum. Herhalde, otellerde bize göre yiyecek bulundurulurdu artık. Kapalıydı. Tamam, dedim. Önemli değil. Üstelemedim. Havaalanını aradım, ilk uçağa yer ayırttım. Odama koşarken bayılacak gibi oldum. Otel görevlileri hemen su getirdiler. Suyu içtim, bavulumu kaptım. Zaten açmamıştım bile. Asansörden indim. Taksim gelmişti, havaalanına doğru yola koyuldum.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Gezimin yedinci gününde uzun bir gece yolculuğunun ardından bir sonraki durağım olan Tayland’a varmış olacaktım.</span></p>
  </div>
</body>
</html>
