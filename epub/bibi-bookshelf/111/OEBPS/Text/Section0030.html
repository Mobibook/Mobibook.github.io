<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>su_elestirmenleri_</title>
</head>

<body id="su_elestirmenleri_" xml:lang="en-US" xmlns:xml="http://www.w3.org/XML/1998/namespace">
  <div>
    <h3 style="text-align: right;"><span>Gözlük</span></h3>
  </div>

  <div>
    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span><br /></span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Gözlerimde bir ağırlık var.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Gözlerinde tarifsiz sızılı bir ağırlık hissediyordu. Vitrinlere yanaşıyor. Uzaklaşıp yeniden. Bir gözlükçü vitrininde durdu. Işıklar sarı. Yuvarlak, dikdörtgen, elips. Kemik. Bir kemik dikdörtgen çerçeve buldu kendine. Girdi, fiyatını sordu. Markaların hepsini tek tek sordu. Buna benzer başka modelleri var mıymış? Aynısından olması şart değil. Daha uygun bir fiyatlısı. Ne kadarlık bir şey düşünüyorum? Bilmem.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Ama bilmesi gerektiğini de alttan alta hissediyordu. Alışveriş niyetinde olmadığı çok açık. Çıktı.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Çıktı ama başka gözlükçülere bakmalı. Bir de çerçevesiz deneyelim. “Ultraviyole ışınlara çok duyarlıdır.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Güzel. Gözlük dediğin böyle olmalı. Alacak olsam bunu alırdım.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Alacak olsam bunu alırdım,” dedi ve çıktı.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Gözlerimde bir sızı. Neden ağrıyor, batıyor. Hiç gözlüğüm yok.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Artık gözlükçülerden başka bir şey görmez oldu. Her birine tek tek giriyor, saatlerce kalıyor. Hepsini tek tek deniyor. Dükkâna girip çıkan müşterileri durduruyor, onlara da soruyor:</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Nasıl, yakıştı mı?”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Yakıştı ama sizin yüzünüze yuvarlak gitmez.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Yakışmadı, çıkarın.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Yakıştı ama ben olsam kırmızı çerçeveliyi denerdim. Gözlük dediğin camına da uymalı.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Yakıştı, hiç kaçırmadan hemen alın.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Ama sonuncuya pek güvenmedi, gözlüğü çıkardı. Kırmızı çerçeveliyi taktı. Onu da beğenmedi, çıktı.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Eve kataloglar yığıyor. Göz doktorlarından randevu alıyor, muayenehanelerdeki değişik katalogları da incelemek için.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Gözleriniz turp gibi sağlam.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Hiç mi yok.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Turp gibi.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Ama gözlerinde var bir ağırlık.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Bir ağırlık, bir ağırlık. Nasıl anlatacağımı bilemiyorum. Böyle kimi zaman da ateş basıyor. Gözlerime bir şey yapışmış da ben onu sökeceğim ama sökemiyorum. Hani diş ağrısı gibi. Çekeceğim ama elimde parçalanırsa, ya gözüm çıkarsa?”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Gözlükçülerden çıkmıyor.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Gözlükçülere de söylemeye başlıyor yavaş yavaş:</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Efendim, iyi günler, bir gözlük bakıyorum, gözlerdeki ağırlığı alsın, hafifletsin.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Yorgunluktandır.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Sıkı giyinin, soğuk alıyorsunuz.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Doktora bir görünün.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Gözlerinizi getirin bir bakalım.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Gözlükçülere söylenmeye başlıyor. Gözün g’sinden anlamıyorlar. Tek yaptıkları cam çerçeve pazarlamaya çalışmak. Kimse bana inanmıyor. Oysa, ne ağır…</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Hoşt. Aaa. Nasıl da takıldı peşime. Kemik kokusu mu aldın? Bende bir şey yok. Yanlış ihbar, bende koku yok. Çekil.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>İlk kez “Çekil” dediği sırada köpeğe baktı. Şirin, mosmor bir köpek. Eflatun kuyruğunu titrek titrek sallıyor.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Çekil başımdan. Yoluna devam etti. Bir süre sonra köpek peşini bıraktı zaten.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Gözlükçülere bakmayı sürdürüyor. Artık kaldırmak çok güç oluyor. Gözlerini açmakta zorlanıyor ağırlığından.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Hava soğudu. Kar taneleri iyiden iyiye düşmeye başladı. Hele güneş açtığında, arabaların üstünde, dal uçlarında kar gülkurusuna yakın bir ton alıyor. Gökyüzü daha koyu.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>O aldırmadan gözlükçüleri dolaşıyor. Kent rehberlerini topluyor, kentteki bütün gözlükçülerin haritasını çıkardı. Her gün bir semte gidiyor. Her gün yalnızca o semtteki gözlükçüleri dolaşıyor. Bu arada fiyat farklarını yakalıyor. Hepsini ayrı ayrı not alıyor. Dükkânları inceliyor, satıcılarla konuşuyor, onlara adlarını soruyor ve her birini aklında tutuyor. Akşamları eve döndüğünde vakit kaybetmeden öğrendiği her şeyi bir bir not alıyor.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Onuncu haftanın sonunda altmış sayfalık bir defter bitti.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>On birinci hafta soğuktan hasta düştü, bütün haftayı yatakta geçirdi. Bu arada baş ağrısı inanılmaz boyutlara ulaştı. İki gün gözünü açamadı.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Armağan.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Çok teşekkürler, ne zahmet ettin. Bu mor çiçekleri de çok severim.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Bir sessizlik oldu. Bir şey de diyemedi, hastalığına verdi. Daha sonra bundan başkalarına söz edecekti.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Yemyeşil çiçeklere mor dedi resmen.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Sen ne cevap verdin?”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Hiç. Hasta hasta keyfini kaçırmak istemedim.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Gözlükçülerde yaşadı bir de.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Şu vitrinde bir mor çerçeve var, uçlarında pembe yıldız desenleri var.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Sarı.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Hayır, hayır mor.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Peki,” dedi. Ses çıkarmadı.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Ne de olsa müşteri.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Her zamanki gibi almadan çıktı, bir yandan da satıcının anlayışsızlığına içerledi. Kaç kere tarif ettim.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Turuncu bir şişesi var, deyince sevinçle baktılar yüzüne.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Mor olmasın?”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Ne moru?”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Bilmem işte, belki mordur.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Mor olsa bilmez miyim canım...”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“‘Turuncu,’ dedi.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Duydum, duydum.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Herkesi çağırdı.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Bana karşı bu takındığınız tavırdan bıktım,” dedi. “Herkes gökyüzüne baksın şimdi.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Açıkta toplanmışlardı. Gökyüzü masmavi, tek bulut yok. Güneş sapsarı parlıyor.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Ne görüyorsunuz,” dedi.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>İçlerinden üçü:</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Mavi,” dediler. “Mavi ve güneş sapsarı parlıyor.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Altı kişi koşturarak geldi:</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Gökyüzü yeşil ve güneş tupturuncu parlıyor.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Başkaları da vardı daha. Onlara da sordu bir bir. Düşünüp taşındılar. “Gökyüzü gri ve güneş simsiyah parlıyor.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Herkes bir iç çekti. Simsiyah parlayan güneş. Artık birkaç kişi kalmıştı ve onlar da söylediler:</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Gökyüzü ela.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Ve güneş kıpkırmızı parlıyor.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Gökyüzü haki.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Ve güneş kahverengi parlıyor.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Gökyüzü tenimin renginde parlıyor.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Bir kez daha baktı. Hâlâ mor, gökyüzü bu. Gözlerini açabiliyor hâlâ, ama kapaklar ağır.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Dolabın hemen kenarındaydı. Gözlük. Alsam, ruhu duymaz. Ne zamandır kullanmıyor zaten. Aldı, taktı. Ne gördüğünü anlayamadı bir süre. Çıkardı, çevresine tekrar baktı. Bir sokak lambası, bir koru. Pencereden görünen. Bir sokak lambası, mor. Unutma.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Tekrar taktı. Sokak lambasına baktı. Mor sandı ilkin. Ama mor değil. Tanımlayamadığı bir renk. Korktu. Çıkardı ve hemen yerine bıraktı.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Günler geceler, sokak lambasının tanımlayamadığı rengi aklından çıkmadı. Bir aşk gibi rengi düşündü, ona ad vermeye çalıştı. Sinsice gidecek ve gözlüğü çalacak.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Gözlüğü taktığında yeniden sokak lambasına baktı. Büyük bir hazla verdiği adı sayıkladı yüksekten. Bu gözlükle her şey artık sokak lambası tonundan görülüyor.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Gözlerindeki ağırlaşmayı önemsemiyor, çünkü yeni renklerinden memnun. Tarlalar, demir yolu, koru. Başka bir renk, ama tanımlayamıyor. Bir renk de değil belki. Anlayamıyor. Şimdiye dek tanıdığı köprülerden, nehirlerden, çatılardan çok daha farklı, anlamıyor. Yıllarca ne gördüm ben? Aynıları değil miydi?</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Doya doya bu yeni rengi seyretti. Öyle ki, günlerce çıkarmadı gözlüğü gözünden. Artık hiçbir gözlükçüye de uğramıyor. Bir gözlüğü var, dünyayı izliyor.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Kahverengi diyorlar. Mavi diyorlar. Benim gökyüzüme de mor diyorlardı. Şimdi, benim gördüğüm de mavi gökyüzü ve kahverengi toprak mı artık?</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Nereden bilebilir.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Gözlüğünü çıkardı. Gözlüğünde bir ağırlık hissetti. Çıt. Üç cam art arda kırıldı. Mavi, kırmızı ve beyaz.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Gözleri hafif.</span></p>
  </div>
</body>
</html>
