<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>su_elestirmenleri_</title>
</head>

<body id="su_elestirmenleri_" xml:lang="en-US" xmlns:xml="http://www.w3.org/XML/1998/namespace">
  <div>
    <h3 style="text-align: right;">Vazo<span><br /></span></h3>
  </div>

  <div>
    <p><span><br /></span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Ne o? Masanın üstünde bir şey duruyor. Ne değişik şey o öyle. Yakından bakacak ama annesine görünmemesi lazım. Yoksa bir yolunu bulur oturturlar yerine.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Gerçekten. Ne o? Biraz daha dikkatli bakayım. Lamba olabilir mi? Bir lamba için amma da süslü. Çok mu eski? Çok eskiyse hele, hiç. Git otur yerine, derler.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Bir yandan da yan gözle annesine bakıyor. Lamba sanki kaçacak, onu da sıkı sıkıya göz altında tutuyor.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Konuşun, konuşun. Ben fark ettirmeden nasıl yanaşacağım şimdi oraya?</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Lamba mı o? Başka bir şey olmasın? Belki bir vazodur. Vazo mu? Anneme sorsam niyetimi anlar mı? Cam mı acaba? Kavanoz gibi bir şey. Kavanoz olsa salonda işi ne? Nereden gelmiş ki?</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Kavanozu olasılıklar arasından çıkardı.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Vazo olsa niye çiçek yok içinde? Lamba ise niye yanmıyor? Meyve tabağına da benziyor. Kocaman çukur bir kap. İçinde niye meyve yok o zaman? Nasıl duruyor, ne ilginç şey. Altında cam-mı-acaba bir küre. Nasıl dengede kalmış ki? Düşündükçe daha da yaklaşmak istedi. İstedikçe annesini daha dikkatli gözetliyor. Hah. Sohbet iyice koyulaştı. İçten içe kadınları da dinlemek istiyor. Ne buluyorlar saatlerce konuşacak cırcırcır. Beri yandan yapacak işi olmanın heyecanı. Meşgul bir tavırla omuz silkti ya kimse görmedi, olsun. Bakışlarını yine ne idüğü belirsiz cisme çevirdi.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Sonra önüne kurabiyeli bir sehpa koydular durup dururken. Devasa bir engel. Devasa bir salonda benim önüme. Yerimden kıpırdayacağımı biliyor. Başkasıyla konuşur gibi yapıp beni gözetliyormuş demek. Aşk olsun.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Yalan mı? Bal gibi kıpırdayacak işte. Nasıl fırsat kolluyor. En son geçen hafta gelmişlerdi, yoktu o zaman. Yeni alınmış demek. Mobilyaların rengine bu kadar gitsin. Ne zevk. Pes vallahi.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Sehpanın altından kendini halıya attı. İlk aşamayı geçtik. Mutfağa gidiyormuş gibi yapıp bir manevrayla son anda dönüp dokunuveririm. Cam mı değil mi? Ne olduğunu da anlarım o zaman. Mutlaka anlamam lazım.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Kavanoza dokunmayı bir onur meselesi yaptı. Sehpa engelini bile geçtikten sonra lambaya dokunmadan kalkmayı kendine yakıştıramaz.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Belki de saattir ama niye ötmüyor o zaman. Ben olsam hiç düşünmeden bütün kalemlerimi içine koyardım. Bunlar boş boş tutuyor. Madem kullanmayacaksın, niye koyuyorsun ortaya. Tozlanıyor. Annem olsa, mesela, hiç dayanamaz hemen kaldırır. Ne işi var lambanın masa üstünde. Saatimiz de var. Üç tane. İkisi duvarda, biri kütüphanenin orada.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Hem kalem hem başka şeyler koyarım. Kalemtıraş da koyarım. Silgi de koyarım. Doldururum ağzına kadar. Suluboya yaparken de su koyarım. Gerçekten. Niye çiçek koymamışlar ki? Papatya filan toplar, onu da koyarım.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Hıh. Kapı çalındı, ayaklanıldı. Hemen bir durum değerlendirmesi yaptı. Kalktı masanın yanına gitti. Altına girdi.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Ne yapıyorsun Ferit, çık ordan oğlum.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Yine yakaladı.:</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Kalemim düştü. Onu arıyorum.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Kalemi gezinerek aramak makbul. Hemen uygulamaya geçti. Ayağa kalktı sonra, iyice yaklaştı.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Dikkat et, çok yaklaşma.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Değsem şimdi, hemen azar. Ne olduğunu bir anlasam.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Hani filler olur, tavşanlar ya da bilinen hiçbir sınıfa girmeyen karma hayvanlar. Bunun öyle bir biçimi hiç yok. Altında nasıl durduğu anlaşılamayan bir küre, yuvarlakça bir kap. Üstü açık. İçinde fitili de varsa kesinlikle lamba. Tam uzanıp içine bakacak bir ses:</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Seninki de bizim vazoya pek bir baktı.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Kusura bakma. Söyledim. Yaklaşma, dedim, dinletemedim.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Zararı yok.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Bana döneceğini hiç tahmin etmezdim. Hem de ne dedi:</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“İstiyorsan al senin olsun.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Sahi? O kadar kolay mı? Elime aldığım gibi götürebilir miyim eve? Ben belki kırarım, annem taşısın. Eve gelince verir.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Nasıl sevindi birden. Kalemleri dizerim, dizerim. Nasıl sevindi, nasıl sevindi. Kırmızım var, turuncum var. Yeşil var, mor var, altın, gümüş, hepsi. Elindekileri saydı. Sekiz. Evde de vardır bir beş. Doldurur ağzına kadar.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Demek alabiliyorum. Ne güzel. Nereye koyayım?</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Bak bunu hiç düşünmemiş. Hemen zihninde odasını gezmeye başladı. Defterler var bir sürü. Onların üstüne koysam bu küre dengede kalır mı orada da? Düşer kırılırsa bir ay azar. Eve gelince de görmek ister hediyesini bu kadın. Annem kesin alır onu pervaza koyar. Her şeyi nasıl alıyor da pervaza koyuyor. Aklı sıra uzanmayayım diye. Bu vazo benim değil mi artık, o ne karışıyor.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Düşünmeye devam etti.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Başucumdaki treni çekeriz vazoyu koyarız. Ama ben uyurken ya düşüp kafamı kırarsa? Cam mı değil mi anlayamadım bile daha. Camsa kesin kırar.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Yine kuruntulandı. Bir baktırmadılar. Olmazsa evde anlarım. Ama odasındaki mobilyalara uymayacak. Salona mı koysa? O zaman annesi kazanmış olur. Ya odamda durur ya da hiç durmaz.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Gerçekten. Şimdi gördü diye aklına geldi. Daha geçenlerde yeni bir kalemlik aldılar. Gözü doysun.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Olsun sen bir düşün de. Dolabın içine koysak çok mu kaybolur? Madem dışarıda durmayacak niye alıyorsun? Niye süslemişler o kadar? Dışarıda dursun diye.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Amaan cam. Hiç sevmem. Kırılır düşer ayıkla. Zaten bardak kırınca kızılca kıyamet kopuyor. Bir azar, bir azar. Bir de vazo çıkmasın.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Vazgeçti. Hem bunların salonuna yakıştı, bize gitmez. Benim odamda kadın işi şeylere ne gerek var bir kere. Vazo odada dursa ben okuldayken hemen salona taşınır. O zaman ne anladım ben.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Vazgeçti. Gitti annesinin yanına oturdu.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Ne o, vaz mı geçtin?”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Bak nasıl izliyormuş yine deminden beri.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Evet.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Küskün ve alıngan bir tavır içine girdi. Bu kadar yakından izlenmekten rahatsız oluyorum, der gibi bir ketum havalar.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Vazo sahibi yeniden sordu.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Almıyor musun canım?” İnanmıyor mu sözüme?</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Hayır.”</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Kalkıyorlardı artık.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Sen in, ben geliyorum,” dedi annesi.</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>Niye bu acele? Vazo sahibini duymamak için mi?</span></p>

    <p class="MsoNormal" style="margin-left:0pt;text-align:justify;text-indent: 18.0pt;tab-stops:0cm list 18.0pt"><span>“Alamazdı ki zaten. Kocaman antika kristal vazo, ona mı vereceğim bir de.”</span></p>
  </div>

  <div>
    <p><br /></p>
  </div>
</body>
</html>
