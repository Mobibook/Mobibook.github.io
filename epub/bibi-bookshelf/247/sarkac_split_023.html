<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarkac</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_16">Yazarın Öyküsü, Yazının<br class="chapter"/>Öyküsü ve “Nü Peride” </h1>
				<p class="normal">Roman yazarının kendinden başkalarına karşı sorumluluk taşımasının gerekli olup olmadığı ayrı bir tartışma. Romanıyla bir düşünceyi irdelemesi, sorgulaması, paylaşmasıysa, apayrı. Bu ikisinden de bağımsız duran bir üçüncü düğüm daha var: yazarın anlattığı yaşantıların, <span class="ideitalik">dolayısıyla </span>düşünsel uzamın sözcüklerin, tümcelerin, imlerin ördüğü bir dil ile anlatılması gereği. Yoğunluğuyla <span class="ideitalik">başkalarında yaşayan</span>, kendine özgü bir dil yaratamamışsa yazar, üçüncü düğümü çözememiştir demek ki.</p>
				<p class="normal">“İnsan bazı şeyleri söylemeyi seçtiği için değil, onları belli bir biçimde söylemeyi seçtiği için yazardır,” diyordu ya Jean-Paul Sartre bu düşünce geçerliliğini yitirmeyecek. Yazarın sorumluluğu ve bağlanma konusunda kimilerine aykırı gelen düşünceleri yanı sıra, Sartre da yazarın ilk ödevini <span class="ideitalik">iyi yazar olmak</span> dolayında saptıyor. Genç yazarlık duvarında en büyük gedikleri de, sözcüklerin, tümcelerin ve imlerin yarattığı dil uzamının hakkını en çok verenler açacak. Her yazarın kendine özgü arayışı, yolu ve yordamı onun kendine özgü yaratı dünyasını kurmasını, dünyayı da yeniden yaratmasını sağlayacak. Demek ki yazarın ne anlattığı, nasıl anlattığından hemen sonra, ona eklemlenip bir yapı kurduğu yerde beliriyor. </p>
	  <p class="ortayazi">* * *</p>
				<p class="normal">Hakan Akdoğan’ın ilk romanı <span class="ideitalik">Nü Peride</span>’yi<a href="sarkac_split_062.html#footnote-27807-34" id="footnote-27807-34-backlink" name="footnote-27807-34-backlink">[34]</a> okuduktan sonra, bunları düşünerek yazmaya başladım. Bazen bir kitabı sezgilerle oluşmuş önyargılarla okumaya başlar insan. <span class="ideitalik">Nü Peride</span> için bende de böyle oldu. Beni olumlu önyargılara götüren sezgilerim, ne yazık ki düş kırıklığıyla parçalandı...</p>
				<p class="normal"><span class="ideitalik">Nü Peride</span>’de, biri günümüzde, öteki Osmanlı’nın <span class="ideitalik">gerileme</span> dönemi olarak bildiğimiz dönemin başlarında geçen, iç içe iki öykü anlatılıyor. Yayınevinin romanın arka kapağındaki tanıtım notunda, “Osmanlı İmparatorluğu’nun son döneminde gelişen” öykü... biçiminde söz ediliyor romandan. Oysa romanda yaşananların verdiği ipuçlarından, öykünün XVI. yüzyıl ile XVII. yüzyıl arasında bir dönemde geçtiği çıkıyor. Roman kişilerinden Sadi Bey’in o güne dek hiç bilinmeyen kahve ve tütünü İstanbul’a ilk kez getirişi ve hızla kahvehanelerin açılması; Ermeni Ante’nin cizyesini ödeme kaygıları (oysa cizye Osmanlı’nın son döneminde kaldırılmıştı); Şemsi Ahmed Paşa’nın bir kişilik olarak görünmesi; anlatılan Osmanlı yaşamının özellikleri, yayınevinin notunun yanlışlığını gösteriyor...</p>
				<p class="normal">Romanın iki öyküsü birbirinin içine geçerek, şimdiki, eskisinin gölgesinde yaşanıyor. Aşk, tutku, öç alma, cinayet öyküleri: Hakan Akdoğan’ın, günümüzde geçen öyküsünü geçmişten yaşantılarla iç içe örme kaygısı, kuşkusuz ilgi çekici bir öykü yaratma tasarısının ürünü. İlgi çekmesini amaçladığı kurgu arayışına da koşut tutmaya çalışıyor öyküsünü...</p>
				<p class="normal">Roman baştan sona, bir geçmişte, bir günümüzde yaşananları anlatan kısa bölümlerden oluşuyor. Bugünü anlatan bölümün ardından geçmişi, onun ardından bugünü... Bir çocukluk kazasının sonunda bacakları tutmayan, yarım bedenli, korkuları ve acziyle yaşamayı öğrenmekten başka çaresi olmayan Necati’nin, Beril ile artık birleşmesi olanaksız ruhundaki sakatlıkların öyküsü roman boyunca şiddetle dışa vurur. Acıyla sarılmış aşk, Necati’nin Beril’e kurulmuş geçmişi, Beril’le beslenen yaşamı, romanın başlıca izleklerinden.</p>
				<p class="normal">Beril, gitgide Necati’nin karşılıksız kalan aşkını ve nefretini büyüten bir <span class="ideitalik">nesneye</span> dönüşür. Kendi kişiliğiyle, bir özne olarak girmez anlatıya... Necati’nin tekerlekli sandalyeye mahkûm olan yaşamı bir yandan Beril’e nefretiyle can bulmakta, bir yandan da ona karşılıksız aşkını yaşatmakla geçmektedir. Kötücül bir kişilik edinmiştir. Sakat bacaklarına bakıp, “Büyük bir zevkle karşımdakinin duyduğu huzursuzluğu hissediyordum,” diye düşünmektedir artık. “Benim yerime içi burkuluyordu.” (s. 38) Beril’in bıktığı bir ilişkiye yüz çevirip alıp başını gitmeye hazırlanması, Necati’nin içindeki kötücül duyguları daha da azdırır.</p>
				<p class="normal">Birinci Bölüm’de “Nü Peride”nin anlatıcısı Necati; bir de onun kurguladığı Halil’in “Nü Peride” resmini yapma öyküsü var.</p>
				<p class="normal">İkinci Bölüm’de “Ermeni Ante”nin anlatıcısı bu kez Nevtan; bir de Nevtan’ın izini sürdüğü Ermeni Ante’nin öyküsü var.</p>
				<p class="normal">Nevtan, esrarengiz bir Osmanlı olan Ermeni Ante’nin yaşamına değgin ipuçlarını derinleştirmeye, bütün gizleri açığa çıkarmaya adamıştır kendini. Eski bir ahşap yapıyı satın alır, yaşamının akışını değiştiren elyazmalarında (Ermeni Ante’nin günlüklerinde) yok olan sayfaları bu eski yapı içinde bulmaya çalışır. Eski yapının Ermeni Ante’yle ilgisi olduğunu keşfetmiştir; yıllardır aradığı yerdir burası. “Ama bilmedikleri onu çıldırtıyor, inanılmaz bir biçimde kendisine çekiyordu.” (s. 74) Ermeni Ante’yle dolu günlerinde bu arada sevgilisi Beril’i yitirmek üzere olduğunu düşünemez bile. Sürekli sorguladığı Beril’le ilişkisi, çatışmalar içinde, çökmektedir. Çocukluk arkadaşı Necati’nin tekerlekli sandalyede Beril’e bütün sevgisini açık yüreklilikle verdiğini düşünür. Oysa o, “Bulduğu elyazmasından sonra kendisini tümüyle bu adamın [Ermeni Ante’nin] yaşamöyküsüne adamıştı.” (s. 84) “İlişkileri gittikçe bozuluyor, geçmişteki hataları yeniden yaşıyorlardı.” (s. 103) Beril’in Necati’ye ilgisinin acımadan mı, yoksa sevgiden mi kaynaklandığını ayırt edemiyor, kıskançlık krizlerine kapılıyordu Nevtan.</p>
				<p class="normal">Necati ile Nevtan, geçmişte yaşanan Ermeni Ante, Halil, Mihriban Hanım ve Peride’nin öyküsünün gizlerini aynı bitim noktasına, ayrı yollardan götürürler. Necati çoğun Beril’in ağzından attığı oltalarla Nevtan’ın ilgisini uyandırmayı başarmış, onu yanına getirmiştir. “Sonunda Ermeni Ante adında birisine ait bir öyküyü araştırdığını öğrendim,” diye düşünür. “Tek ortak noktamızdı. Bu tek ortak nokta geçmişte, ta Osmanlı’da birleşiyordu. Yıllarımı verdiğim ressam Halil’in yaşamöyküsünde geçen Ermeni Ante ile aynı kişiydi bu ve Nevtan bir yerlerde tıkanıp kalmıştı. Bunu anladığımda intikam planım için başlangıç noktasını buldum. Senin [Beril’in] aracılığınla Nevtan’a Ante’nin yaşamıyla da ilgisi olan Halil’in öyküsünü ulaştırdım. Beklediğim gibi sen Nevtan’a öyküyü anlattın, Nevtan da buraya geldi.” (s. 117-118) Necati, öldürmek için yanına çektiği Nevtan’ı öldürmekten vazgeçer, gitmesine göz yumar. “Nevtan’ı Ermeni Ante ve ressam Halil’e duyduğu hayranlık ve bana gösterdiği saygı için bağışladım; belki de seni bana gönderdiği için,” (s. 120) der Necati. Şimdi eline geçirdiği Beril’den öcünü alacaktır...</p>
				<p class="normal"><span class="ideitalik">Nü Peride</span>’nin öyküsünün yolundan çıktığı yerdir Necati’nin Beril’den öcünü aldığı sayfalar. Beril’i –Halil’in Peride’ye yaptığı gibi– kıskıvrak yakalar, bağlayıp soyar. Ama –Halil’in yapmadığını yapıp– bu kez Beril’i işkenceyle sakat bırakmayı amaçlamaktadır. Tuhaf, nereden çıktığı anlaşılmaz bir buz işkencesiyle, olmadık düşlemleri gerçekleştirerek Beril’in bacaklarını sakat bırakır Necati. Gururla yapar bu işkenceyi. Ne ki, gene de düş kırıklığına uğramıştır: </p>
	  <p class="indentmetin">İstediğim, bu son değildi. Daha çok acı çekmeliydin. Bana yaşattıklarını bir dakika için bile olsa anlamalı, benden özür dilemeliydin. (s. 122)</p>
				<p class="normal">Bu bölümde ipin ucunu kaçırmıştır Hakan Akdoğan. Öyküyü ilgi çekici yapmaya çalışırken, yazınsal gerçekliği bile anlamsızlık sınırında bir serüvene boyun eğdirir. Beril’e uyguladığı acımasız işkencelere ve bacaklarını buz içinde dondurduktan sonra çıtır çıtır kırarak sakatlamasına, üstelik bununla bile yetinmeyen acımasızlığına, yaptıklarını göğsünü gererek anlatmasına neler yol açmıştır?.. Beril’in Necati’ye “yaşattıkları” nelerdir?.. Adamakıllı bir neden yoktur. Bu nedensiz sonuca dayanacak okurlar var mıdır?..</p>
				<p class="normal">Hakan Akdoğan, boşlukta kalan bu bölüm ve getirdiği sonla <span class="ideitalik">Nü Peride</span>’ye bir de polisiye kurgusu kazandırmaya çalışıyor. Ama hiçbir <span class="ideitalik">belirti dizgesine</span> dayanmayan bu sonla, Necati’ye yakıştırılan sözde entrikacılıkla polisiye kurgusu edinemeyeceğini romanın kendisi de tanıtlıyor. Dışardan metne dayattığı tuzaklarla polisiyenin ancak bir karikatürünü veriyor Hakan Akdoğan...</p>
				<p class="normal">E.M. Forster, “Evet... yazık ki, öykü anlatır roman,” diyor. Hakan Akdoğan da <span class="ideitalik">Nü Peride</span>’de yazık ki, öykü anlatıyor...</p>
	  <p class="ortayazi">* * *</p>
				<p class="normal">Genç yazar Türk romanının önde gelen romanları arasında kendini, kendi romanını nasıl bir yerde görüyor? Tarihe, hem de Osmanlı yaşam biçimine göndermeler yapıyorsa sözgelimi, Kemal Tahir’in basmakalıp, keyfî yorumlarından sonuçlar çıkarmış mıdır? <span class="ideitalik">Sultan Hamit Düşerken </span>romanının somut tarihi yazınsallaştırma konusundaki başarısını örnek almış mıdır? Somut tarihi soyutlamakta Kemal Tahir’in yapay tutumu yanında mı durmaktadır; Orhan Pamuk gibi tarihsel metinlerden yararlanırken parçalanmış metne özgün bir roman dili kazandırmaya mı çalışmaktadır? Tarihsel bilgiden kurmacanın sınırları içinde mi yararlanmaktadır; yoksa o tarihsel bilginin çekim merkezinde oluşan girdaba mı yakalanmaktadır?.. Tarih içinde kurgulanan bir öyküsü mü vardır romanın; o zaman ya o tarihi yeniden canlandıracak bir düzeye çıkacaktır ya da dönemi boşlayıp tarihsel kişileri yeniden canlandıracaktır...</p>
				<p class="normal">Hakan Akdoğan, baştan enikonu bir sorgulamaya kalkışmadan, yazma sürecinde kendinden hoşnut, sonuca bakıldığında da ilgi çekeceğini düşündüğü bir roman yazmış gibi görünüyor. Bu yakadan bakınca böyle. Yazarın durduğu yerden bakınca nasıl göründüğüyse, elbette apayrı, okur için de ikincil önemde.</p>
				<p class="normal">Romanın, Osmanlı’nın –Osmanlı olmayan– sıradan insanlarının yaşamından alınan küçük kesitinde o yaşamın doğasına, insanına, o doğanın ve insanın ruhuna inemediği görülüyor. İki boyutlu birer resim gibi görünen Mihriban Hanım ve Peride birer anlatı kişisi sayılamazlar, onları ayrı tutalım. Ermeni Ante ile Halil ise, romanda göründükleri kişilikleri ve sonlarıyla kendi istemlerinin dışında, yazarın buyruklarınca biçimleniyorlar. Kişiler yaşanan mekânlara, zamanlara sıkıca bağlanamadıkları için kurmaca ilişkilerin kurulamadığı, romanın tekboyutlu, tek düzlemli bir anlatım biçimine boyun eğdiği belirtilebilir. Kişilerin serüvenine inandırıcı olmayan, öykünün doğasını parçalayan, aşırılık olarak nitelenebilecek katkılar da romanı enikonu yıpratmış görünüyor.</p>
				<p class="normal">Oysaki Hakan Akdoğan’ın olumlu bir çıkış noktası var: Bugün yaşananların tarih öncesi olarak gördüğü bir öyküyü, anlatının ikinci katmanı olarak seçiyor. Roman için ilgi çekici bir anlatı düzeyi olabilirdi bu. Şu var ki, ne bugün, ne geçmişte yaşanan öykü kurmaca nitelik kazanabilmiştir. Her şeyi yazarın “öyle oldu-böyle bitti” biçiminde anlattığı bir romanın, kurmaca yapısını kurması, yazınsal dilin gücüyle yazınsal metne dönüşmesi olanaksız. </p>
				<p class="normal">Hakan Akdoğan dönemin yaşamından ilgi çekici kesitler ve kişilikler de yakalamış oysa. Ressam Halil’in babası Sadi Bey bunların en önemlisi. Padişahın “sohbet etmekten hoşlandığı ve sık sık fikirlerinden yararlandığı bir adam”, bulunmaz bir roman kişisi değil mi? Kahveyi İstanbul’a ilk kez Sadi Bey getiriyor; padişahtan izin alarak satmaya başlıyor ve bu işten çok zengin oluyor; doymak bilmeyen Sadi Bey, şehvet sahibi bir Osmanlı olarak, başlarını döndürdüğü Fransız kadınlarının yatağında keşfettiği tütünü de getiriyor İstanbul’a; bir de tütün satma izni koparıyor padişahtan... ve daha neler...</p>
				<p class="normal">Ne yazık ki, romanın aslında en renkli kişisi olan ama kendine ikincil bir yer bile biçilmeyen Sadi Bey de öteki roman kişileri gibi romanın yaşamasız kişilerinden biri olarak kalıyor. Böyle bir kişiliği canlandırmanın güçlükleri de var elbette. Bu yüzden, metinde öne sürüldüğü gibi, “fırtınalı bir yaşam” sürmez romanda, yazardan öğreniriz öyle yaşadığını... Sadi Bey ve ötekilerin yaşantıları birilerinden aktarılıyor gibi anlatılır. Kişiler o aktarılanlara uygun bir yaşam sürme şansı bulamıyorlar. Sözgelimi, ressam Halil’in çıplak kadın bedenini resmetme tutkusunu yaşama geçiremezse intihar edeceğini, öleceğini de yazar söylüyor. Yoksa, anlatıya göre, Halil’in delireceği, öleceği yoktur...</p>
				<p class="normal"><span class="ideitalik">Nü Peride</span>’nin en başarılı bölümleri, geçmişte geçen öykünün anlatıldığı bölümler. Sanırım geçmiş yaşamların kendiliğinden taşıdığı öyküsellik, gizem örtüsü ardındaki ilişkiler, daha kolay renklendirilebilecek yaşam alanlarıdır bunun nedeni. Yoksa asıl kişiler Necati, Beril ve Nevtan olmalıydı, ama olamıyorlar. Ermeni Ante ile Sadi Bey’in renkli kişilikleri yanında Necati, Beril ve Nevtan’ın anılmaları bile güç...</p>
				<p class="normal">Roman yazarlarının roman kişileriyle ilişkileri merak edilir. Eline yapışmak üzere olan romanından bir an önce kurtulmaya çalışan romancı ile yaratım sürecini tutkulu bir arayışa dönüştürmüş romancının kurmaca kişileri bir olur mu? <span class="ideitalik">Nü Peride</span>’nin kişileri de coşkulu, duyarlı, eylemli olamadıkları için, tamamlanmamış, kurusıkı kişiler olarak kalıyorlar. Tuhaf, aykırı, hastalıklı kişilerin (Necati gibi) ilgi çekeceğini düşünebilir Hakan Akdoğan. Şu var ki, ne şimdiki zamanda yaşayan Necati, Beril ve Nevtan, ne de geçmişten gelen Ermeni Ante, Halil, Peride ve Mihriban Hanım kendi kişiliklerini kendileri yaratabiliyorlar.</p>
	  <p class="ortayazi">* * *</p>
				<p class="normal">Çoğu kez romanı roman yapan etmenlerin önde gelenlerinden biri olan olay örgüsü de <span class="ideitalik">Nü Peride</span>’de yok. Daha doğrusu, bir olay örgüsüne göre düzenlendiği duygusunu vermektedir roman, ama bu da yanıltıcı. Necati ile Nevtan arasındaki ilişkinin, sonunda mahzendeki buluşmaya varışı, olay örgüsünün sonucu değildir. Onları yazarları tutup getirtir oraya. Halil ile Ermeni Ante’yi aynı yazgıyı paylaşmak için mahzende buluşturan, ikisini sonunda dehlizin başına getiren de olay örgüsü değil, ister istemez romanın öznesi yerine geçen yazardır...</p>
				<p class="normal"><span class="ideitalik">Nü Peride</span>’de nedensiz ilişkiler art arda sıralanır; sözgelimi cinayet romanı giysilerini giydiği son bölümlerinde birdenbire bir tuzak ve cinayetle karşı karşıya kalır okur, beklenmedik olaylar atılır ortaya. Ermeni Ante, Halil ve Mihriban Hanım’ın başına gelenlerin öncesi ve sonrası gereken doygunlukta değildir... Necati’nin Nevtan’a kurduğu tuzak, ardından haftalarca yaptığı planları bir yana bırakıp (yazarın sözünü ettiği planlar anlatıda hiçbir biçimde yaşanmaz) Nevtan’ı öldürmekten vazgeçişi, Beril’i işkenceyle sakat bırakması yazarın olağandışı zorunun sonucudur. Necati, Beril’i koltuğa yatırıp uzun süre uyumasını sağlayacak kadar uyku ilacı içirir; Beril kendine gelmeye başladığında onu hemen bağlar; saçlarını usturayla kazır; göğüs uçlarına mum damlatarak acı çekmesini sağlar; ertesi gün bacaklarını buzla kaplar (yazar Necati’nin bu yöntemi teknolojik olanaksızlıklar içindeki Rusların kalp ameliyatı gibi operasyonlarda beden ısısını 20 derece kadar düşürmek için kullanmalarından öğrendiğini de bu arada belirterek öyküye gerçeklik temeli ve inandırıcılık eklemeye çalışır); Beril hiçbir şey hissedemeyecek duruma gelince ayak parmaklarını, ayak bileklerini, dizlerini kolayca kırar, vs... Ayrıntıların romanın gerçekliğine adım adım yaklaştırması beklenir romandan, oysa buradaki ayrıntılar gerçekliği adamakıllı sakatlayıp bırakıyor. Yazık ki, şaşırtıcı bile olmayan bu dehşetengiz durumların, romanın en başarısız bölümünü oluşturduğunu anlamak için romanı okumak gerekiyor.</p>
	  <p class="ortayazi">* * *</p>
				<p class="normal">Dili anlatılanla kaynaşmamış bir öykü kurmaca yapıyı taşıyabilir mi? Dilin dokusu ile kurmacanın dokusu arasında doğrusal bir ilişki bulunduğunun, dolayısıyla anlatının, özellikle kişilerin dille kendilerini var edebileceklerinin belki farkında genç yazar. Şu var ki, bunun üstesinden gelinmesinin güçlükleri kolayca aşılamıyor.</p>
				<p class="normal">Sonunda iyi yazar, kendi yapıtı için seçtiği gerçekliği kendine göre biçimlendiren kişi değil mi? Dil de bunu yapabilecek tek araç...</p>
				<p class="normal">Genç romancı artık, “‘Acı’ denilen o sinsi duygu bir büyüyle yerleşmeli, yerleştirilmeliydi içime çıkmamacasına, çünkü acı mutluluğun kardeşidir. Acı olmazsa mutluluk da olmaz” (s. 9) ya da “Oysa acı kemiriyordun, korku emiyordun yaşamın binbir türlü memesinden,” (s. 11) türünden, yazınsal yazıyı kandıramayacak sıradanlıklara da düşmemeli; aşırılığa vardığında anlamsızlaşan benzetmelere de; dil yanlışlarına, sözcüklerin yanlış kullanımına da. Oysa <span class="ideitalik">Nü Peride</span>’de bunların pek çok örneği var.</p>
				<p class="normal">Aşırı benzetmelerin anlamsızlığa düştüğü örnekler:</p>
				<p class="normal">Necati’nin aşk anlayışını betimlerken, “Kalçalarını davet edercesine sallayan bir orospunun rahatlığı olmalıydı benim aşklarımda...” (s. 9) diyor Hakan Akdoğan; hemen ardından bir kez daha: “Rüzgârda dans eden mumun orospu ışığı...” (s. 12) Bu aşırı benzetmelerle anlamsızlığa yol açarken sözcüklerin anlamını da bozuyor.</p>
				<p class="normal">Yanlış kullanımlar için de çeşitli örnekler var:</p>
				<p class="normal">“Gözlerimden yaş yerine diken akıtan aşkları severdim,” (s. 9) derken, <span class="ideitalik">yaşın aktığı gibi</span> dikenin akmayacağını belirtmeli miyiz? (25. sayfada aynı benzetme yineleniyor.)</p>
				<p class="normal">Nevtan ile Beril, “görüşmelerine günlerce engel olacak cümleler kullanıyorlardı” (s. 103) derken, konuşma dilindeki sözlere “<span class="ideitalik">cümle”</span> deniyor. Oysa ancak dilbilgisi terimi olarak anlamı var “cümle”nin: bir yargı bildirmek için tek başına çekimli bir fiil veya çekimli bir fiille kullanılan kelimeler dizisi.</p>
				<p class="normal">Ermeni Ante ile Mihriban Hanım arasındaki mektupların götürülüp getirilmesinden söz ettiği yerde, “Halil de aynı işlemi Ante için tekrarlıyordu,” (s. 107) derken de <span class="ideitalik">işlem</span> sözcüğü, en yakın anlamıyla <span class="ideitalik">muamele</span> yerine, yanlış kullanılıyor. </p>
				<p class="normal">“Eski zaman büyücülerinin ardında pusulanmış bir aşk...” (s. 10) derken, <span class="ideitalik">pusulanma</span>,<span class="ideitalik"> </span>“pusu edinme” biçiminde, yanlış kullanılmıyor mu?</p>
				<p class="normal">Esnekliği olmayan, belirtilere, çağrışımlara, çoğul anlamlara kapılarını kapamış bir dille roman yazılabilir mi? <span class="ideitalik">Nü Peride</span>’yi olumsuzlayan da ilkin bu dili... Bazen çok ilgi çekici konular bulunup yaratıcı kurgularla özgün roman dünyaları yaratılmaya çalışılıyor; ama o buluşların ötesi de aynı derinlikte görülüyor mu? Yazının, yaratım sürecinin de öyküsü olduğu düşünülüyor mu?.. Bir de, yaratıcı, yazınsal yazının yolunun, Türkçe’nin, aslında bir <span class="ideitalik">dil duygusu </span>olarak içselleştirilmesinden geçtiği...</p>
				</body>
</html>