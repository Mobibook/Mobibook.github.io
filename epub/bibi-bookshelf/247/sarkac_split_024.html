<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarkac</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_17">İnsan İnsanın<br class="chapter"/> Kamburu mudur?</h1>
				<br class="chapter"/><p class="ortayazi2">I</p>
				<p class="normal">Kambur, yüksek ağaçların (servi olmalı!) altında yattığı yerden, kendini bir kez daha yaşama ve anlatma kaygısıyla doğruluyordu. Düşlerin “en koyusu” içinde, hâlâ dinmemiş bir öfkeyle gene soğuk ve ölü bir yaşama karışacaktır; ölüleri karşılamaya...</p>
				<p class="normal">Kambur’unki bir yürüştür sanki; törensel bir geçitte kendi konumunu almak ve yürüyüşü boyunca yorumlamaktır onun bütün kara yaşamı. Onun öyküsü içinde yaşananların gerçekliğini aramak boşunadır; hiçleşmiş bir yaşamla yüz yüze, bazen gerçeküstüne çarparak sürdürür yürüyüşünü ve ardı sıra sürükler okuru.</p>
				<p class="normal">Yeniden <span class="ideitalik">yaşama döndükten</span> sonra karşısına çıkan ilk “kişi” olan fırıncıyla kurduğu şu karşılıklı konuşma oldukça tuhaftır:</p>
	  <p class="indentmetin">– Ben eşek miyim? dedi kambur.</p>
	  <p class="indentmetin">– Yoo... dedi fırıncı.</p>
	  <p class="indentmetin">– Sen mi eşeksin?</p>
	  <p class="indentmetin">.........................................</p>
	  <p class="indentmetin">“Peki bu anırtı nereden geliyor?”</p>
				<p class="normal">Sonrası da var tabii:</p>
	  <p class="indentmetin">Cebinden bir bıçak çıkarıp fırıncının karnına sapladı. Durdu. Yürümeye devam etti. (s. 8)</p>
				<p class="normal">Olan olmuş, daha baştan okurun içine düşmüş, düşürülmüştür kurt. <span class="ideitalik">Kambur</span>’un<a href="sarkac_split_063.html#footnote-27807-35" id="footnote-27807-35-backlink" name="footnote-27807-35-backlink">[35]</a> yazarı Şule Gürbüz, şaşırtmıştır işte okuru; kendini, yaratma edimini de böylece özgürleştirerek! Artık pek çok aykırılığı ve çarpıcı sözü art arda sıralayabilir, yazınsal karşılıkları olup olmadığını aramadan... Ve Kambur, bu yürüyüşü boyunca oldukça olumsuz bir <span class="ideitalik">kimlik</span> geçirecektir üstüne.</p>
				<p class="normal">Ondan bir <span class="ideitalik">kişilik</span> olarak söz etmenin olanaksızlığı daha ilk adımlarda saptanabilir. Niçin? İlkin, cansız bir varlıktır o: bir nesne; yazar için kullanmalık bir “karton kişi”; bir yazınsal birim... Ona yüklenen bütün özellikler bir kimliğin adım adım örülmesini sağlar; işlevsel bir saptayıcı, tanımlayıcı olarak <span class="ideitalik">Kambur</span> adlı anlatının oluşturucusudur.</p>
				<p class="normal"><span class="ideitalik">Olumsuzdur Kambur:</span> “Keşke şimdi birisine okkalı bir tokat atabilseydi,” diye, kendi kendini konuşturur. “Kimseye tokat atmamıştı bugüne dek; ama içinde ukdeydi.” (s. 12)</p>
				<p class="normal"><span class="ideitalik">Zayıftır</span>: (Bu onun “insanca” yanı mıdır!) Art arda gelen şu iki duygusu bunu açıkça gösterir: “Ama asıl istediğim aranmak, bulunmak, neden böyle bir şey yaptığımın, neden yalnız kalmak istediğimin sorulmasıydı. (...) Bana hiçbir şey sorulmadı; hiçbir şey elde edemedim; ta ki bir gün canıma tak edip, evden epey uzaklaşana dek.” (s. 16)</p>
				<p class="normal"><span class="ideitalik">Yalnızdır:</span> Hiçbir zaman bir yakını, bir arkadaşı olmamıştır. “Arkadaşlık diye bir şey yaşamadım şimdiye dek,” (s. 22) der. Belli ki buna gereksinim de duymamıştır. Ona göre, “Birisinin ölümüne üzülmek bile, o kimse için bambaşka bir ölüm düşlediğiniz içindir.” (s. 26) Tamamıyla kendi olumsuzluğuna özgü bir özdeyiş olmasına karşın, bu sözlerini genel bir doğruymuşçasına sunar, ilerde ortaya çıkacak günlüğünün sayfalarından birine de, “1947’ye gelmişiz. Sevinilecek tek yanı, bu yıl da ölecek bir sürü insan olması,” (s. 61) gibi aslında hiç de ilginç olmayan bir not düşerek, oldukça ilginç, şaşırtıcı olduğunu göstermek ister!</p>
				<p class="normal">Aykırılığı <span class="ideitalik">yaşamayı</span> (doğal bir aykırı olmayı) değil de, <span class="ideitalik">kullanmayı</span> önemser; şu sözleri bunu adamakıllı tanıtlayacak niteliktedir:</p>
	  <p class="indentmetin">Oysa içtenlik, gürültüden başka bir şey değildir. Bazı şeyleri içten yaptığını söyleyen, buna inandırmaya çalışan içi boş insanların içtenliklerinden çıkan kof ses, kafa şişirmekten başka bir işe yaramaz. (s. 26)</p>
				<p class="normal">Kambur’a, ondan beklenmeyen incelikler de yüklenmiştir, insanların kafalarındaki müziğe uygun kişilikleri, dolayısıyla yaşam biçimleri olacağını savunur sözgelimi. Demek ki, Kambur’un da bir müziği vardır; öldüğünde kuşkusuz onun için de yaşamının bu müziği çalınacak ve cenazesine katılanlar onu asıl bu müziği duyunca tanıyacaklardır.</p>
				<p class="normal">Anlatı metni ilerledikçe, okur daha yakından izlemeye başlar Kambur’u. Sözgelimi, onun “sıradan bir kambur” sayılamayacağını öğrenir. Dış görünüşünün iyiden iyiye çirkin, ürkütücü olduğunu anlatır Kambur, özellikle irkiltmek istercesine... Ardından, “Bunlardan gocunduğumu sanmayın,” (s. 22) diye ekler. “Yaşama pek katılmadığım için, bu tür primler hiç ilgilendirmez beni. Çirkin insanlardan iğrendiğim kadar güzellerden de iğrenirim. Hatta diyebilirim ki, estetik kaygısındaki her şey iğrendirir beni.” (s. 22) Kendi kamburunun düzelmesini istemektense, tüm insanların kambur olmasını dilemeye vardırır işi. Ya da herkese “ahmaklığı” öğütlemeye kalkışır. Kendini kötü alışkanlıklara vurma tutkusunu ise, aslında pek de yürekli olmadığından, karşılıksız bırakmıştır Kambur. Asıl çirkinliği bakış açısındadır: “Benden, bana kayıtsız kalınması ile benden nefret edilmesi arasında bir seçim yapmam istense, tereddütsüz, nefreti seçerim – kayıtsız kalınacak bir yanım yoktur. Ve ben söylemek isterim ki, her şeye ve herkese kayıtsızım.” (s. 28) Gerçi bu tavrına sözcüğün katkısız anlamında “çirkin” nitemi de tam uygun düşmüyor. Çirkinlik olsun diye söylemez bunları çünkü: aslını dışa vurmuştur olsa olsa. Değil mi ki, yaşamı büsbütün yadsıyan, acımasız bir nihilisttir, çirkinliği bir deri gibi giyinmesi de şaşırtıcı gelmez okura. Sanki kamburluğu yüzünden kişiliği bozulmamış, kişiliği yüzünden kamburluğu çirkin görünmektedir.</p>
				<p class="normal">Henri Bergson <span class="ideitalik">Gülme</span> adlı denemesinde, “komik” kavramını tartışırken, <span class="ideitalik">kambur</span> görünüşün kendi dışında yaratacağı etkileri oldukça ilginç bir biçimde saptıyor:</p>
	  <p class="indentmetin">O halde bir kambur, fena duran bir adam tesirini yapan bir kimse olmayacak mı? Arkası fena bir büklüm yapmış ve bu büklüm maddî bir inat ve katılık yüzünden kazanılmış alışkanlıkta devam ediyor olacaktır. Onu sadece gözlerinizle görmeye çalışın. Hiç düşünmeyin, hele hiç muhakeme etmeyin. Kazanılmış alışkanlık düşüncesini de bir tarafa bırakın; doğrudan doğruya olan ilk, saf intibaınızı arayın: Bu neviden bir görüşü, fena duran bir adam tesirini tekrar alacak, karşınızda biçimsiz bir vaziyette katılaşmak istemiş, daha doğrusu vücudunu yamrılamış bir adam göreceksiniz.<a href="sarkac_split_064.html#footnote-27807-36" id="footnote-27807-36-backlink" name="footnote-27807-36-backlink">[36]</a></p>
				<p class="normal">Doğrusu, Bergson’un çözümlemesi Kambur’u da açıklıyor. Öykümüzün kahramanının çevresinde olumsuz bir etki yaratıp yaratmadığını bilmiyoruz; çünkü toplumsal bir ortamdan bütün bütüne yalıtlanmış bir yaşantısı vardır ya da gerçek bir yaşantısı olup olmadığı bile belli değildir. Giderek, yazınsal bir kişilik bile olmadığı düşünülürse, <span class="ideitalik">Kambur</span>’un kişisiz bir anlatı olduğuna da gelinir. Gelgelelim, onun okurda yarattığı olumsuz etkiler neredeyse tanımlanamayacak ölçüdedir. Her şeyle inatlaşarak yüklenir kamburluğunu; dahası, varoluşunun biricik nedeni olarak benimser. Kamburlaştıkca kötücülleşir, kamburlaştıkça nefreti çoğalır, kamburlaştıkça düşmanlaşır, vb... Akla Vüs’at O. Bener’in Bay Muannit Sahtegi’sini getiriyor. Muannit Sahtegi de, dışsal görünümüyle değil ama kişiliğiyle “kambur”u imleyebilir. Ama yalnızca akla getiriyor tabii. Yoksa bu iki kamburu aynı düzeyde karşılaştırmak olanaksız.</p>
				<p class="normal">Kambur’un bir de sıkıldıkça karıştırdığı bir günlüğü vardır. 3 Eylül 1839’dan başlayan günlüğüne çok tuhaf, gerçeküstü durumlar işlenmiştir. Sözgelimi, “Napoleon’a bir mektup yazıp, gemiye yüklediği konyaklardan bir şişe de [ona] ayırmasını rica” edişinden (21 Kasım 1897) 30 Ocak 1939 gününü “işte beklenen gün – bugün doğdum” diye karşılayışına; ve 1839’dan 1897’ye, 1926’dan 1950’lere, 1960’lara, 1970’lere, 1980’lere ve en sonu 14 Kasım 1994’e dek uzanan bir dönemi kapsar günlükleri... Bu günlüklerin bir gerçekliği olamayacağına göre, ne anlatılmak istenmiştir acaba? “Kambur kimliği”nin iki yüzyıldır değişmeyen bir kimliği imlediği mi; bir gerçek kişi olmakla hiçbir ilgisi bulunmadığı mı; yoksa saçma bir fanteziden yazınsal bir sürgün alınabileceği mi?..</p>
				<p class="normal">Kambur, sonunda <span class="ideitalik">içindeki müziği</span> öldürmeye karar verir. “Yaklaşık onbeş yıl önce bir süre kullanmak üzere yaşamdan ödünç aldığı (...) kontrbasını bir an önce dişleyip, yok edip, fırlatıp atma(yı), tüketim ve tükenim sürecini elden geldiğince hızlandırıp, anlama değil anlamsızlığa, hiçliğe varma(yı) isteme(ye)” (s. 97, 99); adım adım erirken, “Durmadan ölüyorum yaşayabilmek için,” (s. 104) demeye başlamıştır.</p>
	  <p class="indentmetin">Tüketmek gerek anlamları –ama üretmek ve tüketmek... Yok etmek –ama var edip sonra yok etmek... (...)</p>
	  <p class="indentmetin">Bana en uzak yerlerdeyim çoğu zaman –sonsuz yaşamın içindeki düzelmeyen kambur... (s. 104-105)</p>
	  <p class="indentmetin">Bir yankı olarak kalıyorum suyun üstündeki aksimle – bir gün silivermeyi düşlediğim...</p>
	  <p class="indentmetin">Yaşamın bir can çekişme süresini bilmediğim. (s. 105)</p>
	  <p class="indentmetin">Şu kontrbası bıçaklama zamanım geldi artık. (s. 107)</p>
	  <p class="indentmetin">Evet çiçeğim geldi; cenazeme yetişmeliyim –ölü bekletilmez.</p>
	  <p class="indentmetin">Geldim işte. Benim yaşamımın müziği de çalınmalı; hem de hatasız. Bunu kimse beceremez – bari ben çalayım. (s. 110)</p>
				<p class="normal">Ve <span class="ideitalik">Kambur</span>’un <span class="ideitalik">sonsöz</span>’ü:</p>
	  <p class="indentmetin">Deli olduğumu mu sanıyorsunuz?</p>
	  <p class="indentmetin">Nereden anladınız? (s. 111)</p>
				<br class="chapter"/><p class="ortayazi2">II</p>
				<p class="normal"><span class="ideitalik">Kambur</span>, insani yaşamı bütün bütüne yadsımasına ve sevginin yerine nefreti, iyiliğin yerine kötülüğü, güzelliğin yerine çirkinliği geçirmesine karşın, <span class="ideitalik">ironik </span>bir dile yaslanmayı da özellikle önemser. Şule Gürbüz, herhalde onu daha etkili kılmanın bir yolu olarak görmüştür bunu da. Çok ciddi görünen durumların aslında gülünçlükler olduğu çok geçmeden açığa çıkar. Asık suratlılığın çabuk unutulmaya, “komik” olmanınsa daha çok anımsanmaya götürdüğü sınanmıştır. Kambur’un bu yüzü okura dönüktür. Kendine dönük yüzünde ise, koyu bir karanlık olduğu biliniyor. Unutulmanın yolunu bilinçle seçmiştir demek ki. O bir kimliği imler, ama bir kimlik edinmek ya da bir kimlik arayışı içinde olmak ne demek, kimliğini öldürmenin ardına düşmüştür; yürüyüşünün anlamı da bu değil midir?..</p>
				<p class="normal">Kopuk kopuk iç konuşmalar ya da kendini konuşturma biçimleriyle yürüyüşünü sürdürür. Bu konuşma biçimlerinin parçalılığı ve birbirine bağlanmazlığı yaşamın bütünlükten yoksunluğunu, anlamsızlığını, saçmalığını mı anlatır? Hiçbir şey için değerli olmayan bu yaşam için kesintisiz bir yazınsal akış da kurgulanamaz mı demektedir Şule Gürbüz? Giderek, gereksizdir...</p>
				<p class="normal">Kambur’un, “Benden yaşça büyük bir ablam vardı,” (s. 38) dediği bir kız kardeşi ortaya çıkar. (Yaşça <span class="ideitalik">küçük</span> olan <span class="ideitalik">abla</span> da olabilir mi?) İşte bu ablanın sevgilisiyle yaşadığı ayrılık töreni (anlatının en başarılı bölümlerinden biri) çok yetkin bir ironiyle canlandırılır. Uzun ama gerekli bir alıntı yapılabilir burada:</p>
	  <p class="indentmetin">Artık adam bir şeyler hissetmiş olmalıydı – birden hışımla dönüp, kapıya doğru yürümeye başladı. Arkasından koşması, kapıyı tutması, yalvarıp yakarması gerekiyordu – nerde... Ayak sesi bile yok. Bu nedenle biraz yavaşladı; ağır ağır gelen ayak sesleri duyuldu. Kilitli olmayan kapıyı açmakta zorlanır gibi yaptı. Adam gelip “Nereye?” dedi. Düşünün bizimkinin halini – diye diye “nereye” diyor. Ne yapsın? Olmadı; böyle terk etmenin hiçbir estetik yanı yok, diye, vazgeçti. Tabii vazgeçtiğini hemen belli etmedi; yalandan, kapıya bir iki yekindi; hepsi o kadar. Bari barışma sahnesini biraz şiddetlendireyim diye fazla kuvvetli sarılmış olacak ki, adamın aklına başka şeyler getirdi. Olan oldu. Bunu isteyerek yaptığını kimse söyleyemez (ben hariç). Neyse bir iki filmde benzer sahneler görünce, biraz olsun rahatladı. Bunu, bu kaçıp gidişi her deneyişinde; başına aynı şey geldi sonunda, kapıya yöneldikçe, adamın gözleri parlar oldu. Arayı soğutmayı denedi; geçen zamanda, adam akıllanacağına yeni hikâyeler öğrenmişti anlatmak için. Ve sonunda geldiği gibi sessizce, gitti. (s. 40-41)</p>
				<p class="normal">Şule Gürbüz, bazı <span class="ideitalik">durumlardan</span> (içerikten) ironiye ulaştığı gibi, bu alıntıda görüldüğü biçimiyle, kendini içeriğe dayatmış bir yazınsal dilin ironisini de ortaya çıkarır; anlatım biçimi ve biçeminde yüklüdür <span class="ideitalik">ironik durum</span>. Vüs’at O. Bener’de görülen yıkıcı, yok edici mizahın işlevselliğine ise, kayıtsızdır Kambur; iplemez hiçbir şeyi. Gülünç bir durumu, ciddi bir sorundan söz ediyormuşçasına, bir tuhaflığı doğalmışçasına anlatır ki, Şule Gürbüz’ün bu bölümlerde oldukça başarılı olduğu belirtilebilir.</p>
				<p class="normal">Bir de Kambur’un dile getirdiği birbirinden ilginç bir dizi söz vardır metin içinde. Her biri bir özdeyiş olarak okunabilecek olan bu sözlerin anlatıyı tamamladığı söylenemez. Tam tersine, harcıâlem bir kendini gösterme tutkusunu yansıtıyor. Şu örnekler verilebilir:</p>
	  <p class="indentmetin">Unutamamak değil, unutmaktır acı olan. (s. 95)</p>
	  <p class="indentmetin">Tavsiye ettiği kitapları kimse okumuyordu ki, o da sonlarını öğrensin. (s. 45)</p>
	  <p class="indentmetin">Hiç de sanıldığı gibi ilgi beklemezdi – bekleyecek sabrı yoktu. (s. 46)</p>
	  <p class="indentmetin">İradem, tutsak olduğumu anlama özgürlüğümdür. (s. 65)</p>
	  <p class="indentmetin">Kendine inananın yaşayabilmesi, mümkün değil – kendine inanan, başka hiçbir şeye inanmaz. (s. 85)</p>
	  <p class="indentmetin">İnanç, bilmediği halde şüphe etmemek; ötekiyse, bilmediği halde şüphe etmektir. (s. 85)</p>
				<p class="normal"><span class="ideitalik">Kambur</span>’un tensel ve ruhsal bakımdan insana benzemezliği, etten kemikten olmaması; neredeyse, öte dünyalardan gezegenimize inmiş bir yaratık kimliğini taşımasının da şaşırtıcı oluşunda önemli etken olduğu düşünülebilir. Öylesine kötücül, hesaplı ve saldırgandır ki, en çok kara mizahla iç içe alınmak zorunda kalındığı görülür.</p>
				<p class="normal">İnsanın en olumsuz yanlarını kızgın bir yağ gibi döker ortaya Kambur. Yapılacak tek şey ondan kaçmaktır. Fiziksel ve ruhsal bakımdan hiç de olağan ve doğal olmayan bir yaratıkla insandaki kötülük kaynaklarının ortaya çıkarılması amaçlanıyor; insanoğlunun toplumsal yaşamda varoluş biçimi işte budur, denmek isteniyor. Belki bir “şeytan” o, kendinin de parçası olduğu yaşamı çirkefleştirmeye çalışıyor. Bu özellikleriyle <span class="ideitalik">Kambur</span>’un bazı çağcıl ye yenilikçi anlatılara öykündüğü akla gelir.</p>
				<p class="normal">Böylece anlatı aşırı bir doğrudanlık kazanmış, yaşam yalnızca aşağılık yanlarına indirgenmiş olur. İnsanın “ben”liğini harekete geçiren güç, iyilik güçleri değil, kötülük güçleri midir? İnsanoğlunun özü kötü müdür? Varlığı anlamsız mıdır?</p>
				<p class="normal">Kambur’un, bütün toplumsal ilişkilerden ve toplumsal bir ortamdan soyutlanmış oluşu, insanın varlık sorununu yabancılaştırır, saçmaya indirger. Kısacası, Kambur insanoğlunun kamburunu insan bilincine saplayan bir simge midir?</p>
				<p class="normal">Bütün bu soruların gerçek anlamları nelerdir?</p>
				<p class="normal">İnsan insanın kamburu mudur?</p>
				<br class="chapter"/><p class="normal1">III</p>
				<p class="normal"><span class="ideitalik">Kambur</span>, pırıltılarını da birlikte taşıyan bir anlatı denemesi ve bir ilk yapıt olarak okunabilir. Başından beri onu anlatı nitemiyle andık, ama anlatının herhangi bir biçimine karşılık gelebilmek için bazı zorunlu özelliklerden yoksun kaldığı da söylenebilir. Organik bir metin olmadığı kuşkusuz; hangi yenilikçi yönseme uygun düserse düşsün, bir anlatının organik bir yapı kazanmış olması aranır ki, <span class="ideitalik">Kambur</span> bundan yoksundur. Biricik kahramanının yürüyüşü boyunca aklından geçenler, yaptıkları, yapmak istedikleri, gelecekle ilgili tasarıları, yaşamı yorumlama biçimleri, izlekleri birbiriyle örgensel bağları olmaksızın, art arda sıralanır. Araya giren günlüğü de zorlama ve karşılıksız bir eklentiden öteye geçmez.</p>
				<p class="normal">Edebiyat burada, insan yaşamının ve bu yaşama şu ya da bu biçimde eklemlenmiş olan bireysel yaşantıların ve iç dünyaların hallerini, doğal biçimlerini yazınsal yaratım sürecinde dönüştürerek, bazen yeni, bazen şaşırtıcı biçimlerde yaratma sanatı olarak anılabilir. Yazınsal yaratıcılığın boyutları içine sığabilecek hiçbir yaratım biçiminden de kaçınılamaz kuşkusuz. Demek ki, <span class="ideitalik">Kambur</span>’da Şule Gürbüz bunların dışında bir yaratım biçimi seçmiştir. Yaşantılar yerine kavramlar çevresinde oluşan bir anlatı düzlemi tasarlamış olabilir ama, o da önünde sonunda kurmaca bir yapı içinde var olmak zorunda değil mi?</p>
				<p class="normal">Oysa <span class="ideitalik">Kambur</span> bir tür metin olarak nitelenebilir, ama bir anlatının organik yapısından yoksun kalmış, kurmaca biçimlerine de oldukça uzak düşmüştür. Aykırı biçimler ve şaşırtıcı bir dil yapısı arama kaygısının bu yetmezlikte epeyce payı olduğu söylenebilir... Hem iç dünyayı sorun edip hem de yüzeyde tutunmayı yeterli görme engeliyle çarpışan bir açmazı da vardır <span class="ideitalik">Kambur</span>’un. Üstelik, içerdiği bütün şiddet eğilimine karşılık düşen bir yazınsal gerilimden de yoksundur. Şule Gürbüz’ün, bu ilk kitabıyla olumlu bir adım attığı, ama nasıl yürüyeceğine tam karar veremediği belirtilebilir. Karar vermişse bile, bunu gösterebilecek derişikliği kazandığını söylemek güç. Onun için sorun, herhalde <span class="ideitalik">Kambur</span>’u hem yapısal hem de dilsel bakımdan aşabilmek, kısacası, şimdilik bir kıyıda unutmaktır. Yeni bir düzey kazanabilmek için...</p>
				</body>
</html>