<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarkac</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_19">BİR TÜRK EDEBİYATI VAR MI?</h1>
				<p class="ortayazi">I</p>
				<p class="normal">Sekiz genç yazar bir tartışma yapmak için toplanmışlar. <span class="ideitalik">Kitap-lık</span> dergisini en uygun aralık olarak gören genç yazarların, günümüz Türk edebiyatının “çok kötü” bir durumda bulunduğuna önceden karar verdikleri anlaşılıyor. Yazık ki olmamış; zamanlarını boşa harcadıkları gibi, topladıkları incirleri de çürütmüşler.</p>
				<p class="normal"><span class="ideitalik">Genç yazar<a href="sarkac_split_068.html#footnote-27807-40" id="footnote-27807-40-backlink" name="footnote-27807-40-backlink">[40]</a></span> belli ki kendisi olmaktan tedirgin. Burada ortalamanın bir parçası olmayı yadsımak kadar, o ortalamaya denk düşme kaygısı da var. Kolay mı aradan sıyrılmak? Hem de yüz yıllık birikimi çekiştirirken kendini konumlamanın güçlüğünü taşımak. Kendi söküğünü dikmeyi beceremezken...</p>
				<p class="normal">Demek ki, öteki olmanın çekimi buradan, kendi olamamaktan çıkıyor. “Öteki”ne bağlanma isteği, aslında kendisi gibi görünmemekle olası. Sahici olmayan bir düşünce ve davranış biçiminden mi söz ediyoruz? Evet, buradaki sekiz genç yazar yapma düşler adına, kendi gerçekliklerini ve duruş biçimlerini de yadsımış oluyorlar.</p>
				<p class="normal">İçinde yaşadığı kültürden çıktığını yadsıyan genç yazar, kendini yaşamadığı bir dünya içinde görmek istiyorsa, bunun için düş görmeye yatmaktan başka çare var mı? Uyanık kaldığı sürece kendi gibi yaşayıp öteki gibi olmanın olanaksızlığına çarpıp duracaktır. Başka bir coğrafyada dünyaya yeniden gelmediği sürece...</p>
				<p class="normal">Bir yazarı bir yere ait kılan, asıl güç dil değil midir; öteki olmanın aslında olanaksızlığını da gösteren. Salman Rushdie, kendi dilinden koptukça yaklaştı Batı’daki ötekine (bu arada <span class="ideitalik">öteki Rushdie</span>’ye); günümüz yazarları arasında çok önemli bir <span class="ideitalik">yeri</span> olsa da, <span class="ideitalik">Rushdie</span>, Rushdie değildir bu anlamda. Rushdie, Batı’ya sürgün olmayı seçerken, Julio Cortázar ötekine eklemlenmeye gönül indirmedi, yalnızca kendine sürgün olmayı seçti: Otuz yıldan uzun süre yaşadığı Fransa’da İspanyolca’dan başka tek sözcük yazmamasının nedeni neydi? Onu günümüzün büyük yazarlarından biri yapan?..</p>
				<p class="normal">Bilgi evrenseldir elbette; ama edebiyat ve yaratıcı yazı <span class="ideitalik">ilkin</span> yereldir (ulusal değil), yerel dilde var olur. Yazar ilkin kendi bahçesinde büyür; komşunun bahçesi ancak saksıda kabul eder sizi.</p>
				<p class="normal">Bunları tartışmak da zor genç yazar ile. Çünkü edebiyatımızı bütüncül bir sorgulamadan geçirmeyi de hiçe indirgiyor; adamakıllı tartışalım denince, bu kez de, “yine klasik tartışma(ma) konuları etrafında dönüp dur”makla suçluyor. Oysa <span class="ideitalik">Kitap-lık</span>’ta yirmi sayfa boyunca tartışmak yerine, onu bunu çekiştirmekle kalmış. Ben de inadına, şunları tartışmanın önemine inanan bir safdil olarak kalıyorum yanında:</p>
				<p class="normal">“Bir; treni kaçırmış olmak, geriden gelme, Batı ölçülerine uygun olup olmama, evrensel ölçütleri yakalayamama. İki; geleneği yağmalamak, ‘sahici’ olmayan bir sanat üretmek, dünyadaki trendlere göre yazmak ve üç; gelenekle ilişkimizi belirleyen birtakım kavramlar: kopuş, hesaplaşma, yüzleşme, gelenekle sağlıklı ilişki, miras, vs.”</p>
				<p class="normal">Oysa ötekini tanıma biçimi, genç yazarınkinden hep farklıydı. 1950’lerin genç şair ve yazarları, özellikle 1960’lardan sonra Batı’da yaşayan edebiyat anlayışları, yayımlanan kitaplar, önde gelen yazarlar, etkin düşünce akımlarıyla yüz yüze geldiler. Yeni konular, yeni tartışmalar girdi edebiyat dünyamıza. Öteki, demek ki, oydu. Şimdi ötekinin ne olduğu da belli değil. Ben tanımlayamıyorum, ama genç yazar,<span class="ideitalik"> Kitap-lık</span>’taki o savsözlerin ardından onu da ortaya koymalı ki, herkes de özensin.</p>
				<p class="normal">Sözgelimi Selahattin Hilav, kendi kuşağı adına o geçmişte yüzümüzü ötekine dönüşümüzü şöyle saptıyor:</p>
	  <p class="indentmetin">1950’lerin son yıllarından başlayarak kendini gösteren bu edebiyat-düşünce kaynaşması, felsefe kültürünün ve geleneğinin cılızlığına ve hatta felsefesizliğe rağmen, roman, öykü ve şiirde, daha önce görülmemiş bir atılganlığa; toplumsal, siyasal, cinsel tabuların irdelenmesine, Kafka etkilerinden kaynaklanan bir tür fantastik gerçekçiliğe (daha sonra Oğuz Atay’da ilk doruk noktasına ulaşmıştır) ve dolayısıyla bu yeni anlayış ve içeriğe denk düşmesi gereken bir dil ve üslup arayışına yol açtı.</p>
				<p class="normal">Bu yoldan Leylâ Erbil, Sevim Burak, Demir Özlü, Orhan Duru, Ferit Edgü girdi. Yerleşik edebiyat anlayışı ve geleneksel kalıpları içinde kendini yineleyen dil ve anlatım biçimleri böylece serpilme olanağı bulmuş oldu.</p>
				<p class="normal">Ötekinin anlaşılır bir tanımı burada var. Genç yazar örnek alabilir. Edebiyatımızın uluslar ötesini bulup ondan yararlanma becerisi de 1950’lerden sonraki dönüşümünde ortaya çıkmıştı.</p>
				<p class="normal">Oysa genç yazar, “Bu edebiyat,” diyor, Türk edebiyatını kastederek, “dünyanın diğer yerlerinde yazılan ve okunan edebiyatla bağdaşıyor mu? Yoksa biz bir şey yapıyoruz da o insanlar aslında çok başka şeyler mi yapıyorlar?” Ve sürdürüyor: </p>
	  <p class="indentmetin">Ben evrensel ölçütler söz konusu olduğunda, Türkiye’de roman, öykü, anlatı dalında çağdaş anlamda bir Türk edebiyatından bahsedilemeyeceğini düşünüyorum.</p>
				<p class="normal">Heyecan verici bir saptama. Sıra arkadaşı, o güne dek işitmediğim bir savı kendinden emin biçimde ortaya atarak destekliyor:</p>
	  <p class="indentmetin">Eğer İstanbul’un üçte biri kadar nüfusu olan Arnavutluk’un bir edebiyatı varsa ve bizim ülkemizin bir edebiyatı yoksa, burada bir problem var demektir.</p>
	  <p class="normal">Bunu nereden öğrendiğini soramıyorum; çünkü ben çuvallayacağım; azıcık cesaretimi de büsbütün yitirmiş durumdayım. Bir bildikleri var demek ki, diyorum, demek ki Arnavutluk edebiyatının yanında bizim edebiyatımız <span class="ideitalik">hikâyeymiş</span>. İsmail Kadare’yi okumuştum; birçok dile çevrilip epeyce tanındığını biliyorum, ama genç yazarın “niteliksiz” saydığı romancılarımızın bile birçoğunun İsmail Kadare’den daha iyi yazarlar olduğunu sanıyordum ben. Bir Arnavut şair adı da gelmiyor durup düşününce: aklımda hep Nâzım, Oktay Rifat, Melih Cevdet, Behçet Necatigil, Turgut Uyar, Edip Cansever, Can Yücel <span class="ideitalik">filan</span>...</p>
				<p class="normal">Genç yazarın geldiği nokta, yukarıda söylediklerimden başka bir düşünme biçimini imliyor artık. Bellek sarsıntısı denir buna, kültür belleğinin yerinden oynaması; beyin sarsıntısına gerek kalmaz...</p>
				<p class="ortayazi2">II</p>
				<p class="normal">Türk romanının gelişim eğrisinin şu iki yüzünü Ataç da imlemiştir, Fethi Naci de, öteki eleştirmenlerimiz de:</p>
				<p class="normal">Roman sanatımızın konular ve izleklerle zamansıralı bir gelişim izleyerek bugüne geldiği söylenebilir. <span class="ideitalik">Aşk-ı Memnu</span>’dan Reşat Nuri Güntekin’e; <span class="ideitalik">Üç İstanbul’</span>dan <span class="ideitalik">Sultan Hamid Düşerken</span>’e; Yakup Kadri’den Kemal Tahir’e; Sabahattin Ali ve Orhan Kemal’den Fakir Baykurt’a, Attilâ İlhan’a, Sevgi Soysal’a; Yusuf Atılgan’dan Adalet Ağaoğlu’na, Oğuz Atay’a, Ferit Edgü’ye, Orhan Pamuk’a, Latife Tekin’e, Hasan Ali Toptaş’a...</p>
				<p class="normal">Gelin görün ki, belli roman anlayışlarından da söz edemeyiz. Kullanılan kurmaca teknikleri, anlatım biçimleri, roman dili dönemler, kuşaklar ve yazarlar arasında geçişler sağlayacak köprüler kuramamıştır. Yazınsal denemeler ve deneyler, romancılar arasında birbirine aktarılan bir birikim olarak yaşanmamıştır. Türk romanının tarihi, kopukluklar tarihidir... </p>
				<p class="normal">Elbette bir zamanlar romancılar hep hayatı anlattılar. Kimi büyük hayatları, acıları, aşkları. Bugün romandan aynı tutumu bekleyemeyiz. Günümüz romanında <span class="ideitalik">bireyin biçimsel dünyası</span>’nın anlatılması öne çıktı. Biçimci tutumlar da edebiyata yeni biçimler, dolayısıyla zenginlik kattı.</p>
				<p class="normal">Bilge Karasu’da genç yazar, çok şey bulduğunu sanıyor, ama yalnızca biçim buluyor aslında. Genç yazar, bu biçimciliğin örnekleri olarak Sevim Burak (öykünülmesi olanaksız), Leylâ Erbil (o biçimci değil), Ece Ayhan (bulunduğu yere yapışmış genç yazara hiç benzemez) örneklerini yüceltirken yalnızca biçimciliği seçmiş oluyor. <span class="ideitalik">Kitap-lık</span>’taki konuşmasında bu tutucu biçimciliği son kerteye vardırdığı için, yalnızca birkaç yazarın adını olumlu sözlerle anabiliyor. Gerisini tu kaka etmek kolay. Biz de onun gibi düşünemiyoruz...</p>
				<p class="normal">Sorun elbette genç yazarın düşündüğü türden biçimcilik, gerçekçilik ya da herhangi bir edebiyat anlayışı, tutumu değildir.</p>
				<p class="normal">Aslında Sabahattin Ali nasıl görüyorsa hayatı, Leylâ Erbil de öyle görüyor. Şu var ki, Sabahattin Ali’nin hiç görmediği şimdiki biçimleri kullanması nasıl olanaksızdıysa; Leylâ Erbil’in de Sabahattin Ali gibi yazması saçma olurdu...</p>
				<p class="normal">Genç yazar, çok sevdiğini sandığı Leylâ Erbil’in, Sabahattin Ali’nin geleneğinden ne olacak Allah aşkına, diyebileceğini düşünüyor mu acaba? Her şeyden önce, Leylâ Erbil’in <span class="ideitalik">Zihin Kuşları</span>’nı okuması gerekir. Edebiyatımızın en değerli yazarlarından biri olan Leylâ Erbil, Dostoyevski, Kafka, Beckett, Sartre, Shakespeare, Nâzım Hikmet, Sait Faik, Marx ve Freud’dan etkilendiğini anlatıyor orada.</p>
				<p class="normal">“Bir Türk edebiyatı var mı?” sorusuna, genç yazar kesin bir, “Hayır,” yanıtı veriyor. Verdiği karşılıktan hoşnut. Retçi tutumun yakasına iliştirdiği etiketi de aykırılık olarak okuyor.</p>
				<p class="normal">Neredeyse yüz yıldır Türkçe yazılıyor, değil mi? Genç yazar, “Yazı devrimine geçmeyi bize sormadılar ki, geçmişlerdi zaten,” diyor. Yetmiş beş yıl sonra, bütün bilgisini, görgüsünü, kültürünü yeni kültür içinde edinmiş genç bir yazarın geçmişe böyle bakması yalnızca başkalarına öykünmekten geliyor. Latin abecesine geçişle nasıl bir kopuş olduğu da çok tartışıldı. Bugün yüz yıllık bir geçmişe bakıp iç geçirmenin yapaylığı sıkıcı olmuyor mu?</p>
				<p class="normal">Geçmişi kendi geçmişimiz gibi görmek başka, köktenci bir değişiklikle bugünkü yazıya geçişin anlamı başka. Cumhuriyet’ten önceki yazılı kültür birikimi nedir, sonraki nedir? Bu soruya somut karşılıklar verince, hiç kuşkunuz olmasın ki, <span class="ideitalik">size</span> sorulup sorulmaması anlamını yitirecektir. Genç yazar, bugüne dek okuduğu kitapların kaçının Batı’dan, kaçının Doğu’dan geldiğini de sormalı kendine. Kimlerden etkilendiğini. Genç yaşında, yüzünü hep hangi yöne dönük tuttuğunu. Öğrendiklerinin ne kadarını Batı’dan, ne kadarını Doğu’dan aldığını...</p>
				<p class="normal">Köprüyü ayakta tutan kemerin kavsini bir derecelik farkla verince, rahat bir uykuya geçebiliyor genç yazar. Oysa, o kavsi veren taşlar arasında yazı devrimi de var. Hem, “Taşları ben de umursuyorum,” hem de, “Yazı devrimi yüzünden bağlarımız kopmuş,” derken kemerin kavsini bir derece daraltıp genişletmekle uğraşıyor. Oysa, geçmişimizle bağlarımızı koparanın yazı devrimi değil, Cumhuriyet ve uluslaşma ideolojisinin seksen yıl önceki yorumu ve uygulaması olduğunu, nasıl anlatmalı...</p>
				<p class="normal">“Coğrafya kaderdir,” diyor genç yazar. Oysa, <span class="ideitalik">Dil de kaderdir</span>.</p>
				<p class="normal">Dahası, yazı devriminin bu ülkenin alnına seksen yıl önce yazıldığının ayrımında değil mi genç yazar? Batı Avrupa’da ulusal dil yaratma uğraşı Rönesans’la birlikte oldu, böylece dil ile halk bütünleşmesi için adımlar çok önceden atıldı. Kıskançlıkla anabiliriz. Bizde ne yazık ki, Cumhuriyet’ten sonra başlayan uluslaşma süreci dil devriminin ancak seksen yıl önce başlamasını sağladı. Elden ne gelir...</p>
				<p class="normal">Demek ki, yüz yıla yakın bir zamandır Türkçe yazılıyor. Bu zaman boyunca iyi kötü bir edebiyat oluşur, değil mi? Ama genç yazar, yok, diyor. Hemen hiçbir şey yazılmadı; bir Türk edebiyatından asla söz edilemez. “Arnavutluk edebiyatı” gibi edebiyatlar varken...</p>
				<p class="normal">Bir Türk edebiyatından beş yüz yıldır söz edilmesini ben de isterdim doğrusu...</p>
				<p class="normal">Denebilir ki, Türk edebiyatının oluşumunda bireysel çabalar belirleyicidir. Bütüncül değildir Türk romanı, sözgelimi, kendi göbeğini kendi kesmiş ve roman sanatımızın doruğunda yer alıyor; dünya edebiyatında da dev bir romancı kimliği olarak asılı durduğunu düşünüyorum.</p>
				<p class="normal">Ama genç yazar parmağını kaldırıp onun on para etmediğini söylüyor bütün sınıfa. Türk edebiyatını tartışırken onun adını anmaya gerek görmüyoruz, diyor.</p>
				<p class="normal">Nereden öğrendin bunu? diye soruyorum: Yanıt vermiyor. Yaşar Kemal’in yazdığı 23 roman, 3 söylence, 1 öykü, 6 röportaj, 4 düzyazı, derlediği 2 halk edebiyatı, toplam 39 kitabını elbette okumamış. </p>
				<p class="normal">Genç yazar, Yaşar Kemal’i okumaya hiç gerek görmeden, “Öykücülerimizden kaçı Kaygusuz Abdal’ın düzyazılarını okumuştur?” diye soruyor...</p>
				<p class="normal">Sonunda bir ülkenin yüz yıllık edebiyatı üstünde bizim beğenilerimizin etkisi yok. Tek tek yazarların yaptıkları katkıların önemli etkileri olmakla birlikte, ülkenin toplumsal, kültürel birikiminin yüz yıllık edebiyatımızı belirlediği belli değil mi? Batı’dan aldıklarımızı içselleştirmekte çektiğimiz güçlükler, edebiyatımızın gelişme eğrisini de zorlamıştır elbette. Bütüncül bir ulusal kültür kimliği oluşmadığı için, ortak kültürlerde buluşmak da neredeyse olanaksız olmuştur. Organik bir kültür aradığım için söylemiyorum, ama kendinden gerekirci bir duruma da adım adım gitmesi gerekir bir ulusun. Yaşadığını gösterir... Bütüncül, organik bir kültürü bireyler aramaz, ama tarih arar...</p>
				<p class="normal">Edebiyatımızın ortak dili içinde bulunmasına karşın, o ortak dilden ayrılıp kendi yolunu arayan yazarın da, “sonunda duyarlık düzeyinde bu edebiyatın bir parçası” olacağını söylemişti Şavkar Altınel. Bu çözümlemeye katılmamak elde değil. Aslında bir Türk edebiyatının olup olmadığı, olup olamayacağı sorusuna verilmiş bir karşılık olarak da alınabilir bu saptama. Ortak bir dil olarak varlığından kuşku duymakta haklı olabileceğimiz Türk edebiyatı, ortak bir duyarlık temelinde özgün bir varlık olarak kendini ortaya koyuyor.</p>
				<p class="normal">Bu yüzden 1950’lerde kendini gösteren öykücülerimizi, şiirimizdeki Birinci Yeni’yi, İkinci Yeni’yi yaratan etmenler arasında ne eleştirmenlerin etkisi vardır ne de kamuoyunun beğenilerinin... Sözgelimi toplumsal, kültürel durumun Türk şiirini yaklaştırdığı İkinci Yeni, bu kez şiir dilinin zoruyla kendine yeni bir yatak açmıştır: nesnel karşılığa öznenin yaptığı müdahale...</p>
				<p class="normal">Dünyaca tanınan yazar olmak ne denli önemlidir, bilmiyorum; genç yazar için varsa yoksa bu. Ama oraya da kesinkes <span class="ideitalik">kendi olmaktan</span> geçildiğini biliyorum. Kendi olmadan, insan daha yazar da olamamış değil midir?</p>
				<p class="normal">Genç yazar, “Amerika’nın yaşayan en iyi on romancısını sayabiliriz örneğin. Ama Türkiye’nin yaşayan en iyi on romancısını saydığımız zaman aynı değerde olmadığını görüyoruz,” diyor.</p>
				<p class="normal">Ne demeli? Türk edebiyatını çoktan yaya bıraktığını söylediği Arnavutluk’un yaşayan en iyi on romancısını şimdilik sormayalım; ama önemi kuşkusuz var olan Almanya’nın en iyi on romancısını hemen öğrenebilir miyiz?.. Amerika’nın en iyi on romancısının bizimkileri geride bırakacağını biliyorum; ama İspanya’nın yaşayan en iyi on romancısının Amerika’nın yaşayan en iyi on romancısıyla aynı değerde olup olmadığını da adamakıllı merak ediyorum... Aslında bir edebiyatın ötekine üstünlüğünü öne sürmenin saçmalığını da anlamalı, değil mi...</p>
				<p class="normal">Genç yazar, “Dünyada kimseye Adalet Ağaoğlu’nu okutamazsın. Adalet Ağaoğlu’nun romanları artık okunmayacak romanlar,” diyor.</p>
				<p class="normal">Oysa belli ki, önce kendi okumuyor. Hiç değilse <span class="ideitalik">Bir Düğün Gecesi</span>, <span class="ideitalik">Hayır...</span> ve <span class="ideitalik">Romantik-Bir Viyana Yazı</span> romanlarını okusaydı, yazdıklarına katkısı olmaz mıydı?..</p>
				<p class="normal">Genç yazar, “Sevim Burak hakikaten bir yazı ustası,” diyor. Arkadaşı, “Herkes ‘Ben Sevim Burak’ım’ diyebilir mi?” diye katılıyor ona. Öteki coşkuyla giriyor araya: “Tanpınar varsa, Vüs’at O. Bener varsa, Bilge Karasu varsa, Leylâ Erbil varsa, Sevim Burak varsa... Yedi-sekiz isim az değil.”</p>
				<p class="normal">Genç yazarın bilgisinin sonu yok: “Yusuf Atılgan’ın pazarlamayla ilgisi yok. <span class="ideitalik">Aylak Adam </span>ile Faulkner’ın <span class="ideitalik">Kurtar Halkımı Musa </span>adlı romanı aşağı yukarı aynı dönemde yazıldı. Ama evrenselliği aynı düzeyde mi? Ne yazık ki değil.”</p>
				<p class="normal">Faulkner ile aynı dönemde yazdığı için, Yusuf Atılgan da genç yazarın kadrosuna giremiyor. Dostoyevski’nin <span class="ideitalik">Karamazov Kardeşler</span>’i yazdığı sırada, Giovanni Verga da <span class="ideitalik">Vita dei Campi</span> romanını yazıyormuş. Giovanni Verga’nın yazarlığı ve Yusuf Atılgan’dan iyi olup olmadığı konusunda da bizi bilgilendirebilir mi genç yazar?..</p>
				<p class="normal">Tanzimat döneminde belirgin ilk örneklerini veren öykü, sözlü edebiyat ve halk hikâyelerinden de beslenmiştir elbette. <span class="ideitalik">Dede Korkut Kitabı</span>, sözgelimi, günümüz yazarlarını bile etkilemiştir. Gelgelelim, geleneksel edebiyatın çağdaş öykücülüğümüz üstünde kalıcı bir etkisi olduğu da söylenemez. Neden sonra Batı etkisinde, öykücülüğümüz de yenilikçi değişimler geçirdi.</p>
				<p class="normal">Sabahattin Ali’nin de öykücülüğümüzde bir çığır açtığı belirtilebilir. Niçin? Gerçekçilikten çıkıp toplumsal eleştiriyi edebiyata taşımanın en olgun biçimlerini <span class="ideitalik">ilk</span> verenlerden olduğu için. Eleştirel gerçekçi nitemiyle de anlatmayalım onu. Çünkü hem eleştireldi, hem gerçekçiydi hem de Batı edebiyatından öğrendikleriyle yeni bir öykü biçimi oluşturmaya çalıştı. İnsani zayıflıklar içinde sıkışan yazınsal kişilikler yarattı. Yazınsal arayışı, ilk kitabı <span class="ideitalik">Değirmen</span>’den (1935) son kitabı <span class="ideitalik">Sırça Köşk</span>’e (1947) kadar yükselen bir çizgi çekti. Doruk noktasında ayrıldı.</p>
				<p class="normal">Sabahattin Ali yeni olanın geleneği oldu; demek ki, bir köprü kurdu. Sonradan o köprüden geçen çok sayıda yazar, kendi özgün kimlikleriyle yeni Türk edebiyatının kuruluşunu döşeyenler arasında yer aldılar.</p>
				<p class="normal">Genç yazar, “Sabahattin Ali’nin geleneğinden ne olacak Allah aşkına,” derken, “Onun geleneği beni ilgilendirmiyor,” demek istiyorsa, yazdıklarına bakmak yeter elbette... Onun geleneği benim geleneğim değil, diyorsa, sanırım bu olanaksız. Çünkü bu durumda Sabahattin Ali’nin yeni Türk edebiyatının ve Türkçe’nin doğuşundaki etkilerini, katkılarını ölçmesi, çıkan sonucun hiç değerinde olduğunu göstermesi ve kendine Türkçe’nin dışında bir alan seçmesi gerekir. Oysa Türk edebiyatının parçası olmayı kendisi istiyor ve asıl önemlisi, ısrarla Türkçe yazıyor. Sabahattin Ali’nin de ana malzemelerinden olduğu Türkçe’yle...</p>
				<p class="normal">Genç yazar için Sabahattin Ali’nin geleneği çöplükse, Sait Faik’inki de kuşkusuz öyledir. Yoksa burada yapılacak bir seçim başkalarına gülünç gelebilir, demeden araya giriyor o: “Sait Faik Türkçe okuyan, Türkçe yazan bir insan için çok önemli. Ama dışarıda ne kadar okunur?”</p>
				<p class="normal">Seçtiği sözcüklerle Sait Faik’in de ne denli değersiz olduğunu anlatıyor. Dışarıda okunmayı acaba Sait Faik ne kadar iplerdi; ne değişirdi Sait Faik’in değerinde?.. Sözgelimi Nedim Gürsel, bugün Fransa’da Nâzım Hikmet adına her yerde rastlanabildiğini belirtiyor ve çocuklar için hazırlanan antolojilerde bile yer aldığını yazıyordu. Nâzım Hikmet’in değerini nasıl yükseltmiştir Fransa’da tanınıp okunmak, bunu da çözümlemek gerekir... Artık genç yazara Memduh Şevket Esendal’ı <span class="ideitalik">filan </span>okuyup okumadığını hiç sormayacağız...</p>
				<p class="normal">Bir adım daha atalım: Sabahattin Ali’yi edebiyatımızın çöplüğüne atan genç yazar elbette, Çehov’un geleneğinden ne olacak Allah aşkına... demek istiyor. Katherine Mansfield’in (naçizane, Çehov’dan sonra onun geldiğini düşünürüm), Steinbeck’in, Saroyan’ın, Hemingway’in, giderek –ben size söyleyeyim– Faulkner’ın geleneğinden, Joyce’un <span class="ideitalik">Dublinliler</span>’inden ne olacak Allah aşkına... demek istiyor. Raymond Carver’dan söz edersem, “Onu hiç sevmiyorum” diyecek nasıl olsa... Genç yazarın bu cesaretini kutlamak mı gerekir?.. </p>
				<p class="normal">Sevim Burak’ı, Bilge Karasu’yu, Leylâ Erbil’i, Ece Ayhan’ı, Nâzım Hikmet’i seviyormuş genç yazar... Gerçekten okuyup anladığı için mi, sevdiklerini <span class="ideitalik">karga</span> olarak gördüğü için mi?.. Dönüp dolaşıp hep aynı yazarlar çevresinde yarattığı fetişlerle edebiyatı anlayıp anlatmaya çalışınca, düştüğü durum iç acıcı olmuyor.</p>
				<p class="normal">Aslında o da, “dil”den neyi anlatmak istiyor, tam bilmiyorum; ama bir yandan, “edebiyatın ana malzemesi dil” diyor, öte yandan yeni Türkçe’ye hayıflanıyor; Türkçe’yle yazılmış Türk edebiyatının bir hiç olduğunu düşünüyor; Sabahattin Ali’nin, Sait Faik’in Türkçesi’ni işe yaramaz görüyor. Yeni, denenmemiş teknikler, anlatım biçimleri, tanımadığımız bir dil ve yepyeni bir biçemse aradığı, onu sabırsızlıkla bekleyeceğiz...</p>
				<p class="normal">Genç yazar Türk şiirinden ürküyor. Sanırım hem kendini Türk şiirinin parçası olarak göremiyor, hem de koca bir birikimi değersizleştirerek kendi çevresini açmaya çalışıyor. Kendi deyişiyle, daha “iki tane kötü, kısa şiiri” yayımlanmış genç şair, ne desin? Karşısındakini yok saymıyor; ama var da demiyor; Enis Batur’dan başka tek bir şair adı da bilmiyor.</p>
				<p class="normal">Sonra da, “Şeyh Galip’in M<span class="ideitalik">esnevî</span>’yi okuduğu gibi kaçımız Şeyh Galip’i okuduk,” diyor. Genç şair Şeyh Galip’i gene okusun elbette, ama günümüz Türk şiirinden küçük bir okuma listesi yapmaya çalışabilir.</p>
				<br class="chapter"/><p class="ortayazi2">III</p>
				<p class="normal">Amado, Borges, Marquez, Cortázar, Fuentes, Juan Rulfo sonradan <span class="ideitalik">büyülü gerçekçilik</span> adı verilen çokanlamlı bir şemsiye altında buluştular: ülkenin ve insanlarının bütün olarak, Latin Amerika yaşam biçiminin edebiyatı olarak, gerçekçi; onu olduğundan bambaşka bir düzeye çıkaran, gerçeküstünün şaşırtıcılığından yararlanan, Latin Amerika’nın kesik damarlarından beslenen, büyülü... Bu edebiyat içinde ülke, gerçek bir ülke oldu; “Yazılanlar gerçek mi,” diye sorarken insanlar yaşadıklarının farkına vardılar. Sonunda bütün dünyada dolaşıma girdi Latin Amerika yazarları. Yaşayan en iyi on Latin Amerika romancısıyla da aşık atmaya gerek yok.</p>
				<p class="normal">Derken S<span class="ideitalik">evgili Arsız Ölüm</span>’le Latife Tekin de büyülü gerçekçi romancılar arasına sokuldu. Karşı çıkılacak bir saptama değildi. <span class="ideitalik">Sevgili Arsız Ölüm</span> çok çarpıcı bir roman, benzerlerinin olduğunu da söyleyemem. <span class="ideitalik">Berci Kristin Çöp Masalları </span>da. Latife Tekin, sonunda genç yazarın tapındığı <span class="ideitalik">konvertibiliteye</span> girmeyi de başardı. Onu çevrildiği ülkelerde tam anlamıyla anladıklarındansa, kuşkuluyum elbette. Nasıl olmayayım? Yabancıların Yaşar Kemal’i anlamakta ne denli güçlük çektiklerini görmek için, Adam Yayınları’nın yayımladığı <span class="ideitalik">Yaşar Kemal’i Okumak </span>adlı derlemedeki incelemeleri okuyabilirsiniz. Yaşar Kemal, Latife Tekin türündeki yazarların başka ülke ve başka dillerde tam anlaşılmaları olanaksızdır bence. Üstelik Latife Tekin’den önce Yaşar Kemal vardı, büyülü gerçekçi yazarımız olarak... Bana sorarsanız, genç yazarın okumadığı belli olan Hasan Ali Toptaş’ın da yabancı dillerde hak ettiği ilgiyi görmesi zor. Kısacası, sorun Türkçe’de...</p>
				<p class="normal">Genç yazar, Latife Tekin’i ve Hasan Ali Toptaş’ı da okumadan savuruyor... Yok saydığı yazarların birincil özellikleri, kendileri gibi olmaları ve ötekine tapınmadan yazmaları.</p>
				<p class="normal">Kendi olmak için, kendini yaratan ortamı değerlendirmesi, oradan beslenmesi, sorması, sorgulaması, geçmişten kopup gelen birikimi –genç yazarın deyişiyle– yağmalaması gerekir. Gelenek! deyince yerinden sıçramaması da... Kendi olmanın başka yolunu bilmiyorum. “Gelenekten yararlanma modası”ndan söz ederken (acaba nerede var bu moda?) geleneği değersizleştirmemesi...</p>
				<p class="normal"><span class="ideitalik">Kitap-lık </span>dergisinde konuşan genç yazara, “Ne yapıp etmeli de uluslararası dolaşıma girmeli, Türk edebiyatı da öteki dillere çevrilmeli,” diye kim akıl verdi bilmiyorum; ama bunun has edebiyat için niçin bu denli önemli olduğunu hâlâ anlayamadım. </p>
	  <p class="indentmetin">Dersini çalışmak, gelenekle hesaplaşmak, başka disiplinlerle ilişki kurmak, coğrafyaya kısılmadan dünyayı gözetmek, üstmetin üretiminde sorumluluk almak...</p>
	  <p class="normal">Güzel sözler. Söyleşinin amacı bu sözlerle konmuş. Ama ders çalışmadan önce okuma yazmayı öğrenmek gerekmez mi?..</p>
      </body>
</html>