<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarkac</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_8">Selim İleri’nin <br class="chapter"/>Ceviz Sandığı</h1>
				<br class="chapter"/><p class="normal1">Geçmiş zaman özlemi</p>
				<p class="normal">“Zaman”ın nerdeyse bir roman kişisi, yazınsal bir kişilik biçiminde belirmesi, onun bir yapımbiçimi, anlatının bir örgeni olarak roman içinde yer almasıyla olanaklıdır. Yoksa geçmiş zamana yapılan göndermeler ya da zamanın anlatının nesnesi konumuna geçmesi, o romanın zamanı bir roman kişisi olarak seçtiğini göstermez. Öyle ki, zaman, ancak bir özne olarak romanda yer aldıkça, eylenen (kurgulanan) değil, eyleyen (kurgulayan) oldukça, yazınsal kişilik gibi davranmaya başlayabilir. Ve bir roman kişisi olarak zaman ne ölçüde yazınsal zaman ile örtüşüyorsa, nesnel (gerçek) zamandan da o ölçüde uzaklaşacaktır. Verili bir zamanı anlatının temeline alan sözüm ona “zaman romanı” ile zamanı gene bir roman kişisi kertesinde, özel bir kimlik birikimi olarak alan “zaman romanı” arasında yazınsal bir bağıntı kurmanın epeyce güç olduğu da bu arada belirtilebilir.</p>
				<p class="normal">Sanırım sözü şuraya getirebiliriz: Selim İleri’nin <span class="ideitalik">Mavi Kanatlarınla Yalnız Benim Olsaydın<a href="sarkac_split_038.html#footnote-27807-10" id="footnote-27807-10-backlink" name="footnote-27807-10-backlink">[10]</a></span> romanı, zamanı yazınsal bir yapımbiçimi –ya da yazınsal bir kişilik– olarak seçmediği için “zaman romanı” olarak nitelenmesi güç bir anlatıdır. Seçilmiş bir dış zamanı taşır Selim İleri’nin anlatısı; yani zaman anlatıyı değil, anlatı zamanı yüklenmiştir. Alain Robbe-Grillet’nin, “Son yıllarda çok tekrarlandı: Çağdaş romanın ana kişisi ‘zaman’dır. Proust’tan, Faulkner’dan beri geçmişe dönüşler, zamanca kopuşlar hikâyenin (anlatılanın) kuruluşunun, mimarisinin temelidir”<a href="sarkac_split_039.html#footnote-27807-11" id="footnote-27807-11-backlink" name="footnote-27807-11-backlink">[11]</a> biçimindeki yaklaşımına konu olan zaman da değildir <span class="ideitalik">Mavi Kanatlarınla Yalnız Benim Olsaydın</span>’ın asıl eksenine dönüştürdüğü zaman. Yazarı, tabii Geçmiş Zaman Yazarı adına, “Zaman, edebiyat değeri taşıyan yazının tek ereği olduğu gibi, anlatı yazarının da görmezden gelmeyeceği, başından savamayacağı bir... belki de tek ‘kahraman’dı” (s. 179) dese bile...</p>
				<p class="normal">(Zaman: geçmiş zaman: insanı tamamlayan, kendi ben’inin bilincini veren, külrengine ulayan!)</p>
				<p class="normal"><span class="ideitalik">Mavi Kanatlarınla Yalnız Benim Olsaydın</span>’da hep geçmişte kalanların anlatılması biçiminde kendini gösteren yazınsal düzey, aslında geçmişi bugüne gönderen bir bağıntıyı içeriyor. Selim İleri’yi yazının gücüne ve edebiyatın büyüsüne inandıran bağıntı... Geçmiş zamanın kesintisiz süreği ve roman sanatının hiç tükenmeyen gizilgücünü emen yazınsal duyarlık... <span class="ideitalik">Mavi Kanatlarınla Yalnız Benim Olsaydın</span>’ı bir roman değil de, “zaman romanı” kavramından beslenen bir anlatı olarak değerlendirmek, herhalde onu daha iyi anlamanın da yoludur; <span class="ideitalik">Fahim Bey ve Biz</span> ya da <span class="ideitalik">Boğaziçi Mehtapları</span> gibi...</p>
	  <p class="ortayazi">* * *</p>
				<p class="normal">Anlatının “Albüm” adlı ilk bölümü “giriş” yerine de okunabilir. “Albüm” bölümü anlatının düşünsel atmosferine sokulmamızı sağlarken, bizi eskil bir dünyanın içine, kokusuna, renklerine, ruhuna çeker; “biraz eski, biraz solmuş, yıpranmış” (s. 7) bir eski zaman tutkusudur söz konusu olan. Anlatıcının Melek Hala’nın evinde rastladığı o eski, seçkin moda albümü, okuru yüzyılın başlarına gönderirken, “Zaman üzerine aldatmacalı oyunlar kur(acak)” (s. 17), anlatıcı ve okur ile geçmiş ve bugün bağlamı arasında köprü olacaktır: “...Melek Hala’nın mevsimleri hep geriye dönerken ve Melek Hala hep gencelirken, benim mevsimlerimi de geleceğe açacaktı.” (s. 17)</p>
				<p class="normal">Ve “Albüm”ün yaprakları arasından bir bir dökülen: kamelyalar, tirşe yapraklar, heyula serviler, uçuşan eşarplar, siyah eldivenler, incili siyah file çoraplar, fraklar, şantug tuvaletler, kürklü mantolar, pagoda desenli pelerinler, jüponlu etekler, solgun nar çiçeği ve uçuk Nil yeşili renkler –vişne çürüğü, çağla yeşili, erguvanî, leylâk, güvez, nefti, bej, eflâtun–, gümüşî iskarpinler, önden fırfır bandlı rugan ayakkabılar, yüksek ökçeler, ondüle saçlar, gugurik topuzlar, “alagarson” saçlar, briyantinli saçlar, organzeler, küpür danteller, bezekler, muslin garnitürler, doreler, krepella’lar, tantel dö suva’lar, şifonlar, emprimeler, ipekler, simler, dantelalar, taftalar, krep çarşaflar, lavantalar, parfönler, pudriyerler, allıklı yanaklar, mercan küpeler, firuzeler, yalıyarlar, abanoz siyahı piyanolar, Çin porselenler, vodviller, balolar, sedirler, büyüleyici yıldızlar, yitirilmiş yazlar, sönmüş hayaller, küllenmiş arzular, kırık hayaller, gerçekleşmeyen ülküler, hasretler... ve külrengi bir geçmiş özlemine gönül düşüren bin bir giysi, o giysilerin kumaşları, renkleri, o günlerin kokuları, sözcüklerin tılsımı... 1910’ların ve 1920’lerin görkemi, külrengi kültürü...</p>
				<p class="normal">“Öyle çok akşamları tek başıma geçirdim ki,” diye sürdürür anlatıcı, “gözlerim kızarık, satırlar artık birbirine karışmış, kitap okumaktan yorulunca, müzik durduğunda, sesler erimişse, ben de her şeyi külrenginde ayırdedebildim. Külrenginde atkestanesi ağaçlarının kandili andırır çiçekleri açtı; külrenginde Melahat Hanım sarı badanalı prova odasında dikiş makinesi başındaydı; külrenginde annemin okuduğu masalları dinledim ve Mavi Kuş için ağladım; külrenginde Nebahat Sarıca sokakta bizleri hiç görmezken bir yol ağzında durdu ve hayata baktı: Külrenginde elişi mavi leylâklar açtı.”</p>
	  <p class="indentmetin">(...) Külrenginde bir yaz gecesinin sarı, turuncu, uçuk mavi, donuk filizî yıldızları parlıyordu. Kimileyin külrenginde renkli camlardan akan günışığı öyle alacalarla, rengârenk yansıdı. (...) Külrenginde kimileyin yüzleri belirdi ve yüzlerini bir türlü o yaşlarındayken seçemedim. Öyle çok akşamlar külrenginde. (“Komşularımızın Semtinde” bölümünün sonu, s. 85)</p>
				<p class="normal">Selim İleri: İşte bu kültürün tutkunu, <span class="ideitalik">Mavi Kanatlarınla Yalnız Benim Olsaydın</span>’ın her zerresine işliyor tutkusunu. “Albüm” bölümü anılan o geçmişin kültürüne enikonu yaklaştırırken, “Komşularımızın Semtinde” adlı ikinci bölüm, bu kültürel görünümün artalanını çizerek, bizim de o eskil yaşantının derin izlerine işlememizi kolaylaştırır.</p>
				<p class="normal">Bu iki bölümde ve bütün anlatı boyunca, anlatıcı yazınsal bir kişilik olarak görünmez. Gerçi “Albüm”ü karıştıran da odur, komşularının sırlarıyla birlikte yaşayan da, ama bu yaşantılar içinde yalnızca bir geçmiş zaman izleyicisi olarak bulunmaktadır ve kanlı canlı bir anlatı kişisi değil, bir kültür kazıcısının, bir saptayıcının imgesidir. Kendini anlattığında bile, bir anlatı kişisinden değil, dışsal ve gerçek, somut bir kişiden, Roman Yazarı’ndan söz etmektedir. “Kendimi öyle kaç kereler babamın yazı makinesinin başına geçmiş yazarken... öncesiz sonrasız zamanı ele geçirirken görmüştüm,” (s. 180) diye söz açar kendinden. Artık öncesiz sonrasız zamanı yazan Geçmiş Zaman Yazarı ile özdeşleyebiliriz onu, onun istediği gibi: </p>
	  <p class="indentmetin">–Bay Geçmiş Zaman Yazarı’yla ben– birbirimize benziyorduk... (s. 175)</p>
				<p class="normal">Geçmiş Zaman Yazarı: <span class="ideitalik">Mavi Kanatlarınla Yalnız Benim Olsaydın</span>’ın baş kişisi: edebiyatımızın özgün yazarlarından, biçemci tutumu bütün özelliklerinin önüne alınabilecek olan, Abdülhak Şinasi Hisar. Selim İleri, Geçmiş Zaman Yazarı’nı anlatırken kendini tanımlıyor, kimliğini kuşatıyor aslında:</p>
	  <p class="indentmetin">Geçmiş Zaman Yazarı kendisinden çok genç bir şairin ölümü üzerinde yazdığı –benim sonradan duyduğum– bir yas yazısında, ölen genç şairin bir geçmiş zaman, yani bir mâzi, bir tahassür, yani bir hatıra şairi olduğunu söylüyor; böylelikle herhalde kendisini de tanımlıyor ve bunları söylemekle hiçbir zaman bir “irtica muhipliği” ifade edilmiş olunamayacağını belirtiyordu. (s. 170)</p>
				<p class="normal">Yakup Kadri Karaosmanoğlu da, <span class="ideitalik">Gençlik ve Edebiyat Hatıraları</span>’nda, “ondaki içliliği ve alınganlığı ne çağdaşlarında ne de benden evvelkilerin hiçbirinde görmemişimdir,”<a href="sarkac_split_040.html#footnote-27807-12" id="footnote-27807-12-backlink" name="footnote-27807-12-backlink">[12]</a> diye söz açıyor Geçmiş Zaman Yazarı’ndan. Yakup Kadri, Abdülhak Şinasi ile <span class="ideitalik">Boğaziçi Mehtapları</span>’nın çökmeye yüz tutan eski yalıları arasında bir benzerlik, bir kader birliği, giderek bir özdeşlik kurmayı da bu arada unutmaz.</p>
				<p class="normal">– Geçmiş Zaman: bir türlü ele geçirilemeden geçmiş içinde kalan.</p>
	  <p class="indentmetin">O, bir yandan da bize, her şeyin görece olduğunu söylüyordu. Yaşadığımız ya da hatırladığımız zaman da, tasarladığımız zaman da bu yüzden göreceydi. Hatta görecelik, zamanı yazıya geçirirken, yaşadığımızdan, tasarladığımızdan öte bir görecelik daha ediniyor, bu yazının zamanı olup okuyanların her birinde yeni yeni zamanlara, göreceliklere uğruyordu.</p>
	  <p class="indentmetin">Geçmiş Zaman Yazarı’na bakılırsa, edebiyat adamının gerçeklikteki zamanla bağdaşması hemen hemen imkânsızdı. (s. 176-177)</p>
				<p class="normal">Tanzimat’ın, Abdülhak Şinasi’nin ve Selim İleri’nin zamanı: bozulmuş, değerleri aşınmış, biri öncekini arayan, eprimiş –ama görece– zamanların imleri. Değil mi ki, Zaman Yazarı hem gerçeklik katında (yani görece yaşantı düzeyinde) bulunup bulunmamakta kendi istemleri doğrultusunda karar verememektedir, hem de gerçeklikteki zaman ile bağdaşmamakta kararlıdır ve bu yüzden “zaman”, “geçmiş zaman”a evrilirken değer kazanmaktadır; roman sanatı da var olduğu çağ içinde hem geçmişi –öncelikle geçmişi– hem gününü sorgularken, kendini de sorguya çekmiş olacaktır.</p>
	  <p class="indentmetin">Ömürler ölüme doğru yol alır. Zamanı bir türlü ele geçiremeyiz, ama zaman boyuna elimizden geçer. Sanatkâr için akıp giden zamana görece bir kalıcılık, hatta durukluk kazandırmaktan başka çare yoktur. Zaman karşısında tavır almaya yazgılı sanatkâr, bir düşsellikte, sonrasız zamana kavuşabilmenin çileli yordamlarını aramaktadır. (s. 179)</p>
				<p class="normal">Abdülhak Şinasi, <span class="ideitalik">Boğaziçi Mehtapları</span>’nda geçmişin hüznü ve kendi iç dinginliğine karşılık, yaşanan şimdinin tedirginlik saçan özelliklerinden söz ederek geçmiş zaman ile barışık, ama yaşanan zaman ile bağdaşmaz görünüyordu. Ahmet Hamdi Tanpınar da ona, “Tanzimat’ın Boğaziçi’si bir asır, yarım asır önceki manzarasının yanında çok bozulmuş, çok karışmış, zevk ve asaletini çok kaybetmiştir,”<a href="sarkac_split_041.html#footnote-27807-13" id="footnote-27807-13-backlink" name="footnote-27807-13-backlink">[13]</a> sözleriyle katılıyordu.</p>
				<p class="normal">Bununla birlikte Tanpınar, <span class="ideitalik">Boğaziçi Mehtapları</span> üstüne yazarken, Abdülhak Şinasi’nin geçmiş zaman özlemini anlayan, ancak kaçınılmaz olan değişimin sonuçlarını da serinkanlılıkla karşılayan, tarihselci bir yaklaşım biçimini benimser görünüyor:</p>
				<p class="normal">Ona [Abdülhak Şinasi’ye] göre asıl bizim olan, bize sadık şekilde bağlı olan, bizi bizde ve bizim için saklayan geçmiş zamandır. Fakat biz daimi bir avuç oluş halinde olduğumuz için, kendimizle beraber geçmiş zamanlarımız da değişir. O halde her çağın hatıralara ayrı ayrı bakış ve onları anlayış tarzı vardır.<a href="sarkac_split_042.html#footnote-27807-14" id="footnote-27807-14-backlink" name="footnote-27807-14-backlink">[14]</a></p>
				<p class="normal">Selim İleri’nin <span class="ideitalik">Mavi Kanatlarınla Yalnız Benim Olsaydın</span>’da soluduğu dünya da, onu kendinde ve onun için saklayan aynı geçmiş zamandır: değişip giden, bugünü aydınlatan bakış açıları içine sığmayan geçmiş zaman. Geçmiş zamana değgin yaşantılar ve onların bütün düzlemlerdeki gerçekliği aşınmıştır; öyle ki, her çağda olduğu gibi, bugünümüzün geçmişe bakış, onu kavrayış ve anlayış biçimi de neredeyse bütün bütüne çarpıtılmış olarak gelmiştir önümüze. Selim İleri, öteden beri birlikte yaşadığı ve yazdığı karamsarlığını, yaşamı acıyla kavrayışını <span class="ideitalik">Mavi Kanatlarınla Yalnız Benim Olsaydın</span>’da bu kez geçmiş ve bugün arasında beliren olumsuz çelişkide yaşatıyor. Acı ve hüzün: külrenginde bir geçmiş (nesnel zaman): ve gene, zamanı yazan yazı!</p>
				<p class="normal">Selim İleri, bir yandan geçmiş zamanın ve o zamanın içinde yaratılmış romanların izini sürerken, öbür yandan zamanın kendisini yazan, yani nesnel zamanı yazınsal zamana dönüştüren bir yaratım sürecini de yaşıyor.</p>
				<p class="normal">Gene Tanpınar (bir başka zaman yazarı!), <span class="ideitalik">Fahim Bey ve Biz</span> üstüne yazarken, “Belli ki, Abdülhak Şinasi, sanatı geçmiş zaman peşinde bir yorulma gibi anlıyor”<a href="sarkac_split_043.html#footnote-27807-15" id="footnote-27807-15-backlink" name="footnote-27807-15-backlink">[15]</a> diyerek, hem “Bugünün Geçmiş Zaman Yazarı” Selim İleri’nin <span class="ideitalik">Mavi Kanatlarınla Yalnız Benim Olsaydın</span> anlatısına ışık düşürüyor, hem de Bay Geçmiş Zaman Yazarı’nı çok özlü ve çarpıcı biçimde betimliyordu. Aynı geçmiş özlemi, “öncesiz sonrasız zamanı ele geçir(me)” çabası, zamanın akışında kendini yıkamak, içinde arınıp kendine dönmek: aynı kırılgan, yaralı ruh ve birbirini anıştıran biraz tuhaf, biraz aykırı ve ayrıksı kişiler: ama gelin görün ki, bütün bu sarsılmış gövdeden geçmiş zamanı kavrama yetisi, yaşayan “iyi roman” kavgası, seçkin bir yazınsal damar, biricikliğini koruyan bir dil...</p>
	  <p class="indentmetin">İşte şimdi yeniden... bir kez daha gerçek düşe, insanlar öncesiz sonrasız iyiliğe, saatler çalgıya, mevsimler de anıya benziyor ve ikimiz –Bay Geçmiş Zaman Yazarı’yla ben– birbirimize benziyorduk. (s. 174)</p>
	  <p class="ortayazi">* * *</p>
				<p class="normal"><span class="ideitalik">Mavi Kanatlarınla Yalnız Benim Olsaydın</span>, nesneleri yazınsal unsurlara dönüştürecek kertede bir dili hemen başlangıçta kuşatır. “Albüm” bölümünde başlar yazarın nesnelere tutkusu. Nesnelerle açıklar anlatının yaşantısını. O geçmiş zaman nesneleri: hepsi “biraz eski, biraz solmuş, yıpranmış”... Ancak öyle tanıklık ederler zamana. Selim İleri o zamana ve yaşam biçimine tutkusunu yedirir sözcüklere; dolayısıyla sözcüklerin anlamlarını yüklendikleri nesnelere. Her biri bugünkü yaşam biçimimizin geçmiş zaman adına düş kırıklıklarını anlatan nesnelerin betimi, derken bir geçmiş zaman uzamı; bu uzamın kokusu ise, geçmiş zamana duyulan şiddetli özlemi dile getirir.</p>
				<p class="normal">İşte bu nesnelerin betimlenme biçimi, <span class="ideitalik">Mavi Kanatlarınla Yalnız Benim Olsaydın</span>’ın çok özel ve özgün yanlarından birini gösterir. Ahmet Oktay haklı olarak, “asıl kahramanlar yazarlar ve kitaplar,”<a href="sarkac_split_044.html#footnote-27807-16" id="footnote-27807-16-backlink" name="footnote-27807-16-backlink">[16]</a> diye saptıyor, ama bir de nesneleri eklemek gerekiyor <span class="ideitalik">Mavi Kanatlarınla Yalnız Benim Olsaydın</span>’ın kahramanlarına.</p>
				<p class="normal">Öyle ki, Melek Hala’nın evinde ortaya çıkan “Albüm”ün parçaları ile Melek Hala’nın kendisinin ya da o geçmiş zaman nesneleri ile “Komşularımızın Semtinde” bölümündeki Kasım Bey’in, Kadriye Hanım’ın ya da sözgelimi Bay Geçmiş Zaman Yazarı ile “Geçmiş Gecelerde Boğaziçi” anlatısının birbirlerinden farkları yok gibidir. O kumaşlar, giysiler, takılar, renkler, kokular, resimler, çiçekler nasıl betimleniyorsa, çocuklukta yaşanan semtin insanları ve Bay Geçmiş Zaman Yazarı da öyle betimleniyor.</p>
				<p class="normal">Selim İleri, pek çoklarının unutup örümceklenmeye terk ettiği o geçmiş zamana, o zamanın edebiyatına, unutulmaz kişiliklerine, değerlerine, eskil yaşantıların çok özel tarihinin ceviz sandığına gönderiyor okuru; ceviz sandık zaman ile tütsülenmiştir!</p>
				<br class="chapter"/><p class="normal1">Gelenek saygısı</p>
				<p class="normal">Birbirinden ayrılmaz üç arkadaş: Abdülhak Şinasi, Refik Halit, Yakup Kadri. <span class="ideitalik">Mavi Kanatlarınla Yalnız Benim Olsaydın</span>’da bu üçlü arasından Bay Geçmiş Zaman Yazarı’na apayrı bir sevgiyle yaklaşılıyor. Yakup Kadri de pek yakın arkadaşından söz ederken, onu, “aramızda en geniş edebî kültür ve en ince zevk sahibi”<a href="sarkac_split_045.html#footnote-27807-17" id="footnote-27807-17-backlink" name="footnote-27807-17-backlink">[17]</a> biçiminde niteleyerek, Abdülhak Şinasi için edebiyatın “bütün ömrü boyunca yegâne aşkı” olduğunu söylüyor ve “hatta, diyebilirim ki, hayat onun için yalnız edebiyattan ibaretti,”<a href="sarkac_split_046.html#footnote-27807-18" id="footnote-27807-18-backlink" name="footnote-27807-18-backlink">[18]</a> diye hemen ekliyor. Gelin görün ki, Yakup Kadri de saygınlığın çoğun tensel ölüm ertesinde kazanılabileceği yazgısına kayıtsız kalamamış, Bay Geçmiş Zaman Yazarı’nın “iyi” yanlarını anlatabilmek için onun ölümünü beklemişti:</p>
	  <p class="indentmetin">Yakup Kadri Bey arkadaşını pek alıngan, pek içli buluyor, o yaşarken, henüz “ölmemişken” onun “iyi ve kötü tarafları”ndan sereserpe konuşamayacağını, özel hayatını anlatamayacağını belirtiyordu. Nihayet şimdi Geçmiş Zaman Yazarı öldüğünden kendisi de yazabilmişti... (s. 197)</p>
				<p class="normal">Tanpınar ise, <span class="ideitalik">Boğaziçi Mehtapları</span>’nı okuduktan sonra, “sabırla yapılan her iş, ancak sabırla tadılabilir,” diyerek sıradanlaşan beğeni düzeyleri karşısında, edebiyatın kendi iç değerlerini önde tutan has edebiyatçılara saygısını dile getirmeye çalışmış olmalıdır. Ona göre, “Son zamanlarda edebiyat hayatımızda başlayan tembel sabırsızlığın ve havailiğin dışına çıkan yeni bir gelenek kurulacak demektir.”<a href="sarkac_split_047.html#footnote-27807-19" id="footnote-27807-19-backlink" name="footnote-27807-19-backlink">[19]</a></p>
				<p class="normal">Roman sanatımızın son yılları içinde kestirme yolların çoğalışı; kazanılmış Türkçe saygısının neredeyse yenilmeye yüz tutuşu; gelenekle köprüleri atarak yenilikçi anlatım biçimlerine ulaşılabileceği yanılgıları; ne Türkçe ne de Osmanlıca olan kırma bir dil kargaşasının seçilişi; okumazlıkla sakatlanmış değerlendirmelerin tel tel oluşu karşısında, Tanpınar’ın bu sözleriyle örtüşen anlatılardan birinin de <span class="ideitalik">Mavi Kanatlarınla Yalnız Benim Olsaydın</span> olduğu söylenebilir. Selim İleri, tepeden tırnağa roman geleneğimize saygı ve dil sevgisiyle örülü anlatısıyla, nicedir anlatamadığı suskusunu ve karamsarlığını bir tepkiye dönüştürmüş gibidir.</p>
				<p class="normal">Muazzez Tahsin Berkand ya da Kerime Nadir’le bile gelenek saygısının düzleminde hesaplaşan Selim İleri’nin, <span class="ideitalik">Mavi Kanatlarınla Yalnız Benim Olsaydın</span>’da başlı başına bir gelenek taşıyıcısı duyarlığıyla davrandığı görülüyor. Popüler edebiyatın bu iki önde gelen adı, roman sanatının öteki ucunda yer alıyor olsalar da, Selim İleri için geleneğin tamamlayıcılarındandır ve yok sayılamazlar...</p>
				<p class="normal">Selim İleri de bir tür –çağdaş– Geçmiş Zaman Yazarı olarak nitelenebilir. Abdülhak Şinasi’nin edebiyatı yaşantısında içselleştiren tutumu, Refik Halit’in Türkçe saygısını özgül bir bakışın içinde değerlendiren titizliği, Yakup Kadri’nin gelenekle köprü kuran anlayışı: Selim İleri’nin yazınsal çevrenini ve “dünya görüşü”nü belirleyen etmenler.</p>
				<p class="normal">Selim İleri, geçmiş zaman sancıları içinde, kendi edasını, yazgısını, tarihini de çiziyor.</p>
	  <p class="ortayazi">* * *</p>
				<p class="normal"><span class="ideitalik">Mavi Kanatlarınla Yalnız Benim Olsaydın</span>, öykülemeye başvurmayan bir anlatı: On ayrı bölümün her birinin kendi içinde bir öyküsü, bir yaşantısı olmakla birlikte, ne bir başlarına ne de birbirleriyle ilişki içinde bütüncül bir süreç oluştururlar. Anlatılan kişilerin ardında gerçek kişiler, yaşantıların ardında gerçek yaşantılar ve o yaşantılar içinde o kişilerle birlikte gerçekten var olmuş nesnelerle örülü bu güzel anlatı, öykülenmiş bir gerçeklik taşımıyor gene de. Yazınsal gerçekliği ise, roman sanatının içkinleştirdiği değerler ve zaman (kavramsal değil, gerçekil zaman) karşısında saygı duruşudur düpedüz.</p>
				<p class="normal">Gerçek yaşam, her bölümün öyküsüne göre düzlem değiştirirken yazınsal anlatıyla özdeşlenir: ne gerçek yaşamdır anlatılan ne de kurmaca gerçeklik!</p>
				<p class="normal">Selim İleri, bütüncü bir geçmiş zaman yaşantısı ve onu koruyan bir yazınsal uzam yaratmasına karşın, bu dokuya uygun bir kurmaca bütünü gerçekleştirmez. Anlatının bu özelliğine başka bir düzeyde, anlatının “asıl kahramanları yazarlar ve kitaplar” da tanıklık ediyor. Yani <span class="ideitalik">Nilgün</span> ve Refik Halit ya da <span class="ideitalik">Boğaziçi Mehtapları </span>ve Abdülhak Şinasi: Anlatının iç süreçlerine egemen olan kahramanlar; ama kurmaca özellikleriyle değil, yalnızca gerçek kimliklerine uygun bir yazınsal düzey oluştururlar.</p>
				<br class="chapter"/><p class="normal1">Dil sevgisi</p>
				<p class="normal"><span class="ideitalik">Mavi Kanatlarınla Yalnız Benim Olsaydın</span>’daki kişiler birbirleriyle konuşmazlar; karşılıklı konuşma bir anlatım unsuru olarak kullanılmıyor kısacası. Anlatının kurmaca temelinde kurulmadığının da tanıtıdır bu sanki. Kişilerle konuşma olanağını elinde bulunduran (bir tür konuşmadır onunki) bir tek kişi var: Roman Yazarı. Bir de bu açıdan bakıldığında, yalnızca yazarlarının kişileriyle dilediği gibi ilişki kurduğu bir metni kurmaca anlatı olarak almanın güçlüğü de besbellidir.</p>
				<p class="normal">Selim İleri öteden beri kapalı, güç çözülür, karmaşık bir anlatım biçiminden uzak durmuştur. Onun yalın, kurallı, yapısı doğru ve tutarlı, bazen kesik kesik dökülen, bazen tümceleri birbirine bağlanarak boşalan, kusursuz, yanlışsız, seçtiği anlatım biçemine uygun, bütüncü bir dil biçemine egemen olduğu da söylenebilir. Her şeyden önce kendine özgü bir dil kurduğu kuşkusuzdur ve <span class="ideitalik">Mavi Kanatlarınla Yalnız Benim Olsaydın</span>’ı oluşturan dili –önceki romanlarından belirgin izler taşıyor olsa da– daha da yetkinleşmiştir. Çetrefil biçimleri dışarlayan, dupduru bir dildir bu. </p>
				<p class="normal">Üstelik, anlatının verili yaşantısını, seçtiği izleklere ve anlatı zamanına bağlı biçimde oluşan apayrı bir söylem düzeyi seçilmişken... “Osmanlıca”yı bir düşünme ve değerlendirme biçimi ve dil duygusu olarak anlatının dokusunda içkinleştiren bu dil tutumu, Selim İleri’yi güç bir işin üstesinden getiriyor. Ne arı Türkçe ne de ağır bir Osmanlıca... Osmanlıca, <span class="ideitalik">Mavi Kanatlarınla Yalnız Benim Olsaydın</span>’da bir söylem olarak biçimlendirilmiş; bir tada, kokuya dönüşmüş ve o denli de elle tutulur bir dilin kuruluşunda etken olmuştur.</p>
				<p class="normal">Selim İleri’nin bu dil tutumu, sözgelimi, ne Hilmi Yavuz’un <span class="ideitalik">Fehmi K.’nın Acayip Serüvenleri</span>’nde başvurduğu Osmanlıca ağdası ile, ne de Aras Ören’in <span class="ideitalik">A’nın Gizli Yaşamı</span>’nda Türkçe yerine kullandığı (savrulduğu) dil ile karşılaştırılabilir. Selim İleri’de Osmanlıca yönsemi, bütüncül bir söylem biçimine dönüşerek anlatı zamanını belirlemiş, tek tek sözcük ve tümce birimleriyle, bir dokuma aygıtına dönüşmüştür: özgül bir yapısı, anlambiçimi olan, eskimiş değil, eskil bir kumaş: seçilmiş söylemi okura benimsetirken yazınsallaşan bir dil...</p>
				<p class="normal">Giysilerin ve kumaşların dokusu; o geçmiş zamanın insanının düşleri, ruhu, bakışı; renklerin –o geçmiş zaman renklerinin– hiç işitilmemiş anlamları... kokular –lavanta, menekşe ya da mimoza– iğde ve elma kokuları; sözcükler... –yasemin değil, yasemen; filozof değil, feylosof; Kadıköy değil, Kadıköyü; fiyonk değil, fiyonga; apartman değil, apartıman; dantel değil, dantela; müzik değil, musikî– ... o eskil sesin büyüsünü taşıyan sözcükler... Selim İleri’nin söyleminin odağında yer alan, ışık kaynağı, ağırlık noktası ve anlamın yansıtıcıları...</p>
				<p class="normal">Selim İleri, sözcüklerin tılsımı ve okurun gönül evini paylaşan tutumuyla<span class="ideitalik"> Mavi Kanatlarınla Yalnız Benim Olsaydın</span> adını verdiği ceviz sandığını açmış, okuru roman sanatının erdemine sığınmaya çağırıyor...</p>
				</body>
</html>