<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarkac</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_7">“A’nın Gizli Yaşamı”:<br class="chapter"/>Dil Duygusunun Yitimi</h1>
				<p class="ortayazi">I</p>
				<p class="normal">Aras Ören’in <span class="ideitalik">A’nın Gizli Yaşamı<a href="sarkac_split_036.html#footnote-27807-8" id="footnote-27807-8-backlink" name="footnote-27807-8-backlink">[8]</a></span> adlı anlatısı, bir çeviri okuduğumuz duygusu uyandırıyor. Bunun, özgün bir yazınsal anlatı için oldukça olumsuz bir saptama olduğu kuşkusuz. Bazen kusursuz bir çevirinin o anlatının özgün dilinden okunduğu duygusunu pekâlâ uyandırabildiği de düşünülürse, çeviri tadı (bu durumda tatsızlığı) veren özgün bir anlatı olarak <span class="ideitalik">A’nın Gizli Yaşamı </span>için durum iç açıcı değil demektir.</p>
				<p class="normal">Şöyle başlıyor <span class="ideitalik">A’nın Gizli Yaşamı:</span></p>
	  <p class="indentmetin">Artık huzurlu ve sakin bir yaşamı özleyen A, o gün sabahın ilk donuk ışıklarıyla birlikte kalktı; içi saadet doluydu. İçindeki saadet dışına da taşıyordu, davranışları tanıktı buna, kötümser günlerinin sırdaşı düşüncelerden eser yoktu, etrafını saran bir sevinç halesi onun her hareketini daha yumuşak ve ahenkli yapıyordu. Hislerinin ve düşüncelerinin dengesi de bu ahenge uygundu. Uzakta kalmış bir buruklukla çocukluğundaki o eski rüyayı anımsadı.</p>
				<p class="normal">Daha başlangıçta, bir türlü gerçek karşılığını bulamayan (“<span class="ideitalik">davranışları tanıktı</span> buna”), yerini beğenmediği için tedirginliğini okura da yansıtan sözcükler (“<span class="ideitalik">kötümser günlerinin sırdaşı düşünceler</span>”); sıradan deyişler (“<span class="ideitalik">içi saadet doluydu</span>”); içi boşaltılmış tümcelerden oluşan derme çatma bir paragraf. Belli ki, diye düşünebilir okur, kullandığı “amaç dil”in yabancısı bir çevirmenin elinden çıkmış...</p>
	  <p class="ortayazi">* * *</p>
				<p class="normal"><span class="ideitalik">A’nın Gizli Yaşamı</span> birbiriyle çelişen yargıları birlikte içeren bir anlatı. Bir yanda oldukça ilgi çekici bir konu, ona örülü izlekler, yenilikçi bir anlatı kurgulama istemi, özgün bir anlatım tekniğinin seçimi; öbür yanda çokyönlü çözümlenmeye değer yaratım ve yapım özellikleriyle (anlaşılıyor ki, bunlar masa başında kalmıştır) bağdaşmayacak bir dil yetersizliği – boşluğu ya da yokluğu.</p>
				<p class="normal"><span class="ideitalik">A’nın Gizli Yaşamı</span> ölü bir dilin külleri altında kalmış gibidir. Ve onca uzun süredir yurtdışında, anadilinin kaynağından çok uzakta kalmış bir yazarın (Aras Ören 1969’dan beri Almanya’da yaşıyor), yazınsal bir anlatıyı Türkçe’nin olanaklarıyla kavramakta yetersiz kalabileceğini tanıtlıyor sanki.</p>
				<p class="normal">Öte yandan, Aras Ören’in –belki de farkında olmadan kapıldığı– aşırılıkla kullandığı eskil dilinden ötürü, <span class="ideitalik">A’nın Gizli Yaşamı’</span>nın yeni Türkçe’yle yazılmadığı bile söylenebilir. Yazılı –hatta sözlü– dilimizin büyük ölçüde arındığı eskimiş sözcüklerin, deyiş biçimlerinin yeğlenmesi, herhalde bir dil seçiminin sonucu değil, dil duygusundan kopmanın, Türkçe duygusunun yitiminin sonucudur.</p>
				<p class="normal">Şu tümce okunduktan sonra, <span class="ideitalik">A’nın Gizli Yaşamı’</span>nın güzel bir Türkçe’yle yazıldığı öne sürülebilir mi?</p>
	  <p class="indentmetin">Nasip olduğu en yüce ilham, bütün ruhuna ve vücuduna etki ederek varolmayanlar evreninden bir varlık yaratmasına vesile olmuş, böyle inanılmaz bir ilhaktan hem yapıtı hem de kendisi, yeniden varolmuştu. (s. 24)</p>
				<p class="normal">Ya da başka bir biçimde söylemeyi aklına bile getirmeden, durduk yerde, “Tasvire hacet yok” (s. 90) diye yazabilen bir yazara nasıl dayanılabilir?</p>
				<p class="normal">Asıl önemlisi, Türkçe duyup düşünüp yazamamanın çarpıcı sonuçları olan bu iki tümce, sayılamayacak çokluktaki benzerlerinin yalnızca ikisidir ve anlatının bütünü içinde kesinkes ayrıksı örnekler değildir. Aras Ören’in Fransızca ve İngilizce ile Arapça ve Türkçe kökenli sözcükleri bir tek tümcede kaynaştırabildiği bir örnek olarak, şu tümce kaydedilebilir:</p>
	  <p class="indentmetin">Kimi zaman bu, aşırı avangart giyinmiş koket bir genç kız, kimi zaman da bir peep-show ilânının müstehcen çağrışımlara açık sözcükleri oluyordu. (s. 65)</p>
				<p class="normal"><span class="ideitalik">Bedii</span> (güzel, estetik), <span class="ideitalik">behimi</span> (hayvansı), <span class="ideitalik">haslet</span> (insanın yaradılışından gelen özellik, huy), <span class="ideitalik">inhizam </span>(yenilgi), <span class="ideitalik">meczup</span> (Tanrı sevgisiyle kendinden geçmiş, derviş), <span class="ideitalik">menfur</span> (nefret edilen, iğrenç, tiksindirici), <span class="ideitalik">münasebetsiz </span>(yakışıksız iş gören, sıra ve saygı gözetmeyen), <span class="ideitalik">târik-i dünya</span> (bir ulunun dünyadan el çekip tuttuğu yol), <span class="ideitalik">taziye</span> (baş sağlığı dileme), <span class="ideitalik">vehim </span>(kuruntu)... gibi sözcüklerin niçin bu denli gözü kapalılıkla kullanıldığı sorusunun yanıtı doğrusu pek açık değil. İlk akla gelen, Aras Ören’in Türkçe’nin coğrafyasından ve gerçek yazınsal örneklerinden bütün bütüne kopmuş olmasıdır. Nedenleri ne olursa olsun, yukarıda yalnızca birkaç örneği verilen bu Osmanlıca kırması dilin içinden <span class="ideitalik">A’nın Gizli Yaşamı</span> için küçük bir Osmanlıca sözlük oluşturulabileceği düşüncesi bile oldukça tatsız geliyor insana. Hem sonra, Aras Ören bütüncül bir Osmanlıca söylem kurma kaygısıyla davranmıyor ki, bu dil tutumu anlaşılır olsun – ya da yazınsal bir karşılık bulabilsin. Onun düştüğü durum, ancak Türkçe’yle köprüleri atmanın sonucu olarak açıklanabilir.</p>
				<p class="normal">Elbette yalnızca eskimiş sözcük dağarı Türkçe duygusunun eksikliğine yol açmıyor; onun yanı sıra, sözcüklerin kullanılış biçimi ve seçimi, Türkçe düşünüp yazma yetisinin neredeyse körelmiş olması yüzünden ortaya çıkan tuhaf deyiş biçimleri ve bu arada yapılan açık dil yanlışları da, Türkçe duygusunun yitiminin sonuçları olarak beliriyor. Bunları metne dönerek şöyle örnekleyebiliriz:</p>
				<p class="normal">“... çıplak huş ağaçlarının <span class="ideitalik">romantiklikten uzak bir görünümleri vardı...” </span>(s. 9)</p>
				<p class="normal"><span class="ideitalik">“Adeti dışında bir davranışla </span>(...) eli masanın üzerindeki sigara paketine uzandı.” (s. 16)</p>
				<p class="normal">“<span class="ideitalik">Sessiz bir üzgünlükle...”</span> (s. 37)</p>
				<p class="normal">“... masada, tavandan <span class="ideitalik">aşağı doğru sarkıtılmış</span> (...) bir sac levha asılıydı.” (s. 7)</p>
				<p class="normal">“<span class="ideitalik">Ağlamaklı gibi </span>olmuştu.” (s. 11)</p>
				<p class="normal">“Sıkıntılı ve dalgın bir halde <span class="ideitalik">hâlâ </span>adamın yüzüne <span class="ideitalik">bakakaldı.”</span> (s. 74)<a href="sarkac_split_037.html#footnote-27807-9" id="footnote-27807-9-backlink" name="footnote-27807-9-backlink">[9]</a></p>
				<p class="normal">Tümcelerin yüklendikleri anlamları bir başlarına iletmekte yetersiz kalışları; sözcük seçiminde anlatının başından sonuna dek okuru zorlayan bir güçlük çekilmesi; çağcıl edebiyatımızdan dışarı sürülmüş bulunan eskimiş sözcüklerin bıktırırcasına ve işlevsiz kullanılması; Türkçe karşılıkların umursanmayışı; saydamlığını yitirmiş bir dilin anlamsal yapıyı da karartması; anlatının sanki bir buzlu camın ardından görünmesi; bu arada yalınkat betimlemeler; dilin kapalılığından değil de yetersiz kalışından ötürü okumanın yer yer güçleşmesi; yazım kurallarının keyfî ve yanlış kullanılması ya da düpedüz dil yanlışlarının bazen can sıkıcı düzeyde oluşu... bütün bu etkenlerin bir anlatıyı nasıl bozabileceği hiç kuşku yok ki kolaylıkla kestirilebilir. Üstelik bir de, sözgelimi Bilge Karasu’nun <span class="ideitalik">Kılavuz </span>ve Selim İleri’nin <span class="ideitalik">Mavi Kanatlarınla Yalnız Benim Olsaydın</span> anlatılarından hemen önce yayımlandığı düşünülüp ister istemez onlarla karşılaştırılırsa, <span class="ideitalik">A’nın Gizli Yaşamı’</span>nın yazınsal bir anlatı olarak şanssızlığı iyice kendini gösterir.</p>
				<br class="chapter"/><p class="normal1">II</p>
				<p class="normal">Aras Ören, A’yı “gizli yaşamını” araştırmaya, geçmişinin kendisi için de karanlık yanlarını keşfetmeye, kimliğini sorgulamaya, iç dünyasını çözümlemeye gönderir.</p>
				<p class="normal">A’nın bu izleklere dayalı öyküsü, bir romancının tutunabileceği oldukça ilginç bir düzey sayılabilir. Bir anlamda, çokboyutlu yaşam içinde sıkışıp kalan çağdaş bireyin kendi ben’inin derinliklerinde yaptığı bir kazıdır A’nın öyküsü.</p>
				<p class="normal">“Kurabiye fırıncısı dindar bir babayla (...) çok yumuşak kalpli (...) bir anneden dünyaya gelen A” (s. 27), “yaşamı boyunca siyasetle pek ilgilenmemişti. Bu yüzden savaş ve barış bile üzerinde pek durulması gerekli şeyler değildi. Çünkü kendi bireysel iradesi dışında olan ya da olmayan olaylardı. Nasılsa kendi bireyliğinin onları, kesin olarak, etkileyemeyeceğini bilirdi. (...) Yıllar sonra dahi A, kurtuluş, kurtarılış ve kurtarıcılar üzerine bu kadar düşünülmesini, konuşulmasını, tartışılmasını, varsayımlar ileri sürülmesini, tezler oluşturulmasını hiç anlamamıştır. Bunların gereğine de inanmaz. Tam bir vurdumduymazdır bu konuda. Aldırışsız ve tepkisizdir.” (s. 19)</p>
				<p class="normal">Ne ki, A, yaşamın gerçek yüzünü ona gösterecek olan Berlin kentine, “cehennem”e geri döndüğünde eski bildik dünyasını çok değişmiş bulur ve bu değişim içinde, bir bakıma beklenmedik biçimde, kendisinin de değişmeye başladığını fark eder. Yaşamın kötücüllüğüne yenik düşmüş olan kişiliği canlanmaya, tükenmişlik ve karamsarlık içinde çırpınan ruhsal ve bedensel varlığı dirilmeye başlar. Acıyla doludur iç dünyası. Açığa çıkarıp iyileştirmek için iç dünyasına çıktığı yolculuk, A’nın bütün bunları yeniden yaşamasını sağlar. (A’nın zaman-dışı yolculuğunu nereden nereye yaptığı ve “cehennem”e nasıl döndüğü belirsiz bırakılmıştır. A niçin çıkmıştır o yolculuğa; orada, ürküp kaçtığı o uzak kentte (İstanbul!) ne arıyordu, “cehennem”de ne arıyor?)</p>
				<p class="normal">Zamandan ve mekândan soyutlanmış, anlatı zamanının ötesinden çıkagelen, bir anlatı kişisi gibi canlandırılmamış, simgesel bir kimliktir A. Ve yitik kimliğini aramaktadır. Verilmiş kimliğini, geçmişini, gizli yaşamını sorgulamaktadır bunun için.</p>
				<p class="normal">A, gizli yaşamını keşfetmek için “şeytan” ile anlaşmadan önce, “Berlin/Cehennem” bölümünde açımlanan bir kimlik sorunuyla karşı karşıyadır. Kendi kimliğini kemiren, kendisidir aslında; neden sonra fark etmiştir bunu. Uzun ve belleğinden neredeyse silinmiş yolculuğunun ertesinde döndüğü Berlin’de, yeni kimliğini ararken bulur kendini. Artık kendine yetmediğini bilmektedir. Bu yeni duruma hazırlıksız yakalanmıştır ama, “Şimdiye değin işsiz güçsüz imgeler âleminde avare avare dolaşıyordum, yaşamın gizine doğru yolculuğum yeni başlıyor,” (s. 52) diye düşünür. </p>
				<p class="normal">Bir gazetede gözüne ilişen, eski bir dostunun intihar ettiğini bildiren haberi bile görmezden gelir A, inanmaz doğruluğuna; aramaya başlar dostunu. Saltık bir –kendini– arayıştır onunki aslında. Geçmişiyle bağlarını o eski dostu kuracaktır belki, ama sonuçsuz kalacağı bellidir bu arayışının. Kimlik sorununu çözememektedir. “Cehennem”in (sonradan birahaneye dönüşüp başkalaşmış olan eski cenaze levazımatçısı), eski kimliği yüzünden Alman’dan dayak yiyip sokağa atıldığı yerin yanıp kül olduğunu görür; tam içeri seğirteceği sırada, kapıda dikilen polis durdurur:</p>
				<p class="normal">“Kimliğinizi verir misiniz lütfen?” A, yeni kimliğiyle yüz yüze gelmenin hemen öncesindedir o anda: </p>
	  <p class="indentmetin">Bütün arayışım boşuna, ellerim birbirine dolanıyor, işte yarı çılgın tutkularım, ruhumdaki çalkantılar, duyarlılıklarım beni terk etmiş, bedenim bomboş, kimliğim yok yanımda, dünkü elbisemin ceplerinde kalmış olmalı... (s. 94)</p>
				<p class="normal">“Prolog/Epilog” bölümü, A’nın kendini ve yeni kimliğini bulduğu bölümdür.</p>
				<p class="normal">Gördüğü o eski düşteki gibi, “kıldan ince, kılıçtan keskin” bir “sırat köprüsü”nde, “mal olan beri gelsin, can olan olduğu yerde kalsın” çağrısına karşı, “canım” demek ister A, fakat sesi bir türlü çıkmaz ve “gizli bir el” bu düşü bozana dek, sanrılar içinde kalır. “Gizli bir el” –“şeytan”– onu uyandırmıştır ama, bu düşün izlerinden kurtulamayacaktır; “zaten hesaplaşma hep sürmüştü, bugüne kadar ve bütün varlığıyla can olduğunu kanıtlamak, alışılagelmişin dışında acılar ve hüzünlerle yüklü bir yaşam biçimine dönüşmüştü.” (s. 7)</p>
				<p class="normal">A, delikanlılık yıllarında da, “kendine göre bir şeyler yazmaya çalışırdı. Yazdıklarından çok, yazı yazdığının önemsenmesini isterdi; çünkü yazdıklarının değerine kendi de inanmazdı” (s. 9); “bütün bilinen toplumsal ölçülere sırt çevirmiş, kendi hüznünün sığınağında yaşamıştı. (...) Herkesin bildiklerinin toplamına sahip olmakla övünürdü. Onu sonsuz yıkımlara uğratan çelişkisi de buradaydı. Bütün bu bildiklerini insanlar için kullanmak istiyor, kendini onların hizmetinde bir ‘<span class="ideitalik">vakıf</span>’ olarak görüyordu. Onun, herkeste olduğu biçimiyle yerin dibine batırdığı ‘<span class="ideitalik">insanlık sevgisi’, </span>işte böyle bir sevgiydi. Şeytana uyuşunun da tek nedeni buydu: Kendine göre yorumladığı ‘<span class="ideitalik">insanlık sevgisi’</span>.”<span class="ideitalik"> </span>(s. 14-15)</p>
				<p class="normal">İç dünyasındaki şiddetli sarsıntılar ve baskılar içinde sıkışıp kalan A, çaresizlikler içinde tek çare görünen sese, “Yaşadıklarını sen şimdi otur yaz!” (s. 15) diyen sese karşılık verecekti.</p>
				<p class="normal">Yazmaya karar verdiğinde, “kafasının içinde sadece simsiyah derin bir çukur vardı.” (s. 15) A, o sesin sahibine, “şeytan”a uymuştu sonunda. Şeytan: onu içine battığı mutsuz ve umutsuz karabasanlar dünyasından çekip çıkaracak olan: yazının, yazma ediminin ta kendisi!</p>
				<p class="normal">Yazmaya başlar başlamaz bambaşka bir insan olmaya başlar A. Eski A, “varlığını ancak gizli tarihi içinde var olarak sürdürecekti” artık. (s. 18) Yeni A ise, “rahat ve huzurlu, şimdi yaşadığı bütün acıların, endişelerin hiç olmadığı, güven dolu o kayıp dünyayı arıyordu.” (s. 19)</p>
				<p class="normal">Kendini yazıp bitirdiğinde, yazmakla, yaşamı/yaşamını değiştirdiğinin farkındaydı A. Bütün yazdığı: tamamlanmış mutluluğu... yazmak, yani mutluluk, “şeytan” ile anlaşmaktı işte. “Sonsöz”e ancak şöyle başlayabilirdi: “Bütün bu yazdıklarımdan sonra A, artık eski A değildi!” (s. 23) Aradığı <span class="ideitalik">Ben</span>’i bulmuştu.</p>
				<p class="normal">Kim, nasıl çekmişti A’yı yazının içine? O bilinen düşünde, “şeytan” ile girdiği tartışmaydı, onu tekdüze ve tüketici yolundan çıkaran. A ile “şeytan” arasındaki karşılıklı konuşma, <span class="ideitalik">A’nın Gizli Yaşamı’</span>nın da en başarılı bölümüdür aynı zamanda. (s. 27-29) Elbette asıl olan, anlamlı ve dönüştürücü olan, “şeytan”ın söyledikleridir. Bu tartışma sırasında, “şeytan” ile özdeşleşme yönünde gidip gelir A.</p>
				<p class="normal">“Şeytan”, verilmiş olanın ötesinde bir dünyaya gönderir insanı. Verilmiş olan, felaketidir insanın; onu yıkmak, aşmak, <span class="ideitalik">gerçek</span> mutluluğu bulmak zorundadır insan. <span class="ideitalik">Yazmak</span> zorundadır bunları gerçekleştirmek için. “Mal” olmayı yadsıyıp “can” olmak istiyorsa insan, bilmelidir ki, mutsuzdur ve mutsuzluktan korkulmamalıdır; “mutsuzluğunun kıymetini bil,” öğüdünü verir “şeytan”:</p>
	  <p class="indentmetin">Mutluluğun, mutsuzluğunda gizli. (...) Dışarı çık, hiç korkmadan mutsuzluğunu yaşa, sonra otur kendini yaz, mutsuzluğunu mutluluğa dönüştür, kendini yeniden doğur... (s. 28)</p>
				<p class="normal">Yalnız bir koşulu vardır gerçek mutluluğu kazanmanın: yazıp bitirmek, kendi şeytanıyla özdeşleşmek, kendini tamamlamak.</p>
				<p class="normal">A başaramaz bunu. A’nın yazmaya başladığı gün, ilk tümcesini düştüğü o “Sonsöz”ü bitiremediği, “Yazarın Notu”nda belirtiliyor. “Gizli yaşamı”nı yazmış, fakat sonunu getirememiştir A. Sarsıntılar içinde geçen “gizli yaşamı”, böylece belirli bir sona erişmeden kalmıştır. Mutluluğunu tamamlayamamış, mutsuzluğundan büsbütün kopamamış, yeniden doğumun kıyısında kalmıştır.</p>
				<p class="normal">Anlatının sonunda yazarın A için verdiği iki çıkış noktasının (Ek-1 ve Ek-2) birinden gene mutluluğu geçer: Yolculuğunu <span class="ideitalik">anlatmak </span>yerine <span class="ideitalik">yazmaya </span>karar verir; demek ki yaşananlar gene yaşanacak, mutluluğunu yeniden üretecek, kendini yeni bir doğuma hazırlayacaktır; ama bu yolu seçip bu noktada bulunursa eğer...</p>
	  <p class="ortayazi">* * *</p>
				<p class="normal"><span class="ideitalik">A’nın Gizli Yaşamı’</span>nı okuduktan sonra, Sartre’ın o pek çok kez yinelenen sözünü anımsatmanın yeridir:</p>
	  <p class="indentmetin">İnsan bazı şeyleri söylemeyi seçtiği için değil, onları belli bir biçimde söylemeyi seçtiği için yazardır.</p>
				</body>
</html>