<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarkac</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_15">Kara Büyülü Tarih</h1>
				<p class="normal">Tarihsel roman yaratıcılığın günümüzdeki karşılıklarından biri elbette. Geçmişin bilgisi yaşandığı yerde durmuyor. Geçmişte ve <span class="ideitalik">gerçekte</span> yaşananlar kuşaktan kuşağa aktarılırken değişiyor; başka türlü nasıl olabilir...</p>
				<p class="normal">Ansiklopedik bilgi, katkısız (saf) gerçeği, tastamam olup biteni yansıttığı savındadır, oysa onun da bugün yazıldığı unutulmamalı. Bugünün görgüsü ve bilgisiyle; bugün yaşayanların bakış açısıyla.</p>
				<p class="normal">Öte yandan, yazının gizilgücü de yansızlığı dışarlar; yazar öznenin istediği, ama yazının şiddetle yadsıdığı yansızlık, tarihi hep çarpıtılmış biçimlerde okumamıza ister istemez yol açar.</p>
				<p class="normal">Osmanlı tarihinin bugüne dek hangi nesnellikle yazılabildiği, çözümlenebildiği düşünülsün; ya da aynı tarihi iki kişinin iki ayrı nesnellik düzeyinde okuduğunu, dolayısıyla kendi öznellikleriyle bakmaktan kesinkes kaçınamayacaklarını düşünelim.</p>
				<p class="normal">İlkin, değişen mekân, ortam ve koşullar içinde tarih de değişmektedir. Yeni koşulların bilgisi içinde tarih de yeniden alınıyor, demek ki yeniden yazılıyor. Cumhuriyet’in ertesinde yeni bir ulus ve bağımsız bir ülke yaratmak için iradesini öne çıkaranların, sözgelimi Fatih Sultan Mehmet’i değerlendirme biçimiyle bugünkü değerlendirme biçimi aynı olabilir mi?</p>
				<p class="normal">Demek ki farklı koşullarda ve onunla etle tırnak gibi olan farklı zamanda tarihi soyutlama biçimleri de değişir.</p>
				<p class="normal">Bir de aynı zaman ve mekân içindeki ayrılıklar var. Herkesin duruş biçimine göre, tarihi alımlama biçimi de değişmektedir. İdeolojik değerlendirme biçimleri içinde, sözgelimi köktendinci ile laik aydının Fatih Sultan Mehmet’i değerlendirme biçimi elbette birbirinden ayrılır.</p>
				<p class="normal">Bütün bunlar olurken sultanın gerçekten sürdüğü tek bir yaşamı olduğunu düşünebilir miyiz? Çocukluğu; padişah olurken yaşadığı çatışmalar; İstanbul’un fethini gerçekleştirirken yaptıkları; fetihten sonraki hükümdarlık dönemi... Bütün bunları tek bir biçimde yaşamadı da, kendinden sonra gelecek her farklı kuşak için farklı, çoğul yaşamlar mı sürdü sultan?</p>
				<p class="normal">Bu, tarihsel bireylerin tümünün ortak yazgısıdır. Çoğul yaşamları onlara sonraki kuşaklarca verilmiştir ve sonsuza dek de bu böyle sürecektir.</p>
				<p class="normal">Yaratıcı düşüncenin işlevi araya giriyor burada. Onunki ötekilerin tümünden de farklı. Fatih Sultan Mehmet isterse tek bir yaşam sürmüş ve bugüne de yalnızca o yaşamı kalmış olsun, yaratıcı yazarın tutumu değişmez. Tarihsel gerçekliği veri alırken, onu kurmacanın gerekleri uyarınca değiştirmekte, yeniden düzenlemekte, tekil yaşamları çoğullaştırmakta özgürdür yaratıcı yazar. Bu yüzden tarihsel bireylerin ya da yaşam biçimlerinin değiştirilerek aktarılması, roman sanatının tutarsızlığı olarak değerlendirilemez. Tarihsel romanın gerçekleri, tarihin gerçekleriyle uyuşmaz.</p>
				<p class="normal"><span class="ideitalik">Kara Büyülü Uyku<a href="sarkac_split_061.html#footnote-27807-33" id="footnote-27807-33-backlink" name="footnote-27807-33-backlink">[33]</a></span> da Fatih Sultan Mehmet’i roman sanatının yaratıcılığı içinde alıyor. 1999’da Can Yayınları İlk Roman Ödülü’nü kazanan Vecdi Çıracıoğlu’nun <span class="ideitalik">Kara Büyülü Uyku </span>romanı, Konstantinopolis’in kuşatılmasının hemen öncesinde, sultanın kuşatmada kullanılacak özel topların dökülmesi için çağırdığı Macar döküm ustası Verbain’in geçirdiği günleri, o günlerin Bizans’ını ve Osmanlı Devleti’ni yönetenlerin çevresindeki ilişkiler içinde anlatıyor.</p>
				<p class="normal">Macar döküm ustası Verbain, Regio Gölü (Büyükçekmece Gölü) kıyısına atını sürmektedir. Sultanın çağrılısı olarak geldiği Konstantinopolis yakınlarında, yörenin insanlarıyla ilk karşılaşma izlenimleriyle başlar <span class="ideitalik">Kara Büyülü Uyku</span>. Verbain’in kişilerle ilgili gözlemleri roman boyunca sürer. Belli ki iyi bir gözlemcidir Verbain; çevresindekilere göre daha aklı başında, bilgili, görgülü bir kişi. Dönemin aydını gibi...</p>
				<p class="normal"><span class="ideitalik">Kara Büyülü Uyku</span>, Vecdi Çıracıoğlu’nun ilk romanı, şu var ki, bir ilk roman olmanın bazı sorunları yanı sıra, yazarının daha sonra neler yazabileceğini de gösteriyor. Neler yazabilir? Sanırım iki seçim var önünde:</p>
				<p class="normal"><span class="ideitalik">Kara Büyülü Uyku</span>’da denediği gibi, postmodern anlatının olanaklarından daha çok yararlanmaya çalışmak: Bu arayış nereye varır bilmiyorum. Belki yaratıcı yazıya yatkınlığı yeni romanında <span class="ideitalik">Kara Büyülü Uyku</span>’nun önüne geçirebilir onu.</p>
				<p class="normal">Romanın yazınsal gerçekliğine uygun yaratma biçimlerini aramaksa, Vecdi Çıracıoğlu’na roman sanatımız içinde kendine özgü bir yer kazandırabilir.</p>
				<p class="normal"><span class="ideitalik">Kara Büyülü Uyku</span>’yu Bizans surlarını yıkacak topun nasıl döküldüğünü öğrenmek için okumaya kalkışacak okur yoktur sanırım. Yazarı da böyle okunmasını istediği için sergilemiyor döküm konusundaki bilgilerini. Roman yazarı, uzmanlık alanına ilişkin bilgilerini anlatıya yığabilir bazen. Vecdi Çıracıoğlu da böyle yapıyor. Ne ki, <span class="ideitalik">Kara Büyülü Uyku</span>’nun bulduğu ilginç kişilikler de bu yüzden tamamlanamadan, topun gölgesinde bırakılıyor. Gene de roman yazarının bilmediklerini sergilemektense, bildiklerini okurun önüne yığmasını olumsuzlamanın anlamı elbette yok.</p>
				</body>
</html>