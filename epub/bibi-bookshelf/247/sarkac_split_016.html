<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarkac</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_9">Geçmiş, <br class="chapter"/>Zamanın Yarasıdır... </h1>
				<p class="normal">Selim İleri, <span class="ideitalik">Mavi Kanatlarınla Yalnız Benim Olsaydın</span>’da yaptığı yazınsal seçimi, bu kez <span class="ideitalik">Kırık Deniz Kabukları</span>’nda<a href="sarkac_split_048.html#footnote-27807-20" id="footnote-27807-20-backlink" name="footnote-27807-20-backlink">[20]</a> aynı yapımbiçimlerini kullanarak sürdürüyor. Dili, biçemi, anlatım biçimleri ve yazınsal kişilerini doğrudan anlatısının tabanına yerleştiren romanlarından sonra, bu son iki anlatısında denebilir ki kurmacanın dışına çektiği bir yazınsal biçimi deniyor. Her iki anlatısını da yalnızca roman nitemiyle değerlendirmek doğru olmaz; bunu gereksinmiyorlar da.</p>
				<p class="normal">Kurmaca yapının dışına çekilme, dolayısıyla yazınsal kişilerin yazınsal yaşantılardan, iç dünyalardan, karşılıklı ilişkiler ve davranışlar çevresinde oluşan kişiliklerden, bu arada öykünün kurgusundan ayrı bir düzlemde oluşan bu anlatı biçiminin, Selim İleri’nin bilinen yazınsal dünyasıyla gene de örtüşen pek çok yanı olduğu belirtilebilir.</p>
				<p class="normal">Bu iki anlatısında da, bütün bütüne bir parçası olmayı amaçladığı geleneksel anlatı dünyasını ilkin kurduğu yaşantının ruhuyla sürdürüyor. Roman kişilerinin karmaşık iç dünyalarıyla ilgili değildir bu kez, ama belli çevrelerin kapalı dünyalarıyla oldukça içli dışlıdır.</p>
				<p class="normal"><span class="ideitalik">Mavi Kanatlarınla Yalnız Benim Olsaydın</span>’da öncelikle Abdülhak Şinasi Hisar’ın romanları ve çevresinde kurulu ilişkilerin öyküsünü, geçmiş zaman içinde oluşan o öykünün ruhunu yansıtmayı amaçlayan Selim İleri, <span class="ideitalik">Kırık Deniz Kabukları</span>’nda da aynı ruhu, aynı yaşam anlayışını, gelenek duygusunu, aynı dil ve anlatım biçimiyle, ama bu kez Halid Ziya Uşaklıgil’in talihsiz oğlu Halil Vedad’ın yaşamı çevresinde kurguluyor.</p>
				<p class="normal">Halid Ziya <span class="ideitalik">Bir Acı Hikâye</span>’de oğlunun yaşamöyküsünü, yaşadıkları o ham dönemin ve zamanın önüne gererken, umulmadık bir eleştirel yaklaşım içine giriyordu. Bu yaklaşımla o ham yaşamı dinginlikten kurtarır, enikonu sarsarken kendi acılarını dindirmeye çalıştığı düşünülebilir mi?</p>
	  <p class="ortayazi">* * *</p>
				<p class="normal">Selim İleri, <span class="ideitalik">Bir Acı Hikâye</span>’yi <span class="ideitalik">Kırık Deniz Kabukları</span>’nın tezgâhı olarak seçerken, gene geçmiş zamana dönük anlatılardan yararlanıyor. Bu arada, bu yapıtlardan süzdüğü gerçekliğin inandırıcılığı yüzünden, yazınsal bilgiyi çoğun gerçek bilgi olarak alıyor, öyle alımlanmasına yol açıyor.</p>
				<p class="normal">Öyle ki, Atatürk ile Latife Hanım ve Fikriye Hanım arasındaki ilişkilerle gene Atatürk’ün Halil Vedad, Halid Ziya ve aynı çevreden kişilerle ilişkileri gözden uzak tutulmuş anılarla, ayrıntılarla anlatılıyor. Atatürk’ün neden sonra görüşmek istemediği Fikriye Hanım’ı kapıdan geri çevirtişinin, bu acımasız reddediş yüzünden Fikriye Hanım’ın çıkışta bindiği arabada canına kıyışının, sözgelimi bu acı öykünün okurda buruk bir tortu bırakmaması olanaksız. Bu arada imparatorluğun son sancıları arasında II. Abdülhamid’in Yıldız’a kapanıp dış dünyayla, ülkesiyle, uyruğuyla ilişkilerini tam otuz üç yıl yalnızca hafiyeleriyle sürdürmüş olduğu belki bilinmektedir, ama sultanın tahttan indirilişinden sonra Yıldız’ın bütün dolaplarında, çekmecelerinde, saksılarında, kâselerinde, vazolarında, akla gelebilecek ya da gelemeyecek her köşede ambarlar dolusu ihbar kâğıtları bulunuşu ilgi çekici gelebilir...</p>
				<p class="normal">İşte bu anı ve ayrıntıların kaynakları, Selim İleri’nin tıpkı <span class="ideitalik">Mavi Kanatlarınla Yalnız Benim Olsaydın</span>’da yaptığı gibi, onları kesinkes zedelemeden, bir sünger gibi emdiği yazınsal yapıtlar, kurmaca yapılardır: Halid Ziya’nın, Yakup Kadri’nin, Halide Edib’in yapıtları ve “solgun ipek sarısı kapaklı <span class="ideitalik">Bir Acı Hikâye</span>”...</p>
				<p class="normal">Anlatının baş kişilerinden olan Mediha Hanım ise, anlatıcı yazarın bir uzak ahbabı ve piyano öğretmeni oluşunun yanı sıra –ondan da önce kuşkusuz– <span class="ideitalik">Kırık Deniz Kabukları</span>’nın altını döşeyen bu yapıtlar arasında bir köprü, öykünün kurgulayıcısı, geçmiş zamanın simgesi olarak görünür.</p>
				<p class="normal">Selim İleri, bu yapıtların dünyası ile kendi dünyasını özdeşleştirmiş, hayalinde o romanları yaşatmış, o romanların kişilerinin kimliğine bürünmüş, nice hayaller kurmuştur... Onu <span class="ideitalik">Mavi Kanatlarınla Yalnız Benim Olsaydın</span> ve <span class="ideitalik">Kırık Deniz Kabukları</span>’nın yazınsal kişilerinden biri olarak almak gene de ne denli doğrudur?..</p>
				<p class="normal">O romanların kişileriyle bir arada yaşayan bir anlatıcı yazarın varlığı kuşkusuz. <span class="ideitalik">Aşk-ı Memnu</span> da önümüze bir gerçek yaşantı gibi gelir bu anlamda. Bihter sözgelimi; onu, “Halid Ziya adı nerede geçse, uzun bir kışın siyah günleri genç kadın yanıbaşımda yaşamışçasına bana yakın gelirdi,” (s. 28) diye düşünür anlatıcı yazar. Ya da Behlûl; o da <span class="ideitalik">Aşk-ı Memnu</span>’nun kapağı kapandıktan sonra da yaşamayı sürdürür. Bu arada, “Halil Vedad, kendi hayatını yaşadıktan sonra, babasının eski bir romanındaki Behlûl’le özdeşleşiyor, Behlûl’ün yeni hayatını... romandan sonraki hayatını sürdürüyor, kim bilir belki de bu kez hem Behlûl hem de Halil Vedad mutluluğa erişiyorlardı.” (s. 40) <span class="ideitalik">Nur Baba</span>’nın Nigâr Hanımı gelir sonra; anlatıcı yazarımız bu kez de onun yalnızca bir roman kişisi oluşuna ve gerçek bir kişi olan Vedad Uşaklıgil’i tanıyamamasına üzülmektedir ve, “Onun: ‘Bana dokunma!’ sözünde dünya sevdalarına ilişkin teninde artık hiçbir arzu kalmadığını dile getiren öyle müthiş bir kırıklık vardı ki, Nigâr Hanım’ı o an herkesten saklamak, bir daha bırakmamak üzere kucaklamak isterdim,” (s. 220) diyerek yaşatacaktır romanlarında: Vedad Uşaklıgil’i de <span class="ideitalik">Mai ve Siyah</span>’ın Ahmet Cemil’i ile aynı dünya içinde yaşattığı gibi...</p>
	  <p class="ortayazi">* * *</p>
				<p class="normal">Selim İleri: O da geçmiş zaman yazarlarından: <span class="ideitalik">Kırık Deniz Kabukları</span>’nda tutkunu olduğu geleneği taşımayı sürdürüyor: bu kez yalnızca geçmişte kalan ve o eskil yaşamı bugüne gönderme, izdüşümüyle değerlendirme kaygısı duymadan:</p>
	  <p class="indentmetin">Şimdiki zamanın her şeyine yabancılık çekiyordum. (s. 5)</p>
				<p class="normal">Aynı yaklaşım içinde göründüğü <span class="ideitalik">Mavi Kanatlarınla Yalnız Benim Olsaydın</span>’da, aslında oldukça farklı bir tutum içinde görünerek aynı duyarlıklardan bugünü soyutlamayı temel almıştı. Geçmişi sorgulayıcıyken ilkinde, ikincisinde bir geçmiş zaman yaşantısını yansıtmakla yetiniyor. Birbiriyle benzer yaklaşımlar içinde göründüğü bu iki anlatısından demek ki, ilkinde ileriye dönük tuttuğu yaklaşımını, bu yeni anlatısında geçmişe bağlamakla yetinir: İlkinde geleceğe gönderirken, ikincisinde tutucu kalır.</p>
				<p class="normal">Zaman, <span class="ideitalik">Mavi Kanatlarınla Yalnız Benim Olsaydın</span>’da neredeyse bir kişilik olarak anlatılıyordu. Anlatının bütün kişilerini, düzlemlerini birbirine bağlayan, onları çevresinde düzenleyen bir içeylem odağı gibi işlev görüyordu. Bu arada eskil yaşantıların kültürü, kendi içlerinde taşıdıkları eleştiriyle birlikte verilirken, o kültürün kalıtlarının aktarılması kaygısına da yol açıyordu.</p>
				<p class="normal"><span class="ideitalik">Kırık Deniz Kabukları</span>’nda bu içeyleme bağlanmak yerine, okurun gönderildiği zaman içindeki ilişkiler, durumlar, anlardır öyküyü sürükleyen unsurlar. Eskil duyarlıklar, duygular, acı yaşantılar (yalnızca Halil Vedad’ın değil, gene intiharı seçen Fikriye Hanım’ın, bu arada Halid Ziya’nın kendisinin sonu), trajik sonuçlar, bütün olarak bir kültürün alımlanmasına yol açmıyorlar kuşkusuz, ama o günlerin önde gelen kişileri arasındaki ilişkilerden bir dönemin gri bir görünümünü çıkarmayı sağlıyorlar.</p>
				<p class="normal">4 Aralık 1937 tarihli <span class="ideitalik">Cumhuriyet</span> gazetesinde, “Tiran elçiliğimiz Başkâtibi Vedad Uşaklıgil’in, kısa bir hastalık buhranını müteakip, genç yaşında hayata veda etmiş olduğu...” yolunda bir haber çıkıyordu. Gerçekte, “... çok miktarda uyku ilacı almış ve bu suretle hayatın kendisine vefa göstermeyen <span class="ideitalik">zulmuna</span> son vermek istemişti.” (s. 171) Hep kollanmayla yürüyen bir genç insanın karşısına çıkan güçlüklere sonunda yenik düşüşü; bu arada otoriteye boyun eğen bireyler; sözgelimi Halid Ziya’nın bireysel çöküşü...</p>
				<p class="normal">Bütün bu yaşantıları incelikle değerlendiren Selim İleri, geçmiş zaman önünde bir sorgulayıcı olarak değil de, bu kez bir tanık olarak yerini alırken, okuru sürükleyen bir anlatı kurgulamanın üstesinden her zamanki ustalığıyla geliyor. Bölümler arasında ilerleyen Vedad’ın öyküsü, demek ki yaklaşan sonu, gene bu dünyanın kendine özgü havası, dili... Yalnızca yazınsal dilinin bile her sözcükte, tümcede, kısacası anlatım biçiminin bütününde geçmiş zamanın sesini canlandırışı, Selim İleri’nin günümüzün başlıca geçmiş zaman yazarı oluşunu belirtmiyor mu? <span class="ideitalik">Bir Acı Hikâye</span> Halil Vedad’ın yaşamöyküsünden yola çıkıyordu çıkmasına ve yakın tarihimizi simgesel bir anlatımla “teşrih” masasına yatırıyordu, ama <span class="ideitalik">Kırık Deniz Kabukları</span> yalnızca bir yansıtıcı olmakla yetinmiştir. Zaman burada arka planda işlevlidir; bu kez <span class="ideitalik">zamanın yarası</span> olarak, geçmiş alır önü.</p>
				<p class="normal">Acı ve hüzün: külrenginde bir geçmiş: ve bu kez, zamanda duran yazı!<a href="sarkac_split_049.html#footnote-27807-21" id="footnote-27807-21-backlink" name="footnote-27807-21-backlink">[21]</a></p>
				<p class="normal"><span class="ideitalik">Kırık Deniz Kabukları</span>, Selim İleri’den başka hiçbir günümüz yazarının böylesine önümüze getirmediği bir dönem ve dönemleriyle bire bir örtüşen kişilikleriyle, üstünde düşünülmesi gereken bir anlatıdır.</p>
				</body>
</html>