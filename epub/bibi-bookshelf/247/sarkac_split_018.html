<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarkac</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_11">Romanı Yücelten <br class="chapter"/>Bir Roman</h1>
				<p class="normal">Bir metni, uyanıkken düş görmek için kullanmak yasak değildir, zaman zaman hepimiz yaparız bunu. Ancak uyanıkken düş görmek kamusal bir etkinlik değildir. Anlatı ormanında sanki kendi özel bahçemizmiş gibi hareket etmeye götürür bizi.</p>
	  <p class="sagnormal">Umberto Eco</p>
				<br class="chapter"/><p class="normal1">Ormanın içlerine doğru</p>
				<p class="normal">Başkalarıyla birlikte gidilecek yer değildir orman. Ormanın içlerine yolculuk bir başına yapılabilir. İnsan, başkalarıyla paylaşmak için kalabalıkları, karmaşayı, deviniyi, gürültüyü, çoğul konuşmayı seçmişse, gideceği yer sokaklardır; hayatın direttiği yerde bulur aradıklarını. Bir başına girdiği ormanda yalnızca kendisi için aradıklarını bulmaz elbette. Kendisi için ararken, herkes için geçerli olanları da bulacaktır. Orman, tekil anlam aramaya gelenlere çoğul anlamlar verir. Yalınlığı yanıltabilir; çünkü çağrışımları sınırsız, çoğul anlamları karnında saklayan bir dişi gibi doğurgandır.</p>
				<p class="normal">Latife Tekin, ormanın içlerine yürürken, orada hayatın bütün anlamlarını sökmeyi amaçlıyor. <span class="ideitalik">Ormanda Ölüm Yokmuş<a href="sarkac_split_055.html#footnote-27807-27" id="footnote-27807-27-backlink" name="footnote-27807-27-backlink">[27]</a></span> romanının kişileri Emin ve Yasemin adına diliyor ormanın hayatı anlamlandırmasını. Bu yüzden Latife Tekin, bir ormanın insana sunabileceği bütün olanakları Emin ile Yasemin kişilikleriyle keşfetmeye kalkışır.</p>
				<p class="normal"><span class="ideitalik">Ormanda Ölüm Yokmuş</span>, bütüncül bir orman tasarımı üstüne kuruludur. İnsanın bütünüyle keşfedemeyeceği, sonunda derinliklerine yaklaştığını sandığı yerde kaybolduğunu anladığı, kuşatılması olanaksız büyüklüğü karşısında yenik düştüğü orman. Doğanın yarattığı kusursuzluk. İnsanın yarattığı kusurlu güzelliklerin yanında büyüdükçe büyüyen...</p>
				<p class="normal"><span class="ideitalik">Ormanda Ölüm Yokmuş</span>, yazının sarkacı gibi gelişen bir metnin sonunda, ormanın içinde yaşadıktan sonra dışına çıkmak zorunda kalan iki insanı anlatıyor. Ormanda tek bir varlığın iki yüzü gibi dolaşan <span class="ideitalik">Emin ile Yasemin</span>, romanın sonlarında ormandan çıkınca ikiye bölünür. Ormandaki yürüyüşlerinin sonuna yaklaştıkça aralarındaki gerilim de romanda adım adım kurulur. Yazının sarkacı, iki insanın yürüyüşünün bütün aşamalarını okura duyururken, kulakları tırmalayan sesler çıkarmaz. Latife Tekin, hayata ilişkin kaygılarını irdelediği, sözün ve sözcüklerin anlamını yeniden kurduğu, sıkı dokulu bir örgünün bileşenleri olarak dili kurguladığı, önemli bir roman yazmıştır.</p>
				<br class="chapter"/><p class="normal1">İnsan, hayat, aşk</p>
				<p class="normal">Emin ve Yasemin: her şeyden önce, iki <span class="ideitalik">bulunmaz</span> arkadaş. Daha çok Yasemin’e göre böyle. Emin, neden sonra rüyalarında yaşamayı seçtiği için, onun Yasemin ile kurduğu ilişki daha çok sesler ve sözcüklerle kuruluyor. Yasemin doğrudan kurmaktan yanayken arkadaşlıklarını, Emin yalnızca aralarındaki ilişkiye verdiği anlamlarla yaşıyor. Yasemin yaşadıkları hayatı sorgulamanın, anlayıp açıklamanın yollarını kararsızlıkla ararken, Emin yanıtlarını kusursuzca vermiş bir insanın özgüveniyle durur. Birbirine benzemeyen iki ayrı kişilikteki insanın, romanın düşünsel akışına katkıda bulunduğu söylenebilir. Çünkü iki kişi arasında roman boyunca süren karşılıklı konuşma, duruş, söz ve im, <span class="ideitalik">Ormanda Ölüm Yokmuş</span>’un öyküsünün akışını sağlayan yazınsal etmendir.</p>
				<p class="normal">Aşktır Emin’in sorunlarından biri; önce aşk üstüne düşünüp konuşmaktan yana görünür. Aşk, Emin’i hayatın dışına savuran bir <span class="ideitalik">düşüncedir</span> de aynı zamanda; duygu değil.</p>
				<p class="normal">Hayatla barışık değildir Emin. Kendine kapanmış, mutluluğu yitirmiş bir insandır. Bu yüzden öfkelidir. Şu var ki, sahici değildir öfkesi, Yasemin’e ikide bir çıkışması inandırıcı durmaz. Öfkesini bir başına yaşamak zorunda kalır. Sonunda Yasemin de etkilenmez Emin’in sert sözlerinden.</p>
				<p class="normal">İçedönüklüğü Emin’i ormanla da bütünleştirir. Ormanın içindeki dünyayla; ağaçlarla, toprakla, yapraklarla insanın vazgeçilmez parçalarıymış gibi ilişki kurmaktadır. Orman, Emin’in düş dünyasındaki hayattır: düşlerindeki <span class="ideitalik">gerçek</span> hayat.</p>
				<p class="normal">Yasemin, “Farkında mısın, rüyalarında olanları yaşamaya zorluyorsun kendini Emin? Rüyaların seni ele geçirmiş,” (s. 75) diye geçirir aklından. Emin’e açmaz bu düşüncesini. Bir eleştiridir aslında bu. Yasemin’in dışadönük, gerçekçi tutumunun yanında, Emin’in içedönük tutumu belirsizlikler içindedir. Emin, gerçek hayattan büsbütün koptuğu için, yapay bir hayat kurmaya çalışır kendine. Orman, onun için rüyalarındaki görüntülerin <span class="ideitalik">aslıdır</span>. Rüyalarındaki gibi görmek ister hayatı, ama bunda başarılı olma şansı var mı?</p>
				<p class="normal">Yasemin, “Hiç ama hiç benzemezken nasıl bu kadar iyi geçindiklerini anlamıyordu.” (s. 21)</p>
				<p class="normal">İkisi birlikte ormanı dolaşmaya, sesleri dinlemeye, görüntüleri anlamaya, ne kadar derine ulaşabilirlerse o kadarını zorlamaya, ormanın onlara sunduğu anlamları yakalayıp onların üstünde durup tartışmaya çalışırlar. Gene de Emin’in algıladıklarıyla Yasemin’inki birbirine uymaz. Birbirleriyle özdeşlenecek kadar yakın olduklarını düşünür ikisi de, ama yanılmaktadırlar. Ortak noktaları bile çok azdır. Emin yaprakların her birine –hem sanatsal hem yaşamsal– bir anlam verirken, Yasemin’in “ormanda dolaştıkları bütün bu yıllar içinde –gariptir ki– ne bir dala uzanmıştı eli, ne de eğilip bir yaprak almıştı yerden...” (s. 99)</p>
				<p class="normal">Yasemin, hayatı olduğu gibi yaşamaya alışmıştır. Ne olduğundan başka olmaya çalışır, ne de daha azına boyun eğer. Emin’in ona dayattığı biçime direnmekte güçlük çekmektedir çekmesine; çaresiz bir duruşu vardır Emin karşısında, ama olduğu gibi davranmasına da engel değildir bu çekingenliği. Emin konuşur; akıl ve öğüt verir; sözün buyurganlığına uygundur kişiliği. Oysa Yasemin “dünyadan sesiyle geçiyor”, “sesiyle dokunuyordu”...</p>
				<p class="normal">Emin ve Yasemin aynı insanın iki cinsi, iki yüzü, birbirlerinin ters ikizi olarak yaratılmış gibidir. Birinin ağrısı dinerken ötekininki hissettirir kendini. Yasemin, “Benim bakışlarım solduğunda, senin gözlerin canlanıyor, bende düşünceler uyanırken sende dalgınlık başgösteriyor,” (s. 61) der. (Emin adına böyle düşünmekte yanılıyor mu?) Ormanın içinde varoluş biçimleri de gösterir bunu. Neredeyse onlardan başka kimse yoktur. Kendileri için tasarladıkları ormanın bilinmezlerine doğru bir başlarına yürürler. Elbette yeni anlamlar vererek baştan tasarlanan anlamlar çoğaltılır; karşılarına çıkan her yeni anlamı yeniden üretecek bilişsel ve düşünsel katkılar yapılır, ormanın gizleri böylece keşfedilir.</p>
				<p class="normal">İkiz anlamı parçalayan da ormandan çıkıştır. Emin ile Yasemin arasındaki özdeşlik ormanı terk ettikten sonra bozulur; birbirlerinden kopmaya, aralarındaki gerilim artmaya, iki ayrı insan olduklarını görmeye başlarlar. Çünkü ormanın ikisine de verdiği anlam onları birbirine bağlamıştır. Ormandan çıkıp gerçek hayatın sert anlamına çarpınca, kristal ayna da kırılır. Dağılan parçalar, ikisinin de hayatının aslında ne denli parçalı olduğunu yansıtır. Demek ki ayrılma vakti gelmiştir. Birbirlerini (daha doğrusu Emin, Yasemin’i) daha çok kırmadan, uzaklaşacaklardır.</p>
				<p class="normal">Bu ilişkinin dağılmasından yitiren Yasemin olmamıştır. Hayata da doğal bir dönüş yapmakta güçlük çekmeyecek, bıraktığı yerden sürdürecektir o. Oysa Emin, ormanın kendisine verdiği anlamlardan soyununca, ortada kalakalır. Romanın son paragrafındaki sözleriyle uyarmıştır Yurt onu:</p>
	  <p class="indentmetin">“Tırnaklarını şimdiden düz kes ki,” dedi, “içeriye dönmesin, ucu batıyor, canın acıyor, sonra eğilip kesemiyorsun, halıların kenarını çakacaksın, takılıp düşmeyesin diye, kaygan yerlere lastik paspaslar koy, yıkanırken küvetin içine, yere havlu ser, tabureye çıkma, ampul filan değiştirmeye kalkma, dengeni kaybedip düşersin, abajur kullan, lamban aşağıda olsun...” (s. 159)</p>
				<p class="normal"><span class="ideitalik">Dışardaki</span> hayat, işte bu kadar yalın, özellikle bir sanatçı için acımasız, gerçektir. Ya da Emin için tek seçenek, gene ormana dönmektir. Dışardaki hayattan içerdeki hayata, gerçekten rüyaya, ötekilerden kendine... Oysa bunun da bir kurtuluş olmadığı, <span class="ideitalik">Ormanda Ölüm Yokmuş</span>’un taşıdığı temel anlamlardan biri olarak saptanabilir.</p>
				<p class="normal"><span class="ideitalik">Ormanda Ölüm Yokmuş</span>’un başlıca izleklerinden biridir aşk. Emin’in Zümrüt ile yaşadığı aşk: romanın açıkça dışa vurduğu... Emin ile Yasemin arasında yaşanan aşk: romanın sözler, sesler, sözcükler arasına gizlediği, aslında yaşanmayan, duyulan, duyularla algılanabilen...</p>
				<p class="normal">Ölümle karşı karşıya önce aşk gelir. Sonunda ölümle yok olup gider, tensel ölümü kaçınılmazdır. Ama bir de, ölümün aşkı hayatın dışına sürmesi var... Tinsel ölümü yenebilmek için de insanın başvurduğu silahlardan biri olarak yaşanır aşk. Bir başına edinemeyeceği kimliği âşık olunca yakalayabilir insan. <span class="ideitalik">Ormanda Ölüm Yokmuş</span>’ta, aslında iki kişi arasında yaşananlardan çok, insanı kendinden güçlülere karşı yenilmez kılan bir gizilgüç olarak yaşanır aşk.</p>
	  <p class="indentmetin">Aşk insana bir imkân sunuyor, bizi yok etmek isteyen görünmez düşmanlarımızın tanıyamayacağı bir şeye dönüşme imkânı, ölümsüzlük şansı! Işığı tutabilmekte mesele... (s. 53)</p>
				<p class="normal">Sorun da aşkın bir ışık gibi gelirken, beklenmedik bir anda karanlığa gömülmesi. Hep aynı döngü içinde anlamını yitirmesi. Gerçekliğin dışına çıkınca ötekini içselleştirirken aslında gerçeklikten kopmaya başlaması... </p>
				<p class="normal">Emin ile Yasemin arasında her ikisinin de duygularının ve düşüncelerinin derin yapısında yaşanan, örtülmüş aşk romanda açığa vurulmaz. Aralarındaki ilişkinin bozulduğu anda, “Ümitsizlik içinde durumlarına çare ararken ikisinin de gözleri beklenmedik bir anda aşk acısıyla ışıklanmıştı.” (s. 36)</p>
				<p class="normal">Romanın sonunda Emin ile Yasemin arasındaki ilişki kopmakla yüz yüze kalmıştır. Birbirlerine apaçık söyleyemedikleri aşk da bitmektedir. Yurt’un söyledikleri Emin’in kulağında çınlamaktadır elbette ve Emin’in Yasemin’e duyduklarını en çarpıcı biçimde o sözler dile getirir:</p>
	  <p class="indentmetin">Emin, gövde yanında gövde ister, biliyorum seni ne çekti... (s. 159)</p>
				<br class="chapter"/><p class="normal1">Orman ve hayat</p>
				<p class="normal">Emin’in romanın başında ormana gitmek için yanına aldıkları, ormandaki yaşam konusunda ipuçlarını hemen verir:</p>
	  <p class="indentmetin">Yeşil bez çantası, çakısı, gözlüğü, kurşunkalemi, geceden seçip ayırdığı kitap... Ormana gitmek için hazırdı. (s. 17)</p>
				<p class="normal">Orman, yaşamak için bu denli yalın bir ortam sunar insana. Temel gereksinimlerini karşılayabildikten sonra, düşünsel ortamına girmek kalır. Kurşunkalemini ve kitabını da almışsa yanına, kahramanımızın kimliği belirmeye başlar. Günümüzün karmaşasından sıyrılıp dinginliğe yol almak için ormanı seçenler, zamanı da durdurmaktadırlar; yaşadıkları anakronizm içinde kendilerini bulanların yanında, kentlerin karmaşasında yaşamaya alışanlar o dünyadan tedirgin olabilirler. Orman, bu arada doğadaki nesnelerin ruhunu da kendine akıtan bir çekim alanı yaratır.</p>
				<p class="normal"><span class="ideitalik">Ormanda Ölüm Yokmuş</span>’ta özneleri belirsiz birkaç karşılıklı konuşma bölümü var ki, hem yalınlıkları, hem tümce yapılarının enikonu indirgenmiş biçimleri hem de taşıdıkları düşünsel derinlikle romanın en önemli bölümleri arasında anılabilirler. Ormanın doğanın özünü çeken bir yaşam alanı yarattığına şu konuşma örnek verilebilir:</p>
	  <p class="indentmetin">– Yapraklarla rüzgâr arasında bir bağlantı var, yapraklara biçimini veren rüzgârmış gibi geliyor bana. (...)</p>
	  <p class="indentmetin">– Öyle olmuş olabilir, doğru bu, ağaçlarda rüzgârın bilgisi var. (...)</p>
	  <p class="indentmetin">– Düşün bak, sonunda öyle bir an gelmiştir ki kesin kayıt zamanı diyelim, yapraklar, sonsuza dek tekrarlanacak korunmalı biçimini almıştır.</p>
	  <p class="indentmetin">– İşin içinde toprak yok mu yani? (s. 27)</p>
				<p class="normal">Latife Tekin, okurun düşünmediği, belki bakıp da göremediği bir düşünsel boyut ekliyor doğayı algılama biçimimize. Bu alıntının en güzel yanı da bu; yazarın bizim göremediklerimizi görüp göstermesi, sözcüklerden ve konuşmaların anlamından önce.</p>
				<p class="normal"><span class="ideitalik">...yapraklara biçimini veren rüzgârmış gibi... </span>– ... <span class="ideitalik">ağaçlarda rüzgârın bilgisi var</span>. Bu tümceleri yazabilmek için yazarın da kendini ormanın bilgisine adamış olması gerekmez mi? Latife Tekin’in insanların yaşam, doğa, ilişkiler ve aşk üstüne yapacakları karşılıklı sorgulama için ormanı mekân olarak seçmiş olması önemli. İlkin, roman sanatımızda bir benzeri daha olmayan bir tasarımın ürünü <span class="ideitalik">Ormanda Ölüm Yokmuş</span>. İkincisi, günümüzün insan ilişkilerini yiyip bitiren çağcıl yaşam biçiminin dışına çıkmanın yollarını soyutlamak için benzersiz bir yaşam ve düşünme alanı orman. Sonrasını romanın kendisi gösteriyor.</p>
				<p class="normal">Ormanla asıl bütünleşen Emin oluyor. Yasemin, arkadaşı Emin’in yanında gelmiştir, ama elbette ormana aykırı da düşmez. Sözgelimi Emin’in kestane ağacının gövdesine dolandığı anda, Yasemin “arkadaşlıklarının duygusuyla dolar”. Başka bir yerde: “Emin bu ağacın bir başına oturmuş kuş karaltısı gibi bir leke... Koyu bir gölge olup çıkmıştı.” (s. 98) Latife Tekin elbette Yasemin ile Emin’in kişiliklerinin ve kimliklerinin birbirinden ayrılıklarını bulmayı okura bırakır. Sözgelimi Emin ormanla bütünleşirken, Yasemin’in görece bağımsız duruşunun, romanın taşıdığı anlamlar içinde ayırt edilmesi gerekir.</p>
				<p class="normal"><span class="ideitalik">Ormanda Ölüm Yokmuş</span>, bir romanın yazınsal anlamı nasıl yüklenip çoğalttığına kusursuz bir örnek olarak alınabilir. Yazarının doğrudan gösterdiği anlamları öne çıkarmaz okur. Metnin –eleştirinin o hep değer verdiği– susku noktaları, Latife Tekin’in, yaratıcılık düzeyinin doruğuna çıktığı noktalardır. Emin’in ormanla tam anlamıyla bütünleşmek için gösterdiği düşünsel çabaya karşılık, Yasemin’in ormanla ilişkisini kendiliğinden akışa bırakması; Emin’in istemsel çabasına karşılık, Yasemin’in doğallığı, ama sonunda ikisinin de ormandan çıkmak zorunda kalışı; ikisinin de ormanı birbirlerine belli etmeden, apayrı biçimlerde yaşayışı; sonunda ikisinin de aslında kazanamayışı... Bütün bunları ve elbette bunların ürettiği öteki sayısız anlamı çıkarmak için, enikonu dikkatli bir okur olmak, yüzeyden gelip geçen öykünün derin yapısına sokulma sabrını gösterebilmek, belki başa dönüp yeniden okumak da <span class="ideitalik">Ormanda Ölüm Yokmuş</span>’un okuruyla kurduğu ilişkidir. Yorucu, ama harcıâlem romanların kaldırdığı tozun ardında bir ışık gibi parladığı için, yorgunluklardan hemen arındıran bir ilişki...</p>
				<p class="normal">İnsan, insanla (karşı cinsiyle) kurduğu ilişkiden daha derin olanını ormanla kurabilir. Hiç değilse Emin inanır buna. Âşık olduğu kadına, Zümrüt’e bile, “ormanın içine baktığım gibi bakıyordum, ürpermek için,” (s. 65) diye düşünür Emin. Böylece ormanı yüceltirken, Zümrüt’le ilişkisini sıradanlaştırmış olur. İnsanların ya da hayvanların sesini duyduklarında, aynı anda susup ormanı dinlerler. Ormanla ilişki ve iletişim kurmak her şeye yeter demek ki. </p>
	  <p class="indentmetin">“Ormanda ne demeye dolaşıyoruz öyleyse?”</p>
	  <p class="indentmetin">“Lale ağacını arıyoruz, bilmiyor musun?” (s. 74)</p>
				<p class="normal">Ormanın Emin’in yaşamındaki yeri budur işte. Aslında ulaşılması olanaksız bir yaşam biçimi, dolayısıyla bir düş: rüya. Yasemin için tastamam böyle olduğu söylenemez. Lale ağacını aradıklarını düşünürken, “Emin’in amacı zaman öldürmekse, sinemaların, kahvelerin, ışıklı dükkânların sıralandığı bir caddede neden yapmıyorlardı bunu?” ( s. 75) diye sorar kendine. Doğrusu bu soruyu yersiz bulduğumu söyleyebilirim. Yasemin’in ormanı Emin gibi algılamadığı gitgide daha çok anlaşılıyor, ama bu soruyu soracak kadar yetersiz mi Yasemin? Kendi seçimi de ışıklı dükkânların sıralandığı caddelerde zaman öldürmek değilken...</p>
				<p class="normal">İkisinin de seçimi ormandır elbette. Orman hayattır. Hayatı ormanın içinde bulmuştur ikisi de. Zamanı da ormanın içinde yaşamaktadırlar artık. Zaman, kentin içindeki hızıyla karşılaştırılamayacak hızını (yavaşlığını) ormanda kazanmıştır. Ormanın derinlikleri, hayatın derinlikleridir. Bu yüzden ormandan çıktıktan sonra, “Artık yaşamın içinde ümitsizce dolaşacağız,” diye düşünürler. “Sinik bakışlarımız olacak, vazgeçip geri döndüğümüzü bilmenin ezikliği, ölüm girdiğim yoldan beni geri çevirdi çünkü, kendi yoluna soktu...” (s. 135)</p>
				<br class="chapter"/><p class="normal1">Orman ve sanat</p>
				<p class="normal">Orman, doğanın yarattığı bir yaşam alanı. İnsanın bu yaşam alanı içindeki varlığı, ormanın içinde doğal olarak barındırdığı nesneleri kendiliğinden biçimlendirip anlamlandırıyor, dolayısıyla onlara <span class="ideitalik">sanatsal</span> değerler veriyor. Yapraklar, sözgelimi, ağacın parçalarıyken rüzgâra göre biçimlenebiliyor; ama ağaçtan ayrılıp insanın eline düşünce, hem düşünsel hem sanatsal anlam kazanıyor. <span class="ideitalik">Yaprak</span>, bir nesne olarak Emin ile Yasemin’in ormandaki yaşamını anlamlandırdığı ya da bir metafor olarak <span class="ideitalik">Ormanda Ölüm Yokmu</span>ş’un taşıdığı anlamlara soluk aldıran düşünsel bir pencere olduğu gibi, yaratıcılığı ve sanatı da simgeler.</p>
				<p class="normal">Roman boyunca Emin ile Yasemin arasında yapraklara bağlı bir ilişki de yaşanır. Emin’in hayat acıları yaprakla anlam kazanır, sözgelimi. Sonunda yapraklara karşı ilgisiz davranmaya başlarken Emin, Yasemin de tam tersine, yaprakları sakınarak Emin’i şaşırtır.</p>
				<p class="normal">Emin aradığı bulamamış bir sanatçıdır; resimlerle, heykellerle, biçimlendirilecek nesnelerle yaşar.</p>
	  <p class="indentmetin">Çocukken sanatın ne olduğunu merak ettiğinden bu işlere bulaştığını öne sürüp yaptıklarının değerini, önemini eksiltir, ardından başlardı doğada var olan biçimleri yüceltmeye.</p>
	  <p class="indentmetin">Ta o günlerde kanatlı tohumlar, kozalaklar, at kestaneleri toplar, bunları cam kavanozlarda biriktirir, bir resim ya da heykelcik satın almaya gelen kimseleri yolcularken ellerine bir deniz kabuğu ya da bir kemik parçası tutuşturuverirdi.</p>
	  <p class="indentmetin">Asıl büyük yaratıcı her şeyi yerinden oynatan rüzgârdı ona göre; aşındıran su, yağmur, tapılası güneş... (s. 30)</p>
				<p class="normal">Emin’in doğaya ve sanata, ikisini özdeşleştiren bakış açısını anlatıyor bu bölüm. <span class="ideitalik">Ormanda Ölüm Yokmuş</span>’un önde gelen anlamları arasında doğa (orman) ile sanat arasındaki ilişkinin sorgulanması var. Sanatın anlamını sorgulamak da denebilir buna. Ormandaki yapraklara, dallara, ağaçlara bakarken gerçek yaşamın nesnelerini görür hep. Örnekse, bir ağaca doğru bakar, “Yurt’un imzası”nı görür: “Böyle gemi gibi bir şey yapar...” (s. 88) der. Başka bir yerde duvara yaprak iğnelerken eli gözüne yaprak gibi görünür...</p>
				<p class="normal">Yasemin’in açığa çıkmamış öykü yazarlığını da sorgular Emin. Yazarın hayatın acılarına dönük olduğunu anıştırarak Yasemin’e, sanki “yazı”nın tanımını kurmaya çalışır:</p>
	  <p class="indentmetin">“Bak Yasemin, önemli olan şu, bence fazladan bir şey biliyorsan yaz,” demişti.</p>
	  <p class="indentmetin">“Fazladan bir şey nasıl bilinebilirdi ki?” (s. 35)</p>
				<p class="normal">Nasıl bilinebilir? Başkalarının göremediklerini görerek; fark edemediklerini sezerek; anlayamadıklarını çözerek... Latife Tekin, <span class="ideitalik">Ormanda Ölüm Yokmuş</span>’ta bunun çok yetkin bir örneğini vererek sanatın anlamına da yaratıcılığıyla somut bir karşılık vermiş oluyor...</p>
				<p class="normal">Latife Tekin’in metin içinde tartıştığı ve bazıları enikonu irdelenirken, bazıları bir paragraf içinde kalan pek çok sorun var. Sözgelimi Emin ile Yasemin’in karşılıklı konuşmaları içinde sanatın anlamını aramak, gizlerini çözmek, bunların dikkat çekenlerinden biri. Latife Tekin, bu yaratma biçimiyle <span class="ideitalik">Ormanda Ölüm Yokmuş</span>’u önceki romanlarından bambaşka bir düzeyde kurmuş da oluyor. Bu yaratma biçimi romanın bir tek okumada bütün katmanlarına ulaşmayı da güçleştiriyor, ama taşıdığı yoğunlukla roman sanatımızın son bir yılı içinde yayımlanan en önemli romanına da böylece ulaşmış oluyoruz.</p>
				<p class="normal">Jale Parla, <span class="ideitalik">Ormanda Ölüm Yokmuş</span>’taki <span class="ideitalik">yaprak</span> motifini (amaçlanan anlamı ören bir öğe olarak motif) “sayfa ya da kâğıt”la, dolayısıyla “kitap”la özdeşleştirir. Yaprak, “kitap”a da gönderir elbette. Emin’in, “bulduğu (...) yaprağı o sayfaya, önsözün üstüne koymak geçti aklından.” (s. 65) Yaprakla kitabı özdeşleştiren bir davranış imidir Emin’inki. Çantasından çıkardığı romanın rastgele bir sayfasının üstüne yapıştırdığı yaprak, yapıştığı sayfadaki metni örterken, yok ettiği yazıyı kendi yüzüne vurur, böylece romanın yazılı bir sayfasına dönüşür sanki.</p>
				<p class="normal">Ne ki, yaprak yalnızca sayfa ya da kitap değildir. Bir motif olmanın yanı sıra, roman boyunca karşımıza çıkan bir laytmotif ya da yaratıcılığı ve sanatı anlatan bir metafor olarak da yaprak, <span class="ideitalik">Ormanda Ölüm Yokmuş</span>’un anlamını örüp onun yazınsal katmanlarını çoğaltır. Romanın anlamını çoğullaştırır. Yapısını derinleştirir. “Kitap”tan önce, sanata dönüşmüş doğayı; doğanın sanatın kaynağı oluşunu belirtir.</p>
				<br class="chapter"/><p class="normal1">Hayat: yalnızlık, korku ve ölüm</p>
				<p class="normal"><span class="ideitalik">Ormanda Ölüm Yokmuş</span>’ta Emin ile Yasemin’in yaşantıları ormanın içinde başka, dışında başkadır. Yaşadıklarının niteliği de değişir, biçimi de, hızı da. Romanın kurgusunun hızını da belirler bu. Ormanın içinde gitgide yavaşlayan romanın hızı, ormandan çıkıp gerçek yaşama dönünce artmaya başlar. Ormanın içinde donmaya yüz tutan yaşantı parçaları, dışarda hızla akıp gider. Romanın sonlarında ormandan çıkışın, onları bu yüzden ölüme yaklaştırdığı da burada söylenebilir mi? Hızla akıp giden hayat, sonunda nereye götürür?..</p>
				<p class="normal"><span class="ideitalik">Ormanda Ölüm Yokmuş</span> hayatın anlamını sorgular. Belli bir saptamayla anlatılamayacak kadar yoğun, derişik, dolaylı ve çoğul anlamı vardır romanın, ama bir tek saptama aranırsa, böyle denebilir: <span class="ideitalik">hayatın anlamını aramak</span>.</p>
				<p class="normal">Romanın kişileri ağaçların ve yaprakların çokluğu yüzünden, ormanda bile kalabalıklar içinde bir başlarına gibidirler. Oysa kent yaşamının içinde, büsbütün yalnızlaşırlar. Seçilmiş ve kaçınılmazdır bu yalnızlıkları. Emin’in sanatçı ruhu, onu sürekli yalnızlığa iter. Yalnızlığa tutkuyla bağlıdır Emin. Sevgilisiyle yalnızlığın dondurduğu bir yaşam biçimi özler:</p>
	  <p class="indentmetin">Uçsuz bucaksız bir ovada, kâh bir minibüs, kâh bir kamyonla yol aldıklarını, ıssız bir istasyonda bir trenden indiklerini, el ele tutuşup dağlara doğru yürüdüklerini düşleyerek gözyaşlarına boğuluyordu. (s. 64)</p>
				<p class="normal">Ormanda bulduğu mutlak yalnızlığı kente dönünce yitirir Emin. Ormanda iliklerine dek yaşarken, dışarda soluksuz kalır. Ormanda sonsuzluğa varacakmış gibi olurken, dışarda ölüme yaklaşır.</p>
				<p class="normal">Ölümün kardeşi korkudur. Kendini üreten bir yaşantıdan ya da bir nesneden gelir. Geçmişe de uzanır nedenleri. <span class="ideitalik">Ormanda Ölüm Yokmuş</span>’un izleklerinden biri olarak sık sık belirir.</p>
				<p class="normal">Emin uykudan korkmaktadır; rüyalarında gerçek yaşamla ilişki kurduğu için, gerçek yaşamdan korktuğunu çıkarabiliriz...</p>
				<p class="normal">Yasemin hep gerçek yaşama dönük durduğu için, sözgelimi annesinin ölümünden sonra duyduklarından korkar. İnsanın, içten gelen korkuları dışına akıtıp kurtulacağını, ama dışardan gelen korkular karşısında zayıflığını dile getirir.</p>
				<p class="normal">Aslında doğayla iç içe olup ormanda yaşamak ölüm korkusunu da çoğaltır; çünkü ölüm düşüncesiyle baş başa kalır insan. Emin doğaya egemen olmak isterken, aslında zamanı durdurmaya, böylece ölüm korkusunu yenmeye çalışıyor. Boşuna olduğunu bilerek... Ormanda ölümsüzlüğe ulaştığını düşünür insan başlangıçta, ormanın derinlikleri sonsuz bir ışığa götürür sanki. “Ormanda ölüm yokmuş gibi görünüyor,” diye düşünür Emin. Demek ki yanılmaktadır...</p>
				<p class="normal">Ormanı sürekli dinleyerek yaşamak, ölümü anlamaya çalışmak demektir. Oysa insanın ölümü anlaması neredeyse olanaksızdır; çünkü ormanın bütün boyutlarıyla simgelediği doğanın karşısında zayıftır insan ve yalnızca hayatı olduğu gibi yaşayarak ölümü düşünmeden yaşayabilir. Ölüm bu yüzden arkadaşlıkları da duyurur insana. Yurt, “Arkadaş mıyız seninle,” diye soran Emin’e, “Birimizden biri ölmeden bilemeyiz bunu, Emin,” (s. 131) der. </p>
				<p class="normal">Emin ormanı uyanık yaşarken, gerçek hayatla rüyalarında yüz yüze gelir. Gerçek olana gözlerini kapatıp düşsel olanla yaşamak da denebilir Emin’in tutumuna. Romanın ilk tümcesi de bu sorunu çözecek ipucuyla başlar:</p>
	  <p class="indentmetin">O sabah, hayat hakkında bildiği her şeyi uykusunda öğrendiğine bir kez daha inandı Emin. (s. 9)</p>
				<p class="normal">Ormanın içindeyken Yasemin de yaşadıklarını uykusunda görmeye başladığını fark eder. Bu, Yasemin’in yalnızca ormanla bütünleştiğini göstermez; aynı zamanda Emin gibi davranmaya başladığı da anlaşılır.</p>
				<p class="normal">Hayatın ormanın içinde bir <span class="ideitalik">büyük yanılsama</span> olarak yaşandığını da çıkarabilir miyiz? Emin ile Yasemin ormanın içinde zaman ötesine geçmiş gibi davranıp düşünürler. O kadar ki, bir yerde Yasemin, “Ne zamandır yüzmüyorum,” diye fısıldadı, “dünyanın neresinde yazdır şimdi? Basıp gitsek...” (s. 70) der. </p>
				<p class="normal">Dünyanın neresinde yaz olduğunu bilmemek olası mı? <span class="ideitalik">Ormanda Ölüm Yokmuş</span>’un yarattığı orman içinde, evet. Latife Tekin, burada da ormanın büyük bir yanılsama, gerçek ötesi, bir düşsel tasarım olduğunu ve ancak <span class="ideitalik">soyutlamayla</span> anlaşılabileceğini, Yasemin’e söylettiği bir tek konuşma tümcesiyle veriyor.</p>
				<p class="normal">Ormanın içinde, gerçeğin dışında kalmışlardır. Ormandan çıktıktan sonra bir lokantaya giren Emin’in durumu, “Neredeyse üç yıldır doğru dürüst yemek yememişti,” (s. 127) diye anlatılır. Neredeyse üç yıldır yemek yememek, ormanın düşsel bir hayat tasarımı olduğunu imler. </p>
				<p class="normal">Oysa gerçek, dışarda sürekli bir dayatma olarak karşılarındadır. </p>
	  <p class="indentmetin">İnsanın duygu ve düşüncelerini hızı belirliyor da, gerçeğe bakışı zamana bağlı olarak değişiyorsa, ne kadar konuşsalar, anlaşmalarına imkân yok demekti... (s. 81) </p>
				<p class="normal"><span class="ideitalik">Hız</span>: Hayat olarak anlaşılmalı burada. Hayatın önümüze serdiği gerçekliğe göre duygu ve düşünceler ister istemez değişecektir, dolayısıyla gerçeğe bakış da; böylece Emin ile Yasemin’in kişiliklerindeki farklılıklar, yaşadıkları değişimin yollarının ayrı oluşu da anlaşılabilir.</p>
				<br class="chapter"/><p class="normal1">Dilin suskusu, sesi, anlamı</p>
				<p class="normal">Latife Tekin’in <span class="ideitalik">Ormanda Ölüm Yokmuş</span>’ta hayatın anlamını arayışı romanın çekici gücünü oluşturuyor. Somut anlama varmak değildir sorun; daha önemlisi, soyut anlamları karşılıklı sorgulama içinde deşip kendine uygun olanlarını seçmektir... <span class="ideitalik">Sevgili Arsız Ölüm</span>’de Dirmit’in bile kapalı bir dünya içindeki arayışından bu yana, hayatın anlamı Latife Tekin’i hep ilgilendirmiştir. Bu arayışı dil ile iç içe geçen bir serüvene de dönüştürmüştür.</p>
				<p class="normal"><span class="ideitalik">Ormanda Ölüm Yokmuş</span> bir <span class="ideitalik">susku romanı</span>’dır. Kişileri az konuşur; iki asıl kişisinin karşılıklı konuşmaları da çatışmaya değil, arayışa dönüktür. Usulca konuşurlar. Ormanın kendisi de bir suskudur, sessizlik içinde yaşar. Bütün bunlar aslında romanın dilini de belirlemiştir. Hep aynı şiddettedir dili. Başından sonuna önceden belirlenmiş bir ritimle akar. Yukardan değil, aşağıdan dolaşır. Tekdüzedir: Tekdüzeliği yalınkatlık olarak değil, seçilmiş bir dil sesi olarak anlamak gerekir.</p>
				<p class="normal">Hayatın anlamı yanı sıra, doğanın anlamı ve sanatın anlamının da arayışı üstüne kuruludur <span class="ideitalik">Ormanda Ölüm Yokmuş</span>. Dolayımlıdır. Çok yakın okuma biçimlerini gereksinir. Dilinin sessizliği, bir susku romanı oluşu, okurun farklı okuma biçimlerine, anlamın yeniden üretilmesine çağrıdır. Latife Tekin’in yazarlık tutumuna da uygun düşer bu. Savlı metinlerden çok, kendini dinletmek isteyen metinlerdir yazdıkları.</p>
				<p class="normal">Her romanında bir sesin ardına düştüğünü söylemişti Latife Tekin. O sesi <span class="ideitalik">Ormanda Ölüm Yokmuş</span>’ta da aradığı belli. Denebilir ki, tam uygun düşen bir ses bulmuştur: Ormanın sessizliğinin sesidir dilinin sesi...</p>
				<p class="normal">Latife Tekin, ormanın kitabını yazmış olmasına karşın, betimlemelere yüklenmez. Bu, romanın kurgusu ve dil yapısının en önemli değerleri arasında belirtilebilir. Ormanı anlatıyorsunuz, ama betimlemelerden kaçınarak...</p>
				<p class="normal"><span class="ideitalik">Ormanda Ölüm Yokmuş</span>’un dili Latife Tekin’in önceki bütün romanlarından daha yoğun, çokanlam yüklüdür. Tümcelerin üstünde düşünerek; verilmiş anlamın ardında saklı verilmemiş anlamları çıkararak; tümcenin ötesini görmeye çalışarak, ağır ağır okumak gerekiyor. Yalnızca kurmaca yapının bütüncül yapısının derinliğine sokularak değil, tümcelerin derin yapısını da sökerek...</p>
				<p class="normal">Belki şu örnek <span class="ideitalik">Ormanda Ölüm Yokmuş</span>’un dilini örnekleyebilir:</p>
	  <p class="indentmetin">– Sence bir ağaç, kaç yaprağı olduğunu biliyor mudur?</p>
	  <p class="indentmetin">– Elbette, bilmesi gerekir.</p>
	  <p class="indentmetin">– Topraktan ona göre su çekiyor, değil mi?</p>
	  <p class="indentmetin">– Dinlesek duyarız herhalde.</p>
	  <p class="indentmetin">– Gökyüzü hışırdıyor.</p>
	  <p class="indentmetin">– Çok güzel.</p>
	  <p class="indentmetin">– Işıklı bir oda gibi burası. (s. 60)</p>
				<p class="normal">Emin ile Yasemin’in ormanı kendi duygu ve düşüncelerine göre biçimlendirdiklerini çıkarabiliriz bu karşılıklı konuşmadan. Ağaca ve yaprağa, doğada sahip olduklarından öte anlamlar yüklüyorlar. Böylece ormanı varoluş biçiminden soyutlayarak dönüştürmekle kalmıyor, kendi varoluş biçimlerini de tartışıyorlar. Birey olarak varoluş biçimimize göre, toplumsal konumumuzu belirleriz. Ona göre besleniriz toplumdan. Bu arada bulunduğumuz yeri kendi ışığımızla aydınlatırız... Sanırım bundan farklı anlamlar da üretilebilir bu sözlerden.</p>
				<p class="normal">Romandaki<span class="ideitalik"> italik</span> yazıların da anlamı çözülmeye değer. Okur, italik yazılarla yazarın nereye göndermek istediğini düşünüyor elbette. İtalik yazıyla yazılmış sözcük ve sözler, metnin doğal parçaları değildir; dilin sözdiziminden kopuktur. Birkaç nedeni var italiklerin. En önemlisi, <span class="ideitalik">dördüncü kişi</span> olarak araya girerler.</p>
				<p class="normal">Emin’in ormanda yürüyüşü, “Yürüdükçe gölgeler <span class="ideitalik">gövdeler</span> arasında parlayıp soluyor,” (s. 41) biçiminde anlatılıyor.</p>
				<p class="normal">Bu tümcenin sözdizimine uygun aslı şöyledir:</p>
				<p class="normal">“Yürüdükçe gölgeler arasında parlayıp soluyor.”</p>
				<p class="normal">Araya giren italikle yazılmış <span class="ideitalik">gövdeler</span> sözcüğü dışardan girmiştir tümceye. Tümcenin sözdizimine katkısı yokken, taşıdığı anlamı çoğaltır, işlevseldir. Gölgeleri gövdelere dönüştüren bu ses, ormanın Emin ile Yasemin’in yaşantısını çoğalttığını gösterir. Dördüncü kişinin sesidir bu ses. Onsuz anlaşılıp görülemeyecek sözcük ve tümcelerle anlama anlam katan italikler, dilin akıcılığını bozmak bir yana, yetkinleştirerek eklenir metne... </p>
				<p class="normal">Latife Tekin, yazarlık serüveni boyunca yeni bir anlatım biçimi ve yeni bir anlatı dili arayışını sürdürüyor. <span class="ideitalik">Ormanda Ölüm Yokmuş</span>’taki dili, onun yazarlığında çokboyutlu bir aşamaya karşılık geliyor. Her arayış gibi, varılmak istenen düzeye çıkılıp çıkılmadığı sorulabilir elbette. Roman dilini sonraki yeni romanında biçim değiştirerek yetkinleştireceği de şimdiden belli. Virginia Woolf, romanın, “kendisine, yazılamayacakmış gibi gelen” bir şey olduğunu düşünürmüş. <span class="ideitalik">Ormanda Ölüm Yokmuş</span> da yazılamayacakmış gibi gelen romanlardan. Düşünsel derinliği dibi bulunamayacak kertede, kendine özgü dil yaratma kaygılarını sonsuz bir arayışmışçasına sürdüren <span class="ideitalik">Ormanda Ölüm Yokmuş</span>’un, Latife Tekin’in romancılığında dönüm noktası olduğunu saptayabiliriz.</p>
				<p class="normal">Roman sanatımızı yücelten bir roman olduğu da niçin söylenmesin? </p>
				<br class="chapter"/><p class="normal1">Ek: “Ormanda Ölüm Yokmuş”a sözlük</p>
				<p class="normal"><span class="ideitalik">Lale Ağacı.</span> “Sözlük”ün en önemli maddesi. İlk bölümün adı. Romanın sonuna dek kendini gösteren, ikide bir Emin ile Yasemin’in hayatına giren, onları düşündüren, düşlere götüren, taşıdığı anlam üstüne okurun titiz bir gözlemci, ayrıntıcı olmasını gerektiren, laytmotif. İlk kez 23. sayfada geçer adı. Emin ormanda dolaşırken, “Onca gözalıcı yaprağı gönlü reddetmiş, bir yaprağa uzanmıştı sadece. (...) Lale biçiminde, pembe yeşil, incecik bir yapraktı bu.” Sonra birbirlerine heyecanla söylerler: “Ormanda bir lale ağacı var.” <span class="ideitalik">Ormanda Ölüm Yokmuş</span>’un artalanlarından birinde, kahramanlarımız “lale ağacı”nı aramakla geçirir zamanlarını. “Lale Ağacı” da bir laytmotif olarak sık sık kendini gösterir. Canlı bir nesne olarak değil, sözcüklerle anlatılan bir kavram olarak. Bazen yapraklarını bulurlar, ama kendisi sır olup saklanmıştır. O kadar ki, ormanda dolaşmalarının nedenine dönüşmüştür “lale ağacı”. İkisi arasındaki bir söylencenin konusu olmuştur: “Altın sarısı yapraklarıyla <span class="ideitalik">lale ağacı</span>!” (Ormanda sonbahardır!) Ormandaki bütün ışıltılı yapraklar lale ağacından düşmüştür. Lale ağacını ölümden korktukları için aradıklarını düşünür Emin: Ölümsüzlük müdür lale ağacının anlamı? Romanın sonunda lale ağacını bulamazlar: Umudun tükenişi midir lale ağacının bulunamayışı?</p>
				<p class="normal"><span class="ideitalik">laleağacı</span> (<span class="ideitalik">Liriodendron tulipifera</span>), Kuzey Amerika’nın doğusundaki geniş yapraklı ormanlarda bulunur. Çapı 2 metreye, uzunluğu 60 metreye ulaşan yüksekliğiyle yöredeki ağaçların en uzunudur. Uzun saplı, parlak yeşil yaprakları vardır. Yaprakları sonbaharda altın sarısı bir renk alır. Laleyi andıran büyük çiçekleri parlak yeşil renkli üç çanakyaprak ve tabanları turuncu lekeli olan sarımsı yeşil renkli altı taçyapraktan oluşur. Dal uçlarında kozalaksı demetler oluşturan kanatlı meyveler, ağacın ayırt edici özelliklerinden biridir. Laleağacı 200 yaşına kadar yaşar. </p>
				<p class="normal"><span class="ideitalik">Yurt.</span> Emin’in “parmak büyüklüğünde heykeller yapan <span class="ideitalik">olağanüstü yetenekli</span> yaşlı arkadaşı”. Anlatı içinde ikide bir rol alıyor, ama belirgin bir kişilik olmuyor. Sanatçı, ama sanatçı rolünde değil. Sanatı kendisi için yapıyor. Umutsuz da olsa, Emin’in yaşamına doğru bir yön kazandırmaya çalışıyor. Hep saygın bir kimlik, bir büyük olarak beliriyor. Bu yüzden mi romanın son sözlerini Yurt söylüyor?</p>
				<p class="normal"><span class="ideitalik">Gece. </span>Emin’in karısı. Unutulmak istenen biri. Anlayışlı, hoşgörülü, koruyucu. Kendisi değil, çağrışımları dolaşıyor romanda. Bu yüzden bir kişilik sayılmaz. Emin’in nesne kişilerinden biri olabilir ancak. Gene de Emin’in <span class="ideitalik">Gece-yarası</span>’nın sızısı dinmemiştir.</p>
				<p class="normal"><span class="ideitalik">Atlar.</span> İki beyaz at. Orman olmasaydı, onlar da olmayacaktı. Ormanın ürettiği bir imge olarak ortaya çıkıyorlar. Nalları yoktur. Gereksinmedikleri için. Bir düş gibi çıkagelen atlar, kaybolunca bir daha görünmezler.</p>
				<p class="normal"><span class="ideitalik">Toprak. </span>Doğanın parçası. İnsanın yaşarken ormanla bütünleşmesi, ölümden sonra toprakla bütünleşme biçiminde tamamlanacak. Her şeyden önce ölümü çağrıştırır. Ölümün ne olduğunu anlamak isteyen ormana gitmez ya da sokağa çıkmaz: Toprağı düşünür.</p>
				<p class="normal"><span class="ideitalik">Ağaçkakan.</span> Doğanın yarattığı büyülü kuşlardan. Ormanın derinliklerine yürüyüp hayvanlarla doğru dürüst ilişki kuramayan Yasemin ile Emin ara sıra kuşlardan söz açarlar. Emin, ormanda ansızın karşısına çıkan ağaçkakanı canlandırır gözlerinin önünde; resmini çizmek ister, ama çizemez. (<span class="ideitalik">Ormanda Ölüm Yokmuş</span>’un ormanında hayvanlar niçin çekilmiştir ortalıktan?)</p>
				</body>
</html>