<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarkac</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_12">Yazının Cehennemine<br class="chapter"/> Yolculuk</h1>
				<p class="normal">Yazınsal metnin dili, şiirin içbiçim özelliklerinden yararlanarak öyküye, romana adamakıllı yenilikler getiriyor. Böylece şiir olmayan metinler, yazarın metne yüklediği bilginin anlamı ve bildirisiyle yetinmeyip kendi anlamlarını dil içi olanaklarla üretirken, çoğulcu yazınsal yapılar oluşturarak okuma kültürünün düzeyini de yukarı çekiyorlar.</p>
				<p class="normal">Bu düzeyde şiir olmayan metnin hâlâ şiirin olanaklarıyla davrandığı söylenebilir mi? Kurmaca metin şiirin sözdiziminden, söz sanatlarını kullanma ve anlamı yüklenme biçiminden yararlanıp onları şiir olmayan başka bir şeye, öykü ya da roman diline dönüştürürken çoğul anlamlar üreten yeni bir nitelik kazanmaktadır. </p>
				<p class="normal">Hasan Ali Toptaş’ın <span class="ideitalik">Bin Hüzünlü Haz</span>’ı,<a href="sarkac_split_056.html#footnote-27807-28" id="footnote-27807-28-backlink" name="footnote-27807-28-backlink">[28]</a> anlatı dilini şiirin üretkenliğine taşımayı başlıca amaçlarından biri olarak görüyor. Dilde yoğunluğu kurmaca yapının öteki katmanlarında da verimi artırmanın başlıca yolu olarak gördüğü biçiminde de tanımlanabilir bu amaç. Bu arada okuma düzeylerini çoğaltan, anlatı kahramanını ve öyküyü ararken kendi yazınsal kimliğini ve anlamını arayan, öyküsü metin içinde oluşan bir anlatı var elimizde. <span class="ideitalik">Bin Hüzünlü Haz</span>’ı okumak, demek ki onun dilini çözmek, dilinden çıkarak anlamlandırma çalışması yapmak, çoğulcu okumayla onu anlamaya çalışmaktır.</p>
				<br class="chapter"/><p class="normal1">Şiir dilinden anlatı</p>
				<p class="normal"><span class="ideitalik">Bin Hüzünlü Haz</span> şiir dilinden yararlanıyor, ama şiirsel değil. Hasan Ali Toptaş, <span class="ideitalik">şiirsel </span>olanın yazınsal olana değil, popüler olana yaklaştıracağını çoktan çözmüş. Düzyazının doğasından gelen söz söyleme özelliğini çoğaltmayı, buradan çıkarak da bir dilsel ürün olarak anlatıyı sürekli anlam üreten bir yapısal dönüşüme uğratmayı amaçlıyor. <span class="ideitalik">Bin Hüzünlü Haz</span>’ın dil biçimini bu arayışın belirlediği söylenebilir. Şiir dilinin derin yapısı nasıl ki, yüzey yapının hep önüne geçip anlamın motoru olmaktadır, <span class="ideitalik">Bin Hüzünlü Haz</span>’ın dilinin derin yapısı da yüzey yapının önünde koşmaktadır.</p>
				<p class="normal">Gerçekten de, anlatı boyunca düzenli bir koşucu gibidir, dilin devimi <span class="ideitalik">Bin Hüzünlü Haz</span>’da. Maraton koşucusunun çok uzun soluklu bir koşuya göre kurgulanmış sabrını taşımıyor <span class="ideitalik">Bin Hüzünlü Haz</span>’ın dili; yüz metrecinin uçuşundaki görülmez hızını da... Orta mesafe koşucusu: hem zamana karşı, hem belli bir koşu stratejisine göre baştan tasarlanmış, hem de koşu süresince zorunlu olan değişikliklere ayarlı...</p>
				<p class="normal">Hasan Ali Toptaş, imgelerin ve eğretilemelerin yarattığı bir dille yazarken okumayı yeniden üretim etkinliği olarak gören okuru da kışkırtan bir metin ortaya koyuyor. Benzetmelerden, değişmece ve düzdeğişmecelerden, dilbilgisi kurallarını bozan sapmalardan (sözdizimsel ve anlamsal sapmalardan) yararlanarak su gibi akan bir dille yazıyor. Dil çokboyutlu bir anlam uzamı kurarken, o uzamın içine çektiği okuru da bütün köşelerde, kapı arkalarında, pencere ötelerinde düşünmeye zorluyor.</p>
				<p class="normal">Dilin bu kullanımına ilişkin sayısız örnekten yalnızca çarpıcı birkaçı:</p>
	  <p class="indentmetin">Tayfalar da anlayamıyorlardı gerçi; güvertenin kenarına tutunup muşambaların maviliğine doğru yarı çıplak birer boğa gibi eğiliyorlar, her biri bir yelken genişliğindeki elleriyle rüzgârın uğultusunu aralıyorlar...</p>
	  <p class="indentmetin">... çürük birer sandala benziyordu ihtiyarlar. (s. 27)</p>
	  <p class="indentmetin">... denizin genişliği katlana katlana gelip büyük bir gürültüyle üstümüze yığıldıkça dünyanın öteki ucundaki insanlarda yaşayan Alaaddin...</p>
	  <p class="indentmetin">... tam göğün alnını yalayan dalga seslerini aralayıp alelacele güverteden aşağı atlayacakken... (s. 51)</p>
	  <p class="indentmetin">... sürekli çekiçlerin ucundan kopup çın çın sesleriyle birlikte zamanın yüzüne saçılan küçücük küçücük yıldızlara bakmak istiyordum. (s. 53)</p>
	  <p class="indentmetin">Yanıp sönen binlerce damla, birbirlerine eklenip çözülerek, berrak bir sesle, ışıl ışıl uçuşuyor. İkindinin sarısı, yavaş yavaş aydınlanıyor onlarla... (s. 56)</p>
				<p class="normal"><span class="ideitalik">Bin Hüzünlü Haz </span>bu imge yağmuruyla beslenerek başdöndürücü bir zenginliğe dönüşen yazınsal diliyle, sanırım ne dediğinden önce, <span class="ideitalik">neyi nasıl </span>dediğine bakılarak okunacak ve ilk okumalardan sonra yeniden okunmayı zorlayacak derinliğiyle zaman içinde gitgide değer kazanan bir anlatı olacak.</p>
				<p class="normal">Hasan Ali Toptaş, anlatı dilini şiddetle dışa vuruyor. Coşkuyla, ama aynı zamanda olağanüstü titizlikle yazılmış bu anlatıya okurunun da aynı coşkuyla karşılık vermesi beklenir. <span class="ideitalik">Bin Hüzünlü Haz</span> sanki başka türlü okunamazmış gibi geliyor: Türkçe’nin yaratıcı yazının olanaklarını nasıl çoğaltabileceğini gösteren metni, bir akarsunun aldığı güce sahip olduğu duygusunu veriyor; debisi yüksek bu akarsu, yazarının denetimiyle bir gövdede toplanarak aldığı büyük güçle yaratıcı akla yükleniyor; kendini anlamaya, anlamlandırmaya, akıntının gücüne katılmaya çağırıyor.</p>
				<p class="normal">Uzun, bazen iki sayfaya varan upuzun tümcelerle yazıyor Hasan Ali Toptaş. Oysa çok uzun tümce kullanma anlayışı neredeyse yalnızca çeşitli öykünüleri çağrıştırır olmuştu. </p>
				<p class="normal">Genç yazarın kendi yazı dünyasını içinde kurmak istediği güven verici ortamı sağlayan bir dil biçimi olarak başvuruluyordu çok uzun tümcelere; ama çoğunda da dilin doğal ortamından kopuşu geliyordu...</p>
				<p class="normal">Hasan Ali Toptaş’ınki uzun tümcelerle yazan pek çok yazardan farklı. Bu uzun tümce yapısını kendine özgü bir dil arayışının başlıca yönsemi olarak oluşturuyor o. Birbirini tamamlayan, birbirinin içine geçen tam tümceler ile bir başlarına anlamları tamamlanmayan yarım tümceler bir anlam dizgesi oluşturuyorlar <span class="ideitalik">Bin Hüzünlü Haz</span>’da. Bazen tipleri, bazen mekânları, bazen durumları birçok açıdan bakarak çeşitli boyutlarıyla betimleyen tümcelerin art arda eklemlenerek, bir <span class="ideitalik">bütüncül tümce</span> yaratma çabasının kusursuz örneklerini veriyor Hasan Ali Toptaş. Ayırt edici bir özelliği de var: Uzun tümceleri çoğun dolayımlı anlatımla özdeşleyen, güç sökülür, kapalı, çetrefil, “ben yaptım oldu”cu tutumu bilinçli biçimde tersine çeviriyor. <span class="ideitalik">Bin Hüzünlü Haz</span>’ın uzun tümce yapısının aynı zamanda apaçık, anlaşılır, okuma eylemini kendine yakın tutan bir biçimi var.</p>
				<p class="normal">Demek ki karmaşık değil <span class="ideitalik">Bin Hüzünlü Haz</span>’ın dili; ama birbirinin içine geçen öykücüklerle birbirine ulanan tümce dizilerinin oluşturduğu kendine özgü söylemi çözmenin ve bütüncül anlamın bireşenlerini soyutlamanın biricik yolu da elimizdeki metni çoğul okumanın nesnesi olarak almaktan geçiyor.</p>
				<p class="normal">Bunun en çarpıcı örneği 50. sayfada açılıp 48 satır sonra 51. sayfada noktası konan tümce. Ancak bir bölümü:</p>
	  <p class="indentmetin">Bu düşünceyi, milyarlarca insanı içine alan uçsuz bucaksız bir hayale dönüştürüp zaman zaman şehrin taş döşeli sokaklarında dolaşıyorum diye kendi belleğimde dolaşıyordum (...) sonra herhangi bir istasyonda inip sessiz sedasız bu şehrin insanlarına benzeyen başka bir şehrin insanları arasına karışıyor, onlarla birlikte her sabah işe, her akşam sinemalara, meyhanelere, tatsız tuzsuz komşu ziyaretlerine ya da içleri birçok anlamsız şeyle doldurulmuş eğlence merkezlerine gidiyor, (...) derken bile isteye oralarda sürüp giden boktan bir kavgaya karışıp şöyle okkalı birkaç yumrukla birkaç tekme yedikten ve asık suratlı mahkeme kapıları önünde yıllarca süründükten sonra hapishaneye düşüyor, işte bu sayede demir parmaklıkların gerisinde yatan Alaaddin’in çeşit çeşit halleriyle öfkeli sessizliklerini, ranzaya uzanıp iç çekişlerini ve işkence görenlerin acı haykırışlarını işittikçe dört duvar arasına kapatılmış deli danalar gibi bir sağa bir sola gidip gelişlerini de alıp belleğimin bir köşesine koyma fırsatı buluyor, (...) sonra da tam göğün alnını yalayan dalga seslerini aralayıp alelacele güverteden aşağıya atlayacakken, tıpkı Alaaddin gibi kendimi gene şehrin karanlığında, o mezbelelik yerlerde dolaşırken buluyordum.</p>
				<p class="normal">Bu kırk sekiz satırı <span class="ideitalik">bir</span> anlamı iletmek için yazılmış <span class="ideitalik">bir</span> tümce olarak okursanız, anlamsız bir çabayla karşı karşıya bulunduğunuzu düşünüp anlatıdan soğuyabilirsiniz. Oysaki, noktası kırk sekiz satır sonra konan, dolayısıyla yapı açısından bir tümceye benzeyen bu tümce, dilbilgisi kuralları içinde tek bir tümce değildir elbette. Başlayıp biten birçok tümceden oluşan bir <span class="ideitalik">büyük tümce</span> –tümceler bütünü– olarak okumak gerekir bütününü. Çok sayıda yarım tümceyi de içeren 24 tümceden oluşan bu büyük tümce, üstelik <span class="ideitalik">Bin Hüzünlü Haz</span>’ın bütününün de tipiği yerine geçebilir. Hem dil biçimi ve yapım tekniği bakımından, hem uzun ve dolayımlı tümce yapısına karşın alabildiğine yalın ve açık oluşuyla, hem de kırk sekiz satır içinde çizdiği olağandışı metropol görünümüyle... Çünkü deneysel bir metin olarak görünen <span class="ideitalik">Bin Hüzünlü Haz</span>, bu arada –<span class="ideitalik">ne dediği</span> sorulursa eğer– olağanüstü, yer yer sarsıcı, kuşatıcı bir metropol görünümü –<span class="ideitalik">imgesi</span>– olarak da önem taşıyor... Bir başlarına öyküyü açımlayan tümceler birbirlerine bağlanarak bütünü tamamladıkça, bu kez anlatının bütüncül anlamını açımlamaya da başlıyorlar...</p>
				<p class="normal">Belki <span class="ideitalik">Bin Hüzünlü Haz</span>’ın bu düpedüz köktenci anlatısını, <span class="ideitalik">tümceler bütünü olarak söylemin kendisi</span> (Roland Barthes) olarak değerlendirmek gerekiyor.</p>
				<p class="normal">Kendine özgü birimleri, kuralları, “dilbilgisi” olan bir anlatı dili: anlatı söylemi – <span class="ideitalik">bütüncül tümce</span>.</p>
				<p class="normal">“Yapı açısından, anlatı tümceye benzer ama,” diyor Barthes, “bir tümceler toplamına indirgenemez hiçbir zaman: Anlatı büyük bir tümcedir, her saptayıcı tümcenin, bir bakıma küçük bir anlatı taslağı olması gibi.”<a href="sarkac_split_057.html#footnote-27807-29" id="footnote-27807-29-backlink" name="footnote-27807-29-backlink">[29]</a></p>
				<p class="normal">Sanırım <span class="ideitalik">Bin Hüzünlü Haz</span> da büyük bir tümce olarak okunabilir. Her birimi üstünde titizlikle çalışılmış, işlenmiş bir incelik. Belli ki anlatının başlıca amaçlarından biri olarak en çok dil düzeyinde yetkinleşmeyi öne çıkaran, dilin bilgisini sıkı bir öğrenci olarak işleyen, dilin <span class="ideitalik">bütün</span> olanaklarından yararlanmayı baştan tasarlamış bir anlatı; ama sonunda dilin ulaştığı yetkinlik düzeyinin de <span class="ideitalik">ötesine geçen</span> bir yazınsal yapı...</p>
				<br class="chapter"/><p class="normal1">Anlamı kendi yaratan metin</p>
				<p class="normal"><span class="ideitalik">Bin Hüzünlü Haz</span>’ın metni, çağcıl yapıtların çoğunda olanın tersine, anlamı yalnızca dikey okuma içinde üretmiyor; yeniden üretilmeyi düpedüz amaçladığı için, yatay okumanın süzgecinden de yararlanıyor; ama dolaysızca verilmiş anlamlar taşımıyor. Yazarının yüklediği anlamı kurmaca yapının işleyişiyle bir de kendisi araştırıp sorgulayan; o anlamın aslını, özünü arayan metin: <span class="ideitalik">Bin Hüzünlü Haz</span>’ın çizgisel olmayan anlam düzeninin kurucusu. Hasan Ali Toptaş’ın durumları, davranışları, eğilimleri anlatan imgeci dili, üstelik betimlemeleri de aşıp anlatıya kişilik kazandırıyor.</p>
				<p class="normal"><span class="ideitalik">Bin Hüzünlü Haz</span> iki düzeyde anlam üretiyor:</p>
				<p class="normal">– İmgelerin, eğretilemelerin ve bu ikisinin yanı sıra dile katılan söz sanatlarının okurun önüne açtığı yorumlama alanlarında.</p>
				<p class="normal">– Yazarınca verilmiş olmayan, dolayısıyla okuma edimince açılan kara deliklerin aydınlatılmasıyla.</p>
				<p class="normal"><span class="ideitalik">Bin Hüzünlü Haz</span>’ı anlamak için, onun çizgisel okumayla çözülemeyen katlarını ayırt etmek (öykünün niçin hep tamamlanmamışlık, dahası parçalanmışlık duygusu verdiği...); öykünün anlatı boyunca nasıl çözüldüğünü ve çözülürken yeni anlamlar üretme gizilgücünü keşfetmek (Alaaddin’in göründüğü yerde kaybolmasına yol açan yanılsamalar...); demek ki, anlatının anlam üreten düzeyleri arasında dolaşmak (insanın kendi “ben”ini, yarattığı “öteki”nde buluşu; insanlık dramı gibi büyüyen bir metropolün seyir defteri; Alaaddin’in tekinsiz kimliğinin nedenleri...) gerekiyor.</p>
				<p class="normal">Yazarın yapıtı karşısında düştüğü durum da anlatının yatay okuma içinde katedilebilir olup olmadığını gösterir. Bu arada yüzey yapının yetersizliği yüzünden derin okumanın zorunluluğu da metinden çıkar:</p>
	  <p class="indentmetin">Çalmak istediğim eşyaların yüzünde gezinen sessiz ve anlaşılmaz bir güç, ellerimi hiç hissettirmeden tutup nazikçe geri itiyor sanki; günlerce oturup öldürmeyi düşündüğüm insanlar, akla hayale gelmedik bir nedenle tuhaf bir şekilde ölümsüzleşiyor; ıssız sokak köşelerinde çektiğim bıçaklar havada kana susamış metal bir dil gibi pırıl pırıl yanıp sönerken birdenbire kayboluyor; ya da milimetrik hesaplarla özene bezene doğrulttuğum namlular hedefe doğru peş peşe, hedefin canlılığını artıran derin bir sessizlik kusuyor da, ben neye uğradığımı şaşırıyorum. (s. 10)</p>
				<p class="normal">Burada yalnızca, pek çok yaratıcı yazarın başına gelen, anlatının iplerini elinden kaçırmanın yol açtığı çaresizlik yok. Kelimelerinin –<span class="ideitalik">kelime dediği şu zavallı işaretlerinin</span>– yüklendiği anlamların ağırlığını baştan tartıp ona göre hazırlıklar yapmak da boşunadır aslında. Sonunda dil kendi istemine göre anlatıyı kuşatmaktadır nasıl olsa... Kaldı ki burada çaresizlik dediğimiz, çoğun yazarıyla anlatısı arasındaki gizli anlaşmaları çözmektedir (deşifre etmektedir). Hasan Ali Toptaş’ın anlatının içeylemi karşısındaki çaresizliğinin, verilmiş, yapay bir seçim olmadığı, metni başından sonuna kat ederken anlaşılıyor. Üstelik kendi durumunu açıklıyor:</p>
	  <p class="indentmetin">Bu, insanoğlunun baştan beri kurtulamadığı ve sonsuza dek de asla kurtulamayacağı, tuhaf bir yazgıymış zaten; önce ne yapıp edip bin bir güçlükle, kıvrana kıvrana yaratır, sonra yaratma sevinci gibi gözüken hazin bir teslimiyetle yarattığının kulu kölesi olur, ardından da ille onu ellerimin arasında tutacağım, ya da içinden bir daha, bir daha doğacağım diye, kendini hırpalaya hırpalaya helak olur gidermiş... (s. 43)</p>
				<p class="normal">Kendi gözlerindeki parıltılara kanmanın boşuna olduğunu da itiraf eder Hasan Ali Toptaş. Sonunda yaratıcılığın sınırları yıkıldıkça, yazarının da elinde tutmakta güçlük çektiği anlatının aldığı biçimler, ilkeler söz konusudur. <span class="ideitalik">Bin Hüzünlü Haz</span>’da kendi yaratıcılığının sınırlarını yıkarak köktenci bir anlatı dili ve evreni kurmaya çalışırken bu yıkıma uğradığı bellidir Hasan Ali Toptaş’ın ve burada bir oyun yoktur...</p>
				<p class="normal">Öte yandan, <span class="ideitalik">Bin Hüzünlü Haz</span>’ın öyküsüne verilen can suyunu dilinden aldığı da sık sık belirtilir; belli olur. Sözgelimi, “sıcak kelimelerden oluşmuş çırılçıplak gövdeler”den söz edilir. (s. 12) Anlatılan da, “her şeyin kelimelerle yaşatılıp kelimelerle öldürüldüğü, acayip ve soluk renkli bir dünya”dır. (s. 18)</p>
				<p class="normal">Belki önemli olan, anlatının kişilerini, nesnelerini, yaşantılarını canlandıranın dil olduğudur; dil dışında yaşam alanı bulamayacaklarını anlatının kendisi, kişileri, nesneleri de bilmektedir. Alaaddin, sözgelimi, baştan sona aranıp bulunamayan bir anlatı kahramanı olarak, kendisinin de “kelimeler”de yaşadığının farkındadır. Son kertede zorlanmış bir soyutlama olarak nasıl ele avuca alınacaktır ki? Anlatının en sonunda, bilgeliği karşılığını yalnızca kurmaca kişiliğinde bulan Haraptarlı Nafi ne demektedir:</p>
	  <p class="indentmetin">Hayat nedir diye sorarsan, bilmiyorum evlat; sormazsan biliyorum...</p>
				<p class="normal">Yaşamdan kaçarken yazıya sığınan, anlamı ararken yazıdan kaçan bir anlatının gizlerini aramaktadır Hasan Ali Toptaş.</p>
				<p class="normal">Kendini anlatının diline kaptıran okurun, (yazar, okurdan bunu beklemektedir), “metnin içinde kaybolup gidebilmesi için çeşitli kapılar” (s. 27) aralanır. Metin içi yolculuklar <span class="ideitalik">Bin Hüzünlü Haz</span>’ın anlamını aramak için yapılır ve yazarın anlatmayı tasarladıklarının önüne geçen anlatının bıraktığı bütün boşluklar okurun onları doldurmasını bekler. “Bu yüzden, anlam dediğimiz şeyin bir anlamda geçmişin ta kendisi olduğunu bir an için unutup bütün zamanlara yayılan bu uçsuz bucaksız sınırsızlığa, nice anlam varsa hepsinin buluştuğu ve hepsinin aynı anda ve hep birlikte insana bir tür anlamsızlık gibi göründüğü göz kamaştırıcı bir sonsuzluk...” (s. 62) olduğu bilincini ediniriz. Bu göz kamaştırıcı sonsuzluk, edebiyatın vefalı bir yârin sıcaklığı, yeni zamanlar ve mekânlar içinde sürekli yinelenen –yenilenen– anlam arayışıdır işte. Orada yaşam büyüdür; büyü yazıdır...</p>
				<br class="chapter"/><p class="normal1">Kahramanını ve öyküsünü arayan metnin kendini arayışı</p>
				<p class="normal">Oğuz Demiralp, “İnsan kalabalık ve yalnızdır,” diyor. Hep aynı düşündüm. İnsan gerçek yaşamda kalabalık ve yalnızdır. –Bunun dışında kalan insanlar var mıdır?– Roman kahramanları da kalabalık ve yalnız değil midir? Yazarın yaratım biçimleriyle zenginleşmenin yanı sıra, öteki roman kişilerinden etkilenip onları etkileyen, öykünün de başlıca itici gücü olarak kalabalığını yaşayan roman kahramanı, öte yandan kendi yazınsal serüvenini yazarından koptuğu yerde başlatmanın yalnızlığını yaşar.</p>
				<p class="normal"><span class="ideitalik">Bin Hüzünlü Haz</span>’ın anlatıcısı –ya da kahramanı– ile anlatıcının ardına düştüğü Alaaddin –ya da anlatıcının kendisi– anlatının başından sonuna süren bir arayışın <span class="ideitalik">yaratıcılarıdır</span>.</p>
				<p class="normal">Bu arayış içinde asıl kahramanın kim olduğu –anlatıcı mı, Alaaddin mi?–; Alaaddin’i arayan anlatıcı kahramanın aslında kendini mi aradığı; kendini ya da Alaaddin’i bulup bulmadığı <span class="ideitalik">Bin Hüzünlü Haz</span>’ın öyküsünü ateşleyen güçtür. Görüldüğü gibi, anlatıcı, anlatının kahramanı, Alaaddin birbirlerinden ayrılamayacak biçimde, iç içe yaşarlar aynı serüveni. Biri nerede başlayıp nerede biter, onun bittiği yerde hangisi başlar; ayırt edilmesi güç bir ilişki dizgesidir bu. Hasan Ali Toptaş, hem kendinden önce denenmiş bir anlatım biçimini ve tekniğini seçiyor, hem bunu çarpıcı bir başarıyla uyguluyor, hem de bu yolu anlatının sorununu çözümlemek için vazgeçilmez görüyor.</p>
				<p class="normal">Üstelik göz kamaştırıcı, gerçek bir yaşamın yansımasını mı yaşıyor öykünün kahramanları, yoksa aslında yalnızca yaşamın bin bir türlü bir oyuna dönüştüğü, sözcüklerin, tümcelerin, imlerin, anlamların oluşturduğu öteki dünyayı mı; bu da belirsizdir. Şöyle diyelim ya da: Öykünün kahramanları –anlatıcı, kahraman, Alaaddin– iki dünya arasında sürekli geçişler yaptıkları bir yazınsal uzam içinde yaşarken, aslında sürekli kendilerini, kendi kişiliklerini ve kimliklerini aramaktadırlar...</p>
				<p class="normal">Alaaddin’in kim olduğu sorusu okurun ilk aklına gelen sorudur ve niçin aranmaktadır?.. Anlatıcı kahramanımız bu sorulara açık yanıtlar vermez; veremez ya da... Çünkü hem düş hem de ona göre gerçek, demek ki bütünüyle düşsel bir kişilik, daha doğrusu anlatının kahramanının imgesidir Alaaddin...</p>
				<p class="normal">Anlatıcıya göre Alaaddin, bakalım nelere benzer: “bir ses”, “düş gibi”, “gerçek gibi”, “rüzgâr gibi”, “inanılmayacak kadar masum”, “bir serap”, “ötekilere benzemez bir öteki”, “bu Alaaddin, pekâlâ hiç tadılmamış bir özlemin, kelimelere hiç dökülmemiş bir duygunun, henüz şekline göz değmemiş bir eşyanın, ya da hayali bile kurulmamış bambaşka bir hayatın adı olabilir, hatta” (s. 44); Alaaddin, sonunda <span class="ideitalik">biziz</span>. Herkesin içindeki “ben”i. Başkalarında ararken aslında kendi iç dünyamızı dışa vurduğumuzun çoğun farkında değiliz, ama bazen iyicil ve “iyi ahlaklı”, bazen kötücül ve hastalıklı kimliğimiz... Değil mi ki anlatıcı, “Ama şimdi size, şehrin ve zamanın o noktasında avare avare gezip dolaşırken, sonunda herkesin yüzünde Alaaddin’in yüzünden bir parça görmeye başladığımı söyleyebilirim,” (s. 48) demektedir, okur bu sözleri herkesin içinde bir Alaaddin olduğu biçiminde okuyabilir. Bu Alaaddin’in elbette emek verilmiş bir kişilik, bir kimlik olduğunu ayrıca belirtmeye gerek var mı? Demek ki içinde böyle bir Alaaddin olanların gizlenmeleri de olanaksızdır. </p>
				<p class="normal">Alaaddin kendini arar, kahramanımız da onu. Aslında kendini arayan kahramanımızın aradığı bir düş, bir imge, yarattığı düşlemdir Alaaddin. Belki de bir serap:</p>
	  <p class="indentmetin">...ruhumda uğuldayıp duran boşluğu doldurabilmek, giderek dipsiz bir boğuntu kuyusuna dönüşen şu lanet olası hayatın ağırlığına katlanabilmek ya da içimde açılan çeşitli yaraları onarabilmek için, belki de farkına bile varmadan ben yaratmışım bu serabı... Hatta, işi gücü bırakıp günden güne onu büyütmüş, parıltılarını bakışlarımla beslemiş, her yanını iyice allayıp pullamış, sonra hızımı alamayıp Alaaddin diye adlandırmış ve işte bütün bunların sonunda da, uğruna deli divane olunacak, göz kamaştırıcı bir hale getirmişim. (s. 42-43)</p>
				<p class="normal">Bir yazarın kurmaca kişisine yaklaşımını, onunla bazen kurduğu, kurabileceği duygusal ilişkiyi anlatıyor bu sözler. Anlatıcıyı yazarla özdeşleştirmenin yersizliğini yinelemeye gerek yok, ama burada anlatıcının yazarın düşüncelerinin sözcüsü yerine geçtiğine de kuşku yok. Dahası, yaratıcı yazar bu arada kendini de mi yaratmaktadır?.. Aslında <span class="ideitalik">Bin Hüzünlü Haz</span>’ın anlatıcısı da bir öykü yazıcısı değil mi? Öyküyü baştan sona metin içinde tasarlayan, kuran, kurgulayan, bu arada anlatan anlatıcı, dolayısıyla aynı öykünün kişisidir de.</p>
				<p class="normal">Anlatıcı, Alaaddin ve öykünün iç içe geçip her birinin ötekinin gölgesini izlediği bir anlatı... Sonunda yazar da bu anlatının yaratıcısı olarak bütün denetimi elinde bulundurmanın güçlüklerini yaşayacaktır. Sözgelimi, “ormanı saran kıpırtılar”dan söz açar: Yazının kıpırtılarıdır aslında anlatılan. Sonra o kıpırtıların, “rüzgârına gönlümü kaptırmış, nereye gittiğimi bile bilmeden gelişigüzel sürükleniyordum,” (s. 86) diye açıklar durumunu; zaman zaman kurmaca yapının denetimini elinden kaçırdığını anlatmaktadır aslında. Kendi <span class="ideitalik">yaratma eylemi</span>: kıpırtıların sesi, yaprak hışırtılarının şekli, uğultuların nedeni, ormanın ele geçirilemeyen derinliği, karanlık köşelerin kalbi, yamaçların eğimi, tepelerin yüksekliği, ağaç gövdelerini saran kabukların kıvrımları arasında uyuklayan gölgelerin görünürlüğü, böceklerin dağınıklığı... Yazarın yaratma eyleminin bir ormana benzer zenginliği, karmaşıklığı, imgeleminin yüksekliği... Yaratıcı yazının yazarın kendisince bile baştan sona kuşatılması olanaksız büyüklüğünü kavrayıp elinde tutabilmek için, dışardan onu değil, içerden dışarıyı düşlemek gerektiği...</p>
				<p class="normal">Ormanın cehennemini bütün güçlükleriyle yaşayıp her yaprağın altına bakmanın olanaksızlığı karşısında, yazar çoğun yaratıcı yazının akışına kendini kaptırıp onun oluşumunu tetikte izlemeyi seçer. Öykü de artık kahramanı gibi sürüklenmeye, arayışını yazının arayışıyla özdeşlemeye başlamıştır. Denetimi bazen istemeden elinden kaçırdığını söyler yazar; bu kez öyle değil: <span class="ideitalik">Bin Hüzünlü Haz</span>’da yazının serüveni yazarın saltık olana, “mutlak”a inanmamasından, yaratıcı yazının diyalektiğinin yazının kendisince yaşanacağına olan inancından güç alır.</p>
				<p class="normal">Yaratıcı yazının içeylemine; imgelerin, eğretilemelerin yazının yarattığı dünyayı anlatmak için yüklendiği işleve; yazının yerin yedi kat altında kaynayan gizilgücüne bir de okurun katılarak çetin ve çekici bir yeniden yaratma, anlamlandırma eylemi: Yazının cehennemi budur.</p>
				<p class="normal">Hasan Ali Toptaş, anlatıyı bir <span class="ideitalik">büyük anlam</span> olarak gören, yazıyı yaratıcı dil olarak çözmek için uzun soluklu bir arayışı göze alan yazarlardan. Genç bir anlatı ustası... Onun tutumunun, keşfedilmemiş kaynaklarını açığa çıkararak <span class="ideitalik">yazıda var olanı yeniden yaratmak</span> olduğunu düşünüyorum. Umarım bu soy yazarların başına gelen geç keşfedilmenin sancılarını çok yaşamadan değeri anlaşılır...</p>
				<p class="normal">Bu yazının adını ilkin “Yazının Kalbine Yolculuk” olarak düşünmüştüm. Sanırım “Yazının Cehennemine Yolculuk” daha uygun bir karşılık oldu. Sonunda, <span class="ideitalik">serinkalpli</span> de olunabilir, yumuşak, dingin, uzak duruşlu, azla yetinen... <span class="ideitalik">Bin Hüzünlü Haz</span>’da bunları aramayın... Alaaddin’in öyküsünde kendi gerçeğinin söylencesini yaratan insanın öyküsü <span class="ideitalik">Bin Hüzünlü Haz</span>... Çağ edebiyatı en zor sınavını modernizm karşısında vermedi mi? Onu aşmak isteyenler başaramıyorlar; ona bağlılık da öykünüyü aşmalı değil mi? <span class="ideitalik">Bin Hüzünlü Haz</span>’ı bir de bu bağlamda önemli bir basamakta buluyorum. Bir çırpıda iki kez okurken duyduğum heyecanı paylaşıp onu sabırla okuyacak, yazının cehennemini arayan okurların sayısının hiç de az olmadığına inanıyorum... </p>
				</body>
</html>