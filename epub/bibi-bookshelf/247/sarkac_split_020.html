<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarkac</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_13">Yaratıcı Olmayan Roman</h1>
				<p class="normal">Edebiyatın, öncelikle de romanın yaşadığımız hayata uzak durduğu her dönemde söylenir. İstenir ki, romancılar, öykücüler, şairler yaşanan sıkıntıları, acıları, toplumun geçirdiği köktenci değişimleri gecikmeden yansıtsınlar. Sanırım yaşanan siyasal ve toplumsal değişikliklerin, yıkımların yarattığı duyarlığa edebiyatın bir karşılık vermesidir beklenen. Bir de kültürel değişimin hem toplumun bütünü hem de bireyler üstündeki etkilerini işlevsel yazının düzanlatımından okumak yerine, edebiyatın yaratıcı yaklaşımı içinde bulmayı da bekliyor okurlar.</p>
				<p class="normal">Perihan Mağden’in <span class="ideitalik">İki Genç Kızın Romanı<a href="sarkac_split_058.html#footnote-27807-30" id="footnote-27807-30-backlink" name="footnote-27807-30-backlink">[30]</a></span> ilkin böyle bir okuma düzeyi yaratıyor. Tam da günümüzün kötücül toplumu içinde kendilerini arayan; sokakta, tanıdık, bildik, neredeyse popüler kültürün simgeleri olacak kertede hayatımıza giren Ak Merkez gibi mekânlarda, gazetelerin iç sayfalarında, televizyon ekranlarında ikide bir karşımıza çıkan, ilkgençlik günlerini süren, iki genç kızı anlatıyor Perihan Mağden.</p>
				<p class="normal">Günümüz toplumu siyasal yaşam ölçütleri bakımından yüzünü ileri dönmüş görünüyor. Kazanılması ne kadar güç de olsa, daha ileri demokrasi genç insanların da özlemleri arasında. Ne ki, siyasal demokrasi aynı zamanda ekonomik demokrasiyi, dolayısıyla toplumsal hayatın bütün alanlarında, köşesinde bucağında eşitlikçi, demokratik bir hayatı vaat etmiyor. Tersine, toplumsal ilerleme ekonomik demokrasinin önünde gittiği için, toplumun çoğunluğunun geleceği aydınlanmak yerine, sanki daha çok kararıyor. Genç insanlar bu gelişmeden en çok etkilenen kesimi oluşturuyor. Nasıl bir kültür içine doğduklarını neden sonra, ürkütücü biçimde anlıyorlar. Işıltılı yaşam biçimlerinin çıplak yüzü, parasız pulsuz gençlerin hayatını yaşanmadan öldürüyor. Bugünün kültürü, genç insanlara şiddetin bütün biçimlerine karşı direnme gücü de vermiyor.</p>
	  <p class="ortayazi">* * *</p>
				<p class="normal"><span class="ideitalik">İki Genç Kızın Romanı</span>’nda, yeniyetmeliğin ertesine geçmeye çalışan iki genç kız anlatılıyor. Biri (Handan) neredeyse dünyadan habersiz, saf, boyun eğmeye yatkın, daha güzel yaşama özlemiyle dolu, anneye bağımlı; öteki (Behiye) yaşından olgun, bireylik sorunlarını çözdüğünü sanan, hayata nefretle bakan, erkek düşmanı, anne düşmanı, okulu ve kurumları reddeden başına buyruk, özgürlüğünü nerede bulacağını şaşırmış iki genç kız.</p>
				<p class="normal">İkisinin de genç kız olmaktan gelen özelliklerini kalın çizgilerle anlatmayı amaçlamış Perihan Mağden. Anlattığı hayatı da, asıl kahramanı Behiye’yi de şiddete bükülen ilişkiler içinde düşünmüş. Gencecik kızlar, sert ve düpedüz şiddete dayalı ilişkileri daha yoğun hissediyorlar. Romandaki kimliği belirsiz genç erkek cinayetleri de anlatıya sert izler düşürerek, Behiye ve Handan’ı kuşatan toplumun barındırdığı tehlikelere ve çürümeye gönderiyor. Burada Behiye’nin gösterdiği şiddet eğiliminin erkeksiliğine de vurgu yapmak gerekir.</p>
				<p class="normal">Kendine karşı olduğu gibi, dışardaki hayata da şiddet duygularıyla doludur Behiye. Evde annesine, ülkücü erkek kardeşi Tufan’a, bazen babasına; sokakta tanımadığı insanlara; onu sıradan aile ilişkileri içine sıkıştırmış hayata karşı saçtığı öfke, Behiye’yi tanıdık genç kız kimliğinin çok ötesinde, günümüzün pek çok özelliğini toplamış bir genç kız tipine dönüştürüyor. Kendisi için hiç sorun çıkarmadan <span class="ideitalik">ev haliyle</span> durduğu besbelli annesine karşı, Behiye’nin romanda ikide bir dile getirdiği duygularına bir örnek vermek yetebilir:</p>
	  <p class="indentmetin">Çay içmeyi seviyor Behiye. Ama annesiyle ilgili bir şey şimdi çay. Annesine ait. Annesine ait her şeyden tiksiniyor Behiye. Annesini hatırlatan. Annesiyle ilintili. Anneşeyi. Annedeğmiş. (s. 24)</p>
				<p class="normal"><span class="ideitalik">İki Genç Kızın Romanı</span>, hayata ve insanlara karşı nefret duygusunu taşkınlıkla taşıması yüzünden yargılanabilir mi? Romanı bu yanıyla değerlendirmek, yalnızca içeriğe yapılan vurgu yüzünden anlamsızlaşabilir. Bu öfkenin romanın kurgusunu ve dilini nasıl eksilttiğini tartışmak daha anlamlı olabilir. Kaldı ki, yalnızca duyduğu nefret ve şiddet eğilimiyle yaşayan bir roman kişisi niçin olmasın? Okurun yazınsal metinden tedirgin olması, dolayısıyla sıradan ve gündelik eğilimleri romana dayatması da düşünülemez.</p>
				<p class="normal">Perihan Mağden, Behiye ile toplumun genel geçer ölçütleriyle uyumsuz bir genç kız kişiliği yaratmayı amaçlıyor. Behiye’nin uyumsuz, içinde bulunduğu koşullara öfkeyle karşı çıkan, topluma isyan eden kişiliği, üstelik romanın en dikkate değer yanı. Ne ki, romanın açığa düşen yanı, aslında bu kişilik özelliklerini Behiye’nin günümüze özgü bir <span class="ideitalik">tipik kişiliğe</span> dönüştürmesi... Abartılı kişiliğiyle kendine benzer yeniyetmelerin bütün özelliklerini, hem de uçlarda yaşayarak temsil etmeye kalkışması, Behiye’nin yazınsal kimliğini zayıflatıyor. Böylece gerçekten yaşanabileceklerin yazılması amaçlanırken, gerçekliği olmayan bir tip oluşuyor.</p>
				<p class="normal">Tipe dönüştürülmeye çalışıldıkça sahiciliği bozulan Behiye’nin bazı davranışları ve düşünceleri onu gerçeklikten büsbütün uzaklaştırıyor:</p>
	  <p class="indentmetin">Yoksa olamazdı Behiye. Uçup gitmişti. Defolup. Yok olup. Bu şarkı sözleri, onun tırnak izleri. Tırnaklarını hayatın beton duvarlarına, onlarla geçirdi. (s. 57)</p>
				<p class="normal">Behiye’yi, <span class="ideitalik">hayatın beton duvarlarına, dinlediği şarkı sözleriyle tırnaklarını geçiren</span> bir genç kız olarak yalnızca romanın yazarı düşünebilir. Bu denli savlı bir kişilik romanda yaşamıyor. Behiye’nin “normal” olmaması için yazarın gösterdiği çabaya sözüm yok; ama “normal olmayan” bir kişiliği yazınsal dil ve yapımbiçimleri içinde yaratmanın güçlüklerini çözmeden de roman ve roman kişileri yaratılamıyor.</p>
	  <p class="ortayazi">* * *</p>
				<p class="normal"><span class="ideitalik">İki Genç Kızın Romanı</span>, bir romanın sahip olması gereken derinliğe ulaşamıyor. Çizgisel, yani tek bir doğrultuda gelişen, bir ana yatakta akan, tek katmanlı, bir düz anlatı. Belki çok uzun bir öykü de denebilir.</p>
				<p class="normal">Yaratıcı bir yazarın gelişini bildiren <span class="ideitalik">Haberci Çocuk Cinayetleri</span> ve <span class="ideitalik">Refakatçi </span>romanlarından sonra, <span class="ideitalik">İki Genç Kızın Romanı</span> yazınsal bakımdan bir geri çekilmedir. Perihan Mağden ilk iki romanında edebiyatın değerleri içindeki arayışından bu kez farklı bir yola girdiğini gösteriyor.</p>
				<p class="normal">Önce popüler ilgiler içinde yazarının romancı kimliğini eksilten <span class="ideitalik">İki Genç Kızın Romanı</span>, İstanbul’da yaşanan –ve başka benzeri bulunmayan– gündelik hayatı verilmiş bir biçim olarak onaylıyor. Gündelik hayata roman aracılığıyla müdahale ediyor Perihan Mağden; verilmiş hayatı kendi romanının süzgecinden de geçiriyor. Şu var ki, sorgulamak ve nedenleri üstünde düşünmek yerine, o hayatın bir yarası olarak sivrilen Behiye kişiliğiyle aslında gelip geçici bir anlam üstüne kuruyor romanını. Bugünkü hayatın kaygan yüzeyi tamamıyla değişince, Behiye’nin bir roman kişisi olarak havada iğreti kalacağı öngörülebilir mi?</p>
				<p class="normal">Behiye’nin kanayan bir yara olarak duyduğu acı, nefret ve şiddet duygusunun da tamamıyla günümüze özgü bir tepkime olduğu saptanamadığı için, bazı abartılı yorumlar yapılabiliyor. Necmiye Alpay, “Perihan Mağden’in bu romanla modern bir trajedi yazarı sayılabileceğini” öne sürerek bu yargıların bir örneğini veriyor. Üstelik, <span class="ideitalik">İki Genç Kızın Romanı</span>’nda gördüğü trajedinin bizim edebiyatımızda olmadığını da belirtiyor.</p>
				<p class="normal">Necmiye Alpay’ın yargısı eleştiride yorumun sınırtanımazlığı olarak da alınabilir. Yaşar Kemal’in başlangıcından bugüne bir tragedya yazarı oluşunu umursamadan ve onun <span class="ideitalik">Dağın Öte Yüzü, Akçasazın Ağaları</span>, <span class="ideitalik">Kimsecik</span>, <span class="ideitalik">Bir Ada Hikayesi</span> ırmak romanlarını, Yusuf Atılgan’ın <span class="ideitalik">Anayurt Oteli</span>’ni, Vüs’at O. Bener’in <span class="ideitalik">Bay Muannit Sahtegi’nin Notları</span>’nı, Bilge Karasu’nun <span class="ideitalik">Kılavuz</span>’unu, Ahmet Karcılılar’ın <span class="ideitalik">Yağmur Hüznü</span>’nü insanın varoluş trajedisinin benzersiz örnekleri olarak okumadan, Perihan Mağden’in <span class="ideitalik">İki Genç Kızın Romanı</span>’nı biricik trajedi romanı olarak göstermek, eleştiriyi gözden düşürecek bir saptamadır.</p>
				<p class="normal">Perihan Mağden’in, “damardan Türkiye’yi, televizyonda seyrettiğimiz alt, orta sınıfların borusunun öttüğü bir Türkiye’yi dehşet içinde yazdım,” sözlerindeki içtenliğe de inanıyorum. Onu öteki, “Abi, ne yapsam satar?” diyen romancılardan ayıran yanı da belki bu içtenliği. Ama <span class="ideitalik">İki Genç Kızın Romanı</span>’nda bu amacının yalnızca kıyısına gelebilmiş. Tepeye çıkmak içinse, yeterince donanımlı, kuşamlı olmadığı anlaşılıyor. Ne anlatmak istediği Türkiye’yi yakalayabilecek roman kişileri yaratabilmiş, ne “damardan Türkiye” bir alt kesit olarak bile romana taşınabilmiş, ne de o denli çarpıcı gerçekliği romanın değerleri içinde anlatacak yazınsal bir dil kurabilmiş.</p>
	  <p class="ortayazi">* * *</p>
				<p class="normal">Perihan Mağden’in <span class="ideitalik">İki Genç Kızın Romanı</span>’nda yeni bir dil kurduğu öncelikle saptanabilir. Ne ki, sokaktan devşirilen konuşma biçimleriyle desteklenen bu dil de, kimilerinin öne sürdüğünün tersine, <span class="ideitalik">Haberci Çocuk Cinayetleri</span> ve <span class="ideitalik">Refakatçi</span>’den daha yenilikçi değil. Perihan Mağden’in okurları önceki iki romanı yazınsal bakımdan daha önemli bulmuşlardı. O zaman Perihan Mağden de, ilgi gören bir gazete yazarı değildi.</p>
				<p class="normal"><span class="ideitalik">İki Genç Kızın Romanı</span> verili dili seçiyor; çünkü dışarda, bildik mekânlarda, kimliğini bulamamış genç kahramanlarının yaşantısı içinde oluşuyor. Baştan yapılan tasarım bu. Behiye ve Handan, yazarın bu tasarımına tastamam uygun iki kişilik. Dolayısıyla onların konuşma biçimi romanın dilini de belirliyor. Asıl büyük pay elbette Behiye’nin. Bu dil seçimi onaylanabilir belki, ama kişilerin gerçekliği zorlayan biçimde oluşması, dilinin de zorlamayla sakatlanmasına neden oluyor. Verili dil, yazınsal dile dönüşemiyor. Romanda çok az da olsa,</p>
	  <p class="indentmetin">Saat iki buçuk. Unuttu gitti. Çiğdem öyle çabuk unutulacak bir şey: Sapı kopmuş bir şemsiye, eprimiş bir atkı, ağır ve içi sıkılınmış şeylerle dolu bir bavul. (s. 39)</p>
				<p class="normal">gibi, sözcüklere verilen anlamı çoğaltan, okurun vereceği yeni anlamları besleyen tümceler de var elbette. Ama bunlara da ne yazık ki, çok az rastlanabiliyor. Çünkü romanın yazınsal dokusu da verili olanla örülüyor.</p>
				<p class="normal">Perihan Mağden’in gerçek yaşamdan beslenip romanda da gerçek yaşama göndermeler yapma çabası, sonunda bu iletişim kanalını yazınsal bağlamda tutmaya yetmiyor. Çünkü gerçek yaşama yapılan göndermelerin dolayımlı değil, doğrudan oluşu, <span class="ideitalik">İki Genç Kızın Romanı</span>’nın dilini de yazınsal düzeyden kaydırıyor. Romanın dili belirtisel değil, işlevsel kalıyor.</p>
				<p class="normal"><span class="ideitalik">İki Genç Kızın Romanı</span>’nda yazarın kendini anlatılanların coşkusuna kaptırdığı, böylece öykünün uzadığı, dilin kendini sürekli yinelediği, yinelemelerin romana ayrıca katkısının olmadığı da saptanabilir. Bir de sözcükleri kırarak yapılan yinelemeler var:</p>
	  <p class="indentmetin">Behiye çok gülüyor. Konuşuyor da. Öyle genel bir çok gülme ve çok konuşma hali içinde. Ama neler söyleyip tam olarak, nelere güldüğünü bilmiyor. Tam olarak. YARIM. BU YARIM. TAMYARIM. IM. (s. 62)</p>
				<p class="normal">Ne sözcüklerin büyük harfle yazılması, ne sözcüklerin kırılarak yinelenmesi verilmiş anlama yeni anlamlar yüklüyor...</p>
				<p class="normal">Bu arada, yapılabilecek en nahif ve nedensiz seçimlerden biri de, sözcüklerin sık sık büyük harfle yazılması. Sözcüklerin anlamını güçlendirdiği, sertleştirdiği sanılıyor bunun. Öyle okunabilir de. Ne ki, işlevsel dil –ve sözcükler– böylece yazınsal dilden bütün gövdesiyle çıkmış da oluyor. Geriye kalansa, boşluklar.</p>
				<p class="normal">Şu örneklerde büyük harf kullanımı, dili düpedüz <span class="ideitalik">basitleştirmiyor</span> mu?</p>
	  <p class="indentmetin">Mutfak işi yapma anne, yapma anne, YAPMA! (s. 19)</p>
	  <p class="indentmetin">Sanki her şeyleri çok tıkırında. Benden daha iyi DURUMdalar. (s. 36)</p>
	  <p class="indentmetin">Behiye’yi onca püskürtülmüş, onca içine almamış BU dünya peki, KİMLERİN dünyası? (s. 75)</p>
	  <p class="indentmetin">Handan’ın yatağının altında KÖPEK GİBİ yerde mi yatacaksın yani? (s. 84)</p>
				<p class="normal">Romanın başından sonuna, sayısız kere kullanılmış bu büyük harflerin yazınsal bir metinde hiçbir karşılığı olmadığını yinelemeye gerek var mı? Büyük harfle yazılan sözcükler küçük harfle yazılsalardı, anlamları değişir miydi?..</p>
				<p class="normal">Perihan Mağden, “köşe yazarlığı” için, “Benim dilimi kıvraklaştırdı ve yalınlaştırdı,” diyor. <span class="ideitalik">İki Genç Kızın Romanı</span>’ndaki dilinin de köşe yazılarındaki dili olduğu, romanını da bu kıvrak ve yalın dilin olanaklarıyla yazdığı belirtilebilir. Bu dil, ne yazık ki yazınsal dil, roman dili değil. Belki köşe yazılarının yaratıcılığına uygun düşecek, işlevsel bir dil.</p>
				<p class="normal">Öte yandan, Perihan Mağden’in muhalif duruşuyla bağdaşmayacak biçimde, piyasanın kucağına bıraktığı romanının, ne yazık ki gene okurun önyargılarına mahkûm kalacağı da öngörülebilir. <span class="ideitalik">İki Genç Kızın Romanı</span> da öteki çok satan romanlar gibi, yazınsal ölçütlere vurulma, dolayısıyla doğru dürüst tartışılma şansını bulamayacakmış gibi görünüyor.</p>
				</body>
</html>