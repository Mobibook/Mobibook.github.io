<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarkac</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_18">“Yağmur Hüznü”nün<br class="chapter"/> İç Dünyası</h1>
				<br class="chapter"/><p class="normal1">Romanın Ötesini Okumak</p>
				<p class="normal">Yirmi iki temel harfi yazdı, onlara biçim verdi, eklenecekleri ekledi, silinecekleri sildi, hepsini topladı; onlarla tüm yaratılmışları ve gelecekte yaratılacak her şeyi yarattı.</p>
	  <p class="sagnormal">Sefer Yetsira, 2:2</p>
				<p class="normal">Son yıllarda yazılmış en güzel romanlardan biri olan Ahmet Karcılılar’ın <span class="ideitalik">Yağmur Hüznü</span>, bir eleştirmenin önüne getirdiği yeniden üretilebilme gizilgücüyle de ilgiye değer. <span class="ideitalik">Yağmur Hüznü</span> bir psikolojik roman bağlamında da çözümlenebilir; içerdiği toplumsal ya da kültürel acının yazınsallaştırılması bağlamında da... “Melankolinin Manifestosu” olarak anlamı üstünde de durulabilir; her biri ayrı ayrı değerlendirilebilecek dört kişiliğiyle sınırlı bir eleştirinin derinliği de çekebilir okuru. Romanın özellikle dikkat çeken dili ve kurgusu da genç bir yazarın yetkinlikle üstesinden geldiği sorunlar olarak öne çıkarılabilir... Sanırım tümünü birden almanın getireceği çetin bir çözümleme çabası içine girmeyi tasarlıyorum. <span class="ideitalik">Yağmur Hüznü</span>’nün bu kapsamda bir değerlendirmeyi hak eden niteliği yol açıyor buna.</p>
				<br class="chapter"/><p class="normal1">Psikolojik roman</p>
				<p class="normal">Öte yandan, psikolojik roman terimini tam benimseyemiyorum. Psikolojik olmayan roman olur mu, sorusunu getiriyor hemen. Hiç değilse ben, olmaz sanıyorum. Hangi romanlar psikolojiktir, hangileri değildir: bu alana girmek istemem. Herkesin düşünsel kurgulamasına göre değişir bu seçim. Gene de bu çözümlemenin gövdesi “Psikolojik Roman” başlığı altında kuruluyor. İçerdiği derin psikolojik yoğunlaşma ve çöküntü deşilmeden bu romanı anlamak olanaksız görünüyor.</p>
				<p class="normal"><span class="ideitalik">Anayurt Oteli</span>’ne mi gönderiyor bizi <span class="ideitalik">Yağmur Hüznü</span>? Zebercet ile <span class="ideitalik">Yağmur Hüznü</span>’nün deneği birbirlerine benziyor mu? Düşünmeye değer... Kadını yatağında boğan Zebercet ile kadınları sanki sevecenlikle öldüren denek arasında bir ilişki olduğunu gitgide daha çok düşünüyorum. <span class="ideitalik">Anayurt Oteli</span> psikolojik roman bağlamında yer alıyorsa, <span class="ideitalik">Yağmur Hüznü</span> de o bağlamdadır.</p>
				<p class="normal">Bir de psikolojik eleştiri var. Tahsin Yücel, <span class="ideitalik">Eleştirinin ABC’si</span>’nde bu konuda bir başlık açmıştı. Ne ki, bana inandırıcı bir yöntem gibi gelmiyor “ruhbilimsel eleştiri”. Yazarı ile yapıtı arasındaki ilişki, yazınsal yazının içeylemine ne ölçüde sızar? Sızar besbelli, ama gene de yazının çözümlenmesi yazarından soyutlanarak yapıldığında asıl anlamını kazanmaya başlar.</p>
				<p class="normal"><span class="ideitalik">Yağmur Hüznü</span>’nü psikolojik roman bağlamında çözümlemeye koyulduğumda Ahmet Karcılılar’ın psikolojik durumunu aklıma getirmedim. Yazarından yapıta akan “gizli içerik”, doğrusu ilgilendirmedi beni. Deneğin “benliği”ne, “bilinçaltı”na ne denli yakınlık duyuyorsam, Ahmet Karcılılar’ınkine de o denli uzak buluyorum kendimi. Tahsin Yücel de öyle:</p>
	  <p class="indentmetin">Bir kez, çoğu eleştirel yaklaşımların alışılmış kusuruyla yaralıdır. Yazın incelemeleri için geliştirilmemiş bir bilgi alanının verilerini kullanır, üstelik bu verileri kullanan kişi yararlandığı dalın uzmanı değildir, her an büyük yanılgılara düşebilir: ikincisi, ruhbilimsel ya da ruh çözümleyici eleştiri, sürekli biçimde araştırma nesnesiyle araştırma aracını birbirine karıştırır: Bir bakarsınız, yapıtı yazarla açıklar, bir bakarsınız, yazarı yapıtla. Bu sürekli gidiş geliş içinden çıkılmaz bir karışıklık öğesi olarak belirir. (Eleştirinin ABC’si)</p>
				<p class="normal">Ahmet Karcılılar, romanının psikolojik, pedagojik, kriminolojik, melankolik bir roman olarak okunmamasını diliyorsa, bunun nedenlerini düşünmek gerekir. Romancının, yaratıcı emeği karşısında duran okurdan bu beklentisi elbette haklı. Sonunda okunan, romandır. Ruhbilimsel eleştirinin ipin ucunu kaçırdığı da belliyken...</p>
				<p class="normal">Ne ki, romanının davranış bilimlerinin sınırlarındaki okurun elkitabı olmasını niçin beklediğini de anlamak güç. Ben ne yapacağım bu durumda? Okurun beklentilerine göre okumayı düşünmediğime göre, yazarın yönlendirmeleri de pek etkilemiyor beni. </p>
				<p class="normal">Bu eleştiriyi hem öncelikle psikolojik bir çözümleme, hem davranış biçimlerini de irdeleyen bir yazı olarak alıyorum. Yazının çatısı böyle kurulurken, ilk başlık belli oluyor: “Psikolojik Roman.”</p>
				<p class="normal">Bu başlık yazacağım yazıyı baştan güçleştiriyor elbette. Psikolojik çözümleme toplumsal ilişkilerin sorgulanmasından elbette daha güç ve eleştirmeni yoldan çıkarabilecek bir yöntemdir.</p>
				<p class="normal">Camille Paglia, <span class="ideitalik">Cinsellik ve Şiddet ya da Doğa ve Sanat</span> adlı incelemesinde, cinsellik ve şiddetin doğadan gelip sanata giden yolunu açmaya çalışıyor. Bu yazıyı yazarken ondan da yararlanacağımdan kuşkum yoktu. Ne ki, düşündüğüm gibi çıkmadı. <span class="ideitalik">Yağmur Hüznü</span>’nü aydınlatmaktan uzak, başka bir bağlamı açıklayan bir inceleme olduğunu anladım. Birkaç ipucu yakalanabilir mi gene de? Biri belki şu:</p>
				<p class="normal">“İnsan hayatı kaçış ve korkuyla başladı.”</p>
				<p class="normal">İlkel insanın hayatından söz ediliyor. Doğayla savaşından kaçtığı zaman sığınacağı yer: <span class="ideitalik">din</span>; korkuyu rasyonelleştiren...</p>
				<p class="normal">Çocuğun sonunda evden kaçışı ve süreğen korkuları onun yeni bir hayata yürüdüğünü imliyor o zaman. <span class="ideitalik">Yağmur Hüznü</span> bunu da anlatıyor. Ama burada çok derinleşemeyeceğimi fark ediyorum. Sanki çocuğun romanın bitiminden sonraki hayatı anlatılıyor, benim de orada derinleşmeme olanak yok.</p>
				<p class="normal"><span class="ideitalik">Yağmur Hüznü</span>’nün her bölümünün başında bir epigraf yer alıyor. Hem romanın bölümlerini hem de yazarın romanıyla ilişkisini belirten ve roman sanatıyla ilgili düşüncelerine göndermeler yapan epigrafların ilki Milan Kundera’nın:</p>
	  <p class="indentmetin">Romanlarım psikolojik değildir. Daha doğrusu genellikle psikolojik olarak adlandırılan roman, estetiğin ötesindedir.</p>
				<p class="normal">Yazarın tüylerini diken diken eden “kriminolojinin entelektüalitesi” sözü gibi bir söz de psikolojik roman için söylenebilir mi: <span class="ideitalik">psikolojinin entelektüalitesi</span>. Psikolojiyi, dolayısıyla insanın iç dünyasını anlama çabasını entelektüel bozuşuma uğratmakla özdeşlenebilecek bir yaratma eylemi, roman sanatını açıklayacak düzeylerden birini oluşturur mu? <span class="ideitalik">Bireyin iç dünyasını kötüye kullanma</span> biçiminde açıklanabilecek olan psikolojinin entelektüalitesi, psikolojik roman kavramını açıklamak için olumlu çağrışımlar yapmıyor.</p>
				<p class="normal"><span class="ideitalik">İyiye</span> mi kullanmak gerekir iç dünyaları?</p>
				<p class="normal">Olumlu bir anlam çıkaracaksak bundan, evet. İç dünyaların iyiye kullanılmasından yazınsal yaratıları varsıllaştıracak sonuçlar çıkarılabilir. Sonunda roman, bireyleşmiş insanın gizleri üstüne kuruludur ya da insanın gizlerinden güç alır, beslenir. Roman, psikolojiyi açıklayıp çözümlemez, yeniden üretimin nesnesi olarak psikolojiyi kullanmaz, ama insanın iç dünyasının derinliğini çözümler, onu yeniden anlamlandırarak yaratıcı bir yapıt ortaya koyar. Adalet Ağaoğlu’nun <span class="ideitalik">Hayır...</span> ya da <span class="ideitalik">Romantik-Bir Viyana Yazı</span>’nı düşünce romanı olarak nitelerken, yazarının getirdiği yeni düşüncenin açıklamasını bulduğumuz kitapları anlatmıyoruz: Düşünsel sorgulamalar içinde oluşan yaratıcı, yazınsal bir yapıttan söz ediyoruz...</p>
				<p class="normal">Ahmet Karcılılar <span class="ideitalik">Yağmur Hüznü</span>’nün ilk bölümü olan “Önsöz”de bu yaklaşımın kendince dolaylı açıklamasını yapıyor. Romanının psikolojik, pedagojik, kriminolojik, melankolik bir roman olarak okunmamasını diliyor; böyle bir okumanın romanını daraltacağını düşünüyor. Yaratıcı yazarın kendini savunma alanında ördüğü ilk duvar olmalı bu. Gene de romanının, “davranış bilimlerinin ulaşılmaz sınırlarını arayan seyyahlar için bir elkitabı” olabileceği düşünü de kurmadan edemiyor. Bu belki eleştirmene bir gönderme. Böylece <span class="ideitalik">Yağmur Hüznü</span>’nü çözümleyecek eleştirmen, metni ruh çözümlemesi ve ruhsal depremlerin yol açtığı davranış biçimlerinin çözümlemesi düzeyinde almaya yönelecektir.</p>
				<p class="normal"><span class="ideitalik">Yağmur Hüznü</span>’nde <span class="ideitalik">denek</span>, romanın başkişisi, yaratıcısı, ilkin davranışlarıyla –işlediği cinayetlerle– değil de, yazınsal bir metnin kurguladığı kişilik olarak önemli.</p>
				<p class="normal">Deneğin işlediği suçun nedenlerini anlama çabası romanda asıl sorunlardandır. Deneğin çocukluğuna dönük çözümlemeler hemen öne çıkar. Kahramanımız dikkat çekici cinayetler işlemiştir. Ne ki, bir Karın Deşen Jack mıdır o? İşlediği suçların, aslında o cinayetlerden de bağımsız, geçmişe dönük nedenleri var mıdır? Bu niçin önemli? Sonunda, çözümlediğimiz gerçek kişi değil de kurmaca, yaratım ürünü bir kişilik olduğu için. Gerçek yaşamda işlenen bu tür cinayetlerin üçüncü kişilerde yarattığı duygu belki nefret, dahası öç alma biçiminde açığa çıkabilir. Oysa edebiyat yapıtında bir dizi cinayet işleyen kurmaca kişinin, bu cinayetleri işleme nedenleri, onu suça iten etmenler ve o etmenlerin varoluş koşulları çözümlenmeye, böylece suçlu roman kişisi anlaşılmaya, onu suça iten toplumsal ilişkiler dizisinin sorumlulukları deşilmeye çalışılır.</p>
				<p class="normal">Edebiyat ne işe yarar, sorusunun karşılığını da mı vermiş oluyoruz böylece?</p>
				<p class="normal">Edebiyatın (sanatın) aslında toplumu anlamanın en yüksek düzeyli biçimi olduğu demek ki yadsınamaz. <span class="ideitalik">Yağmur Hüznü</span>’nün deneğini de, romanın okuru sanırım başka türlü okumayacaktır. Deneği bir cinayet makinesi gibi alımlamakla yetinen roman okuru olabilir mi? Sanmıyorum. Etkin okur olarak eleştirmense, bu düzeyde okumaya hiç mi hiç gönül indirmez.</p>
				<p class="normal">Adam Phillips, <span class="ideitalik">Dehşetler ve Uzmanlar</span> kitabında, tıp ve din gibi, psikanalizin de paniği anlama dönüştürdüğünü belirterek, “Korkuyu ilginçleştirerek dayanılabilir hale getirir,” diyor.<a href="sarkac_split_065.html#footnote-27807-37" id="footnote-27807-37-backlink" name="footnote-27807-37-backlink">[37]</a> Phillips, “Psikanaliz, hem özeli sosyale dönüştürebilir hem de anti-sosyali yorumlanabilir hale getirebilir,” diye ekliyor.<a href="sarkac_split_066.html#footnote-27807-38" id="footnote-27807-38-backlink" name="footnote-27807-38-backlink">[38]</a></p>
				<p class="normal"><span class="ideitalik">Yağmur Hüznü</span>’nde deneğin durumu bu düşüncelere tam uygunluk içindedir. Yazar, roman kahramanının korkusundan ilginç sonuçlar devşirmeyi amaçladığı gibi; onun ruhsal yaralarını çözümleyerek genel, toplumsal yaraları belirtip toplumdışı konumuna eklenen cinayetlerini, özel suçlarını da okurun imgelem gücüne ve yeniden üretim sürecine aktarmaktadır.</p>
				<p class="normal">Deneğin sonunda yakayı ele verdiği cinayetinden önce parayla yatmaya gittiği kadın, anlatının şu anında ölümle karşı karşıya gelmiştir:</p>
	  <p class="indentmetin">Sonra, neden beklediğimi sormak için gözlerini yerden kaldırıp bana çevirdiğinde gerçeği anladım. Bu karanlık koridor, ışıkta bekleyen ve karanlıktaki yüzümü arayan bu kadın, her şey ama her şey o kadar tanıdıktı ki...</p>
				<p class="normal"><span class="ideitalik">Karanlık, koridor, ışık ve kadın</span>: niçin o kadar <span class="ideitalik">tanıdık</span> oldukları, belli ki anlatı içinde anlaşılacaktır. Hemen akla gelir ki, tümü de kahramanımızın geçmişini anımsatmaktadır. Geçmişte duran bir başka kadını ve onunla birlikte bulunduğu ortamı...</p>
				<p class="normal">Her cinayetten önce bir çözülme yaşamış olmalıdır denek. Belleğinde yaşayanları, bilinçaltının yaralarında çoğalanları devindiren hüznü, onu anılarını yok etmeye gönderir. Öldürdüğü bütün kadınlar birbirine benzemektedir. Ölülerini aynı biçimde, sanki saflıklarını bozmadan bırakır ardında (fahişe olmalarına karşın hiçbiriyle yatmamıştır). Seri cinayetler işlemesine karşın, romanın suçlu kabul etmediği bir roman kişisidir denek. Tamamıyla kendi dışındaki nedenlerin etkisi altında gelmiştir bu noktaya.</p>
				<p class="normal">Denek <span class="ideitalik">yalnızdır</span>. Yaşadıklarını paylaşacak kimsesi yoktur; bu yüzden üstüne ağır bir gölge gibi düşen geçmişinden kurtulamamaktadır. Yalnız insan konuşur mu?</p>
				<p class="normal"><span class="ideitalik">Çocuktur</span>. Sanki doğduğu gibi kalmış, çocukluğunu yenememiştir. Çocukluğunu inanılmaz bir karabasana dönüştüren evden, korkularını da yanına alarak sonunda kaçmıştır. </p>
				<p class="normal"><span class="ideitalik">Saftır</span>. İlkel kalmış bir kişiliği olmasına karşın, seçtiği kadınlara tecavüze kalkışmamıştır. Çünkü, “Tecavüz doğal bir saldırganlık türüdür,” (Camille Paglia) ve denek saldırgan kişilikli değildir. <span class="ideitalik">Yağmur Hüznü</span>’nce deşilmeye çalışılan deneğin bilinci, suçlu kişilik olarak değil de, korunmasız, saf bilinç olarak alınmaktadır.</p>
				<p class="normal"><span class="ideitalik">Zayıftır</span>. Zayıflığının bilincinde davranır. Hem Kadın’ın (Cinci Sahire’nin) evinde, hem Kız’ın cinsel oyunları karşısında, hem yağmur hüznünün çıldırtıcı kollarında, hem kendi geçmişi ve kendini suça doğru yönlendiren bilinci karşısında...</p>
				<p class="normal">Kahramanımız, kaçış ve korkuyla biçimlenmiş,<span class="ideitalik"> dolayısıyla</span> ilkel kalmış bir kişiliktir. Kendisini ruhsal bir cendereye sokan evin dışındaki dünyayla hiçbir ilişkisi olmadan çocukluğuyla baş başa kalan denek, doğal çocukluğunu da hiçbir biçimde yaşayamamıştır. Dışarıyı, öteki dünyayı, başka insanları tanımamıştır. Gizli tarikat toplantılarının, dinsel baskının, cinlerin, Allah’ın devletine inancın tasallutu altında oluşan hastalıklı iç dünyası, evdeki genç kızın cinsel kölesine dönüştükçe onu gelecekte olacaklara da adım adım yaklaştırmaktadır...</p>
				<p class="normal">Çocuk, evde çoğun konuşmamaktadır. Dilsizdir. Duygularını dışa vuramamakta; Kız’ın kendi cinselliği için onu hoyratça kullanışına ya da dinsel baskının başlıca yaratıcısı olan evin Kadın’ının çocuk beynini yaralamasına karşı hep suskundur. Bir yerde, ağaçta gördüğü kumruya bakarken birdenbire bağırması bile sanki sessizliğe gömülüdür. Kumruya bakarken, “Ne yaparsam yapayım kıpırdamayacağını düşünüyordum,” diye geçirir aklından. “Umutsuzlukla elimi kaldırarak bağırdım, yuvasından fırladı ve uçtu gitti. Sevincimden naralar attım.”</p>
				<p class="normal">Metinde kullanılan dil öyledir ki, çocuk burada ne bağırmıştır ne naralar atmıştır. Yoksa bağırıp naralar attığını mı sanmıştır? Kendi sesini başkaları duyabilir miydi? Çocuk, baskı altında bulunduğu için <span class="ideitalik">dilsizdir</span>. Hiç konuşmaz ya da çok az konuşur. Kişiliğini oluşturmasını sağlayacak sorulardan ve ilişkilerden yoksun yaşamaktadır. Evdeki büyükler çocuğun ne davranış dilini vermektedirler ne de konuşma dilini. Bir davranış dili veriliyorsa da, onun da ancak davranış bozukluğuna göndereceği bellidir; sonunda da öyle olmamış mıdır?</p>
				<p class="normal">Şu var ki, çocuk gözü, en eğitilmemiş çocukta bile keskindir, ayrıntıları hemen görür. Bir yangında annesini ve babasını yitirdikten sonra yakınları onu bu eve getirmiştir. Bu karabasanlar üreten eve düşmeden önceki yaşantısını, özellikle babasıyla ilişkisini unutamamaktadır çocuk.</p>
				<p class="normal"><span class="ideitalik">Unutamamak</span>: Deneğin ruhsal kişiliğini iyileştirmek yerine, gitgide daha çok sakatlamaktadır. <span class="ideitalik">Yağmur Hüznü</span>’nün laytmotiflerinden de biridir unutamamak. Psikiyatrla hipnoz yoluyla yaptığı söyleşimde, Burgazlı Ali Hoca’ya, “Daha önce yaşadığım ve başkalarına anlatamadığım anılarımı unutamamak gibi bir problemim olduğunu söylemiştim,” (s. 76) der. Burgazlı Ali Hoca (dinsel baskının uygulayıcısı) ona anılarını doğru anımsamasının olanaksızlığını anlatır; “Bu yüzden, yani o anıları doğru anımsaman mümkün olmadığından onları rahatlıkla unutabilirsin,” (s. 77) öğüdünü verir. Burgazlı Ali Hoca bu öğüdün ardından adamakıllı yoğunlaştırılmış bir metafizik dersi verir çocuğa; dolayısıyla, çocuğun gerçekten yaşadıklarını unutması, mutlu günlerini bilincinde yaşatması değil, şimdiki cenderesine boyun eğmesi gerekir.</p>
				<p class="normal">Gene de çocuk aklı boyun eğmemiştir. Bir başka gün de Kadın’a, “Biliyor musun, ben hiçbir şeyi unutmuyorum,” der. “Gördüğüm şeyleri, yaşadıklarımı hiç unutmuyorum.” (s. 163)</p>
				<p class="normal">Burada hem çocukluğuna sarılması vardır deneğin hem de o evde yaşadıklarını unutmayacağı yollu bir tehdit... Kadın’ın çocuğu anlaması olanaksızdır...</p>
				<p class="normal">Çocuğun unutamama sorunu, bir psikolojik düzey oluşturur romanda. Unutma (unutkanlık değil) artık anımsamama demekse, unutamama önsel olarak unutmayı gerektirir. Unutamamak, bazı şeylerin unutulmuş, unutulabilir olduğu varsayımından çıkar. Çocuk belleği unutmamayı unutarak öğrenir, öğrenme süreci boyunca da bazı şeyler bir daha anımsanmamak üzere unutulur. Çocuk deneğin “hiçbir şeyi unutmuyorum” deyişinden de bir daha unutulmamak üzere belleğine kazınanları anlamak gerekir. Unuttuklarından arınarak unutulmamış olanların tortusu kalmıştır. En çok da büyük sevinçler ile büyük acılar mı unutulmazlaşır?.. Babayla geçen günler (çocuk bir zamanlar babasıyla top bile oynuyordu) ya da Kadın’ın evinde yaşadığı korku dolu günler...</p>
				<p class="normal">Çocuğun düzenli biçimde unutamadığını dile getirmesi, onun iç dünyasında yoğun bir düşünme süreci yaşadığını da gösteriyor. Yaşadıklarıyla dolu, unutma-unutmama çatışmalarıyla yoğrulan bir iç dünyası vardır. Yoğun bir düşünme ve iç çatışma içinde olduğu içindir ki, “hiçbir şeyi unutmuyorum” diyor. Düşünme ve belleğini yenileme etkinliği gösteremeyecek düzeyde olsaydı, unutmadığını da düşünmeyecekti kuşkusuz. Buna karşılık, Kadın’ın evine gelmeden önceki yaşamının ayrıntıları üstünde çokça duruşu da onun düşünsel gelişimini sınırlayan bir etken olarak görülebilir. Anımsanması olanaksız görülebilecek bir dönemine, yürümeyi öğrenmeye ilk başladığı günlere ilişkin ayrıntılar sözgelimi:</p>
	  <p class="indentmetin">Neden unutamıyorum? Daha yürümeyi öğrenmemişken babamın beni yeni bellenmiş bir tarlaya oturtup yanıma diz çökerek, taşla, gevrek toprakla oynamamı seyredip güldüğünü unutmuyorum. Ayaklarım çıplak, babam iki elimden tutup beni kaldırıyor, “Bas oğlum, yere bas, yürü bakalım” diyor. Ayak parmaklarımı kıvıra kıvıra yere basmaya çalışıyorum, parmaklarım toprağa gömülüyor. Başka biri mi o? O ayaklar başkasının ayakları mı? Annemle bahçede ördek yumurtası topluyoruz. Ördekler canlarının istediği yere yumurtluyorlar. Her gün annemle yumurta arıyoruz. Orman üzümünün diplerine bakıyoruz. İşte anne, bak bir tane daha, ben buldum değil mi anne, ben buldum. Annem yumurtayı sepete, diğerlerinin yanına koyuyor. Unutmuyorum işte, çok daha önce evdeki eşyaları iki atlı bir arabaya yükleyip gün doğmadan yola çıktığımızı unutmuyorum. Gün boyu babamın kucağında oturup atların sağrılarını, uçuşan yelelerini seyrettiğimi, hemen yanımızda oturan arabacının atlara savurduğu kırbacı, beni sardıkları uzun tüylü battaniyeyi, arabanın kasasında, eşyaların içinde oturan, saçları eşarbından mahzun yüzüne dökülüp uçuşan, sessiz, ağlamaklı annemi unutmuyorum. Onun geceleri bağırarak uyanışını, evin içinde çığlık çığlığa koşup kendisini duvarlara çarpmasını, yere yığılıp katıla katıla ağlamasını, babamın ona sarılarak, “Geçti Sema’m, geçti gülüm, ağlama” deyişini unutmuyorum. (s. 165-166)</p>
				<p class="normal">Bir çocuğun belleğini bu denli düzenli biçimde tutması olası mıdır? Hem de anımsanması neredeyse olanaksız günlere ilişkin anıları... Bu aslında romanın psikolojik boyutunu değil de, kurmaca yapısını ilgilendiriyor. Burada, çocuğun yukardaki uzun alıntıdaki bellek, dolayısıyla ruh durumu üstünde duralım.</p>
				<p class="normal">Sonunda, yukardaki ayrıntıları anımsayan çocuk belleği ilkel bellek olmaktan çıkıp yetkinleşmiş bir bellek olarak önümüze geliyor. Bilinçli bir insan etkinliği içindedir çocuğun belleği. Çok bilinçli, unutamıyor. Unutmak istiyor çünkü, “Birisine anlat, unutursun,” uyarısı karşısında, paylaşacak kimsesi olmadığını belirtiyor. Ne doktoruna anlatabilir ne en yakını olan Kız’a. Bir tek seçeneği kalıyor geriye: “Ya da sen, sen dinler misin beni?” diye seslendiği okur. Okur elbette dinleyecektir romanın kahramanını... Metin içi öykü, yeni anlamlar kazanarak, böylece okurda sürecektir; yazarın amaçladığı da budur...</p>
				<p class="normal">Burgazlı Ali Hoca’nın metafizik dersi, unutma-unutamama bağlamında çocuğun gerçekliğine ışık tutan bir boyut da kazanır:</p>
	  <p class="indentmetin">Çünkü bana göre hafıza gerçeğe değil, kişiye has bilgiler saklar. Bana göre şu an bir şey hatırladığımda, mesela bu sabahı düşündüğüm zaman aslında bu sabahı değil, bu sabaha dair gördüklerimi –kör olmasına rağmen böyle bir ifade kullanmıştı– ve gördüklerimin bende yarattığı hisleri düşünüyorum. İlk başta bunun doğruyla bir ilgisi yok. Aynı şekilde bu gece sabahı düşünürsem artık sabahı değil, onun daha önce şekillendirmiş olduğum halini, yani başka bir şeyi düşüneceğim. Ne zaman bir şey hatırlasam demek ki aslında hatırladığım o değildir, onu son düşündüğüm halini hatırlıyorum sadece. (s. 77)</p>
				<p class="normal">Çocuk, çocukluğunun mutlu günlerini mi anımsıyor, yeni evindeki tutsak yaşamının mutsuzlukları içinde anımsamak istediklerini mi?.. Aslında babasının evinde yaşadıklarını mı, o günlerdeki yaşantısının onda yarattığı duyguları mı gerçek sanıyor?.. Gerçeklerle mi ilgili, yanılsamalarla mı?.. Kadın ve Kız’la birlikte geçen karabasanları yüzünden gerçek sandığı başka bir şeyle mi?.. Unutmadım dedikleri aslında kendi belleğinde yarattığı öznel gerçekleri mi?.. Unutmamanın yarattığı dayanılmaz tedirginliği kendi gizilgücü olarak gördüğü ölümle mi karşılayacağına inanıyor?..</p>
				<p class="normal">Çocuğun tepkisini ilk dışa vuruş biçimi nasıl bir oluşum içinde olduğunu gösterir:</p>
	  <p class="indentmetin">İstifin önünde boynuzlu, kocaman, siyah bir böcek ağır adımlarla yürüyordu. Değnekle böceğe vurdum, bir süre bekleyip aynı yavaş adımlarla yürümeye devam etti. Vay namussuz, ağır odunlardan birinin hızarla kesilmiş düz yanıyla bir daha vurdum, hızlanarak yürümesini sürdürdü. Odunun düz yanı böceğe gelecek şekilde üstüne koyup ayağımla bastım, böcekten “çat” diye ses geldi. Odunu kaldırdım, çökmüştü, ama ayakları yürümek istercesine oynuyordu, vurdum, vurdum, ezilene kadar vurdum. Böcekten kötü bir koku yayılınca odunluktan çıktım. Köşedeki yemişin gölgesine oturdum, bahçeye uzanan alçak daldaki yaprakları kılıcımla kestim, her düşman kellesi uçtuğunda zafer naraları attım.</p>
				<p class="normal">Denek, aslında çocukken de denektir. Yaşadıklarını anlatırken, “Şüphesiz siyah bütün renklerin anasıdır...” (s. 121) der. Karanın, karanlığın rengi siyah, çocukluğunun rengine dönüşmüştür. </p>
				<p class="normal">Böcekten yayılan “kötü koku”, <span class="ideitalik">koku</span>’nun <span class="ideitalik">Yağmur Hüznü</span>’nde taşıdığı işlevi anlatır. Koku, romanın dokusuna işlemiş şiddeti anlatır. Şiddetin kokusudur bu kokular. Bir de Kadın’ın Kız’la cinsel oyunlarına yaptığı baskından sonra çocuğa attığı tokat yayar aynı kokuyu:</p>
	  <p class="indentmetin">Bir an hiçbir şey duymuyorum, sadece bir koku, burnumun içinde, beynimde, yüzüme vurulduğunda duyduğum o koku var. Bir kere de evimizin önündeki sokakta arkadaşlarımla top oynarken yüzüme top çarptığında kokmuştu böyle. (s. 129)</p>
				<p class="normal">Okur, aslında çocuğun Kadın’ın evine ilk girdiği gün, o kokunun evde duyulmasını bekler, ister istemez.</p>
				<br class="chapter"/><p class="normal1">Yağmur hüznü</p>
				<p class="normal">Ahmet Karcılılar, bugüne dek hiç düşünmediği, sanırım pek çoklarımızca düşünülmemiş bir hüzün kavramını kurmaca içinde seslendiriyor. Hüznü yağmurda bularak yaratıcı bir buluş yapıyor. Yağmur kimi hüzünlendirmez ki? Ne ki, <span class="ideitalik">Yağmur Hüznü</span>’nün yağmur hüznü bir illet, bulaşıcı bir hastalık gibi insanı tutsak eden bir gizilgüç. İnsanın kamburuna dönüşüp bulaşan bir hüzün:</p>
	  <p class="indentmetin">Yıllar önce bulaşan ve sinsi bir virüs gibi ruhumda saklanan hüzün bu, ona yağmur hüznü diyorum. Bana hissettirmeden döllendiği rahimde yıllar yılı büyüdü, serpildi ve onu yenemeyeceğimi, onunla baş edemeyeceğimi anladığında ortaya çıktı. Üstelik karşısında ne kadar çaresiz olduğumu da biliyor; bu yüzden karşısına çıkmamaya çalışıyorum. Ancak arkasına saklanıp geldiği yağmurla o benim karşıma çıkıyor. (s. 15-16)</p>
				<p class="normal">Şimdilik yalnızca yağmurla gelip kendi sonsuzluğu için insanı tüketen bir hüzün: ilkin <span class="ideitalik">Yağmur Hüznü</span>’nün kahramanını teslim almış, sonra anlatıyı başından sonuna kuşatmış...</p>
				<p class="normal">Yazının yarattığı hüzün, yazının da yaratıcısına dönüşebiliyor. Yazının yaratıcısı, insanın yaratıcısı, yaşamın yaratıcısı... Bir virüs gibi insanın kan dolaşımına girip onu felç eden hüzün. Bu gizilgüç, niçin “korkunç varlık”, “çevresine duvarlar” örülecek bir nesne gibi anlatılır romanda, ama bir nesne değildir? Nesnenin özdeksel gücü yerine, tinsel gücü olarak anlatılmıştır romanda?..</p>
				<p class="normal">“Her şey gibi o da sonunda bir kitap olacak,” (s. 17) sözleri anlatır bunun gerekçesini.</p>
				<p class="normal"><span class="ideitalik">Yağmur hüznü</span>: romanın içeylemini yönlendiren alegori. Deneğin dünyasını belirleyip sonunda kapalı kapıları da açar. Ölüm suskunluğuna çekilen denek, yağmurla çözülmeye başlar. “Lanet olası, hep birdenbire başlar,” sözleriyle de tedirginliğini, kaygısını belirtir.</p>
				<p class="normal">Yağmur, onu tutsaklığa, çocukluğunda bulaştırmıştır. <span class="ideitalik">Yağmur Hüznü</span>’nde aslında bulaşan, kıskıvrak yakalayan, ezen, <span class="ideitalik">yağmur</span> değil, <span class="ideitalik">hüzün</span>’dür; yükü hüzün çeker. Yoksa çocukluğunda yağmurla ilk karşılaştığında etkilenmemiştir, yağmurdaki hüzne yuvarlandığını fark edene dek.</p>
				<p class="normal">Son suçunu işlemeden önce odasına girdiği Kadın’ın yüzünde vardır hüzün. Kız’ın yüzünde beliren bu illet, insanı bütün silahlarından arındıran bir varlık olarak yazıdan çıkıp roman kişilerine, anlatıcıya, yazara, oradan okura bulaşmaya çalışıyor. Yağmur hüznünde yazının gücünün sınandığını da görüyorum. Değil mi ki,</p>
	  <p class="indentmetin">Ruhlarına yerleştiği kişilerin kriz geçirmesine neden olan, kitaplar, anılar ve sözlerle bulaşan bir varlık ya da panik atağı düşüncesi o zaman aklıma geldi. Hastadan doktora bulaşan bir hastalık (bu her zaman rastladığımız bir şeydir), korkunç bir illet, bilinci ve zekâsı olan bir varlık, doktoru içinde yer alacağı bir kitap yazmaya zorlayarak okura bulaşmaya çalışıyor. (s. 68)</p>
				<p class="normal">biçiminde anlatılıyor, bu gücü yazıdan başka bir şeye yakıştırmak neredeyse olanaksız.</p>
				<p class="normal">Romanın 19. bölümünde, “Ben O’yum,” diye başlayarak kendini anlatır ya, böylece romanın anlamının asıl göstergesi de olur. Okura, “yazarın ellerinin hâkimi, aklının ve ruhunun sahibiyim” diye tanıtır kendini. Yazının kutsanması vardır bu bölümde.</p>
				<p class="normal">Yazının şemsiyesinde güvencede duyacaktır okur kendini; onun aydınlığı altında yeni bir gözle bakacaktır dünyaya; yaşamın bütün alanlarını onunla anlayacak, açıklayacak; gerçeğe benzer yeni (yazınsal) gerçeklikler yaratarak o gerçekliklerde yeniden yaşamasını sağlayacak; insanın yarattığı biçimlerle insana ulaşacak; üstelik okurun verdiği anlamlara kendini açık tutarak yazının demokratizmini gösterecek; ruhuna girecek; yazının cehenneminden gelen sesin “kara bir bulut gibi bedenini sardığını görecek”...</p>
				<p class="normal">Ve yazının insanın ruhuna kattığı zenginlikle yetinmemeyi öğrenen insan, bu zenginliğine karşılık vermeyen ve yazının inandırdığı gerçekliği aslında hiçbir zaman bulamadığı bu dünyada, “hep hüzün ve acı içinde yaşayacak”...</p>
				<p class="normal"><span class="ideitalik">Yağmur Hüznü</span> bir roman; romanın asıl kahramanına ruhunu verense, yazı. Bizi olağanüstü etkisi altında tutan yazı, ilkin kahramanındaki yaratıcı ruhtan bulaşıyor ve romandaki kötücül gerçeklere aynayı elbette kendisi tutuyor...</p>
				<br class="chapter"/><p class="normal1">Öldürmenin anatomisi</p>
				<p class="normal"><span class="ideitalik">Cinayet insandan geleceğini çalar. Ölümünü çalar insandan. Ama yaşamını çalmamalıdır</span>. Anne Michaels’ın benzersiz romanı <span class="ideitalik">Bölük Pörçük Yaşamlar</span>’ın kahramanı Athos’un bilgeliğinden çıkan sözlerden bu.</p>
				<p class="normal">Ölüm bir törendir ve herkes kendi kültürüne göre yaşar bu töreni: kimi ağıt yakarak, kimi sessizlik ve dinginlik içinde.</p>
				<p class="normal"><span class="ideitalik">Yağmur Hüznü</span>’nde deneği açığa çıkaran son cinayet de romanda böyle bir törensellik taşıyor. Yirmi yaşında bir fahişenin odasındaki öldürülme biçimi (2. Bölüm), romanın sonraki bölümlerinde de izlerini sürdürdüğü için buraya alınabilir: </p>
	  <p class="indentmetin">Bıçak sol göğsünün hemen altına bir kez sokulmuştu. Elbisesinde delik olmadığından bıçaklandığında büyük bir olasılıkla çıplaktı, yeşil elbisesi öldürüldükten sonra katili tarafından özenle giydirilmişti. Yine aynı özenle yatağa yatırılmış, iki eli göğsünün üstünde birleştirilmişti. Omzuna dek uzun saçları taranmış denecek kadar düzgündü. İnce elbisesi kanı durduramamıştı; elbisesini koyu bir renge boyayan kan göğsünün altından ve göğsünden göbeğine doğru başka bir hat üzerinden yatağa akmıştı, odanın başka bir yerinde kan izi yoktu. Odadaki eşyalar derli topluydu, yatak çarşafı kadının yattığı yer dışında kırışık bile değildi. Hiçbir boğuşma izine rastlanmamıştı. En önemlisi kadının yüzündeki huzurdu. Ne göz kenarlarında bir acı izi, ne de dudaklarında bir üzünç kıvrımı vardı; hatta gazetelerin, onun bir ölüye hiç benzemeyen yüzünü Mona Lisa ile karşılaştırdıklarını anımsıyorum. (s. 18)</p>
				<p class="normal">Gazetelerin Mona Lisa ile karşılaştırdıkları genç kadını, kahramanımız da ilk karşılaştığında şöyle süzmüştür:</p>
	  <p class="indentmetin">... pürüzsüz, beyaz teninde gölgelenen yüz hatları, bilinmeyen bir hüzünle kıvrılmış dudakları ve bedenini şimdilik benden gizleyen küçük çiçeklerle bezeli, belki su yeşili yekpare elbisesi içinde bir azizeye benziyordu. (s. 28)</p>
				<p class="normal">Bu alıntıda ilkin öykünün gerçekliği düşündürebilir: bir Anadolu kenti, ruhsatsız çalışan bir genelev, genelevde çalışan bir fahişenin ölümü... ve bunların üstüne gelen Mona Lisa benzetmesi... Deneğin işlediği cinayeti kutsayan bir yazı, estetize edilmiş bir cinayet var burada. Üstelik cinayeti işleyen kahramanımız o anda:</p>
	  <p class="indentmetin">... elinde tuttuğu metal kısmı açıkta duran kanlanmış beze sarılı bıçağı yavaşça yere bıraktı, bileklerine kelepçe takılırken hiç karşı koymadı. (s. 20)</p>
				<p class="normal">Deneğin hali, tavrı sanki bir iç soyluluk taşıyor. Tiyatro sahnesinde gibidir. Oynamaktadır. İzleyicilerse –doktor, okur, yazar– bu epik oyuna katılarak deneğin suçlu olup olmadığını sorgulayıp varsa suçu, nedenlerini çözümlemeye kalkışacaklardır.</p>
				<p class="normal">Aslında genç kadını bir azizeye benzetirken, onun ölümü bekleyen kurbanlarından olduğunu anıştırmakta; dudaklarına düşürdüğü hüzünle de son sözü söylemektedir. Hüznün ölüme göndereceğini okur romanın sonraki bölümlerinde yapacağı dikkatli okuma içinde çözecektir. Şu var ki, bu öldürme, niçin son öldürmedir?.. Denek, niçin önceki dört cinayetinde kaçmış da, “Marita’nın Evi’ndeki son olayda kaçmak elindeyken bilinmeyen bir nedenle beklemişti”?</p>
				<p class="normal">Mahkeme heyeti ve medya onu bir “canavar” olarak görüyordu... Suskunluğu da “mahkemeye saygısızlık” olarak nitelendi. İkisi de genel hukuk düzeni içinde anlaşılır yargılar...</p>
				<p class="normal"><span class="ideitalik">Yağmur Hüznü</span>’nde karşı karşıya getirildiğimiz bu cinayetleri ortalama değerlerle görenlerin açmazını okurun önemsememesi beklenir. Deneğin işlediği cinayetlerin, sonra da kendini ölüm suskunluğuna terk etmesinin elbette toplumsal kökenleri vardır... Yaşamının anlamsız ve amaçsız oluşu da sıradan bir açıklama sayılabilir. Sonunda “<span class="ideitalik">Yağmur Hüznü</span>’nün yazarı doktor”un yaşamı akılcılaştırmaya çalışan, ama hiçbir işlevi ve anlamı olmayan ilkesiyle açıklanamayacaktır deneğin durumu.</p>
				<p class="normal">Psikiyatrımız, “Hayatın anlamına ilişkin yeni (aslında eski) inançlarım var,” diyor. </p>
	  <p class="indentmetin">İnsanın bir evi ve iyi bir işi olmalı, arabasıyla akşamları işten döndüğünde karısı onu kapıda karşılayıp –kuşkusuz, bir kadın için de geçerli bunlar, ben kendi yaşamımdan örnek veriyorum– öpmeli, yemekten sonra gazete ya da zararsız bir kitap okumalı, iyi programlar olduğunda – belgesel filan, televizyon izlemeli, tatillerde denize gidip balık tutmalı, kısaca eğlenmeli insan, zamanı iyi geçirmeli. Daha doğrusu zamanın geçmesini kolaylaştırmalı. (s. 53) </p>
				<p class="normal">İşte böyle yaşarsa insan, ölümden, öldürmeden, hüzünden de uzak tutabilir kendini...</p>
				<p class="normal">Ahmet Karcılılar, elbette okuma edimini uyaracak bir ironi yapıyor burada; hemen bu satırların altında, bu kez, “Evet okur, sıra sende,” diyerek de yaşama okurun vereceği anlamı öne çıkarıyor.</p>
				<p class="normal">Denek ölümle barışık bir insandır, ama bu barışıklığı ölümü doğal kabul etmekten başka bir psikolojinin ürünüdür. Çünkü Tanrı’nın ölümü kendisine bir armağan olarak sunduğuna inanıyor; bu anlamsız ve saçma yaşamın gerçekdışılığına karşı, gerçeğin ölüm olduğuna inanıyor. Kendini Tanrı’yla özdeşleştirdiği, dolayısıyla sonsuzluğuna inandığı için mi ölümden korkmuyor?</p>
				<p class="normal">Gerçekte de yaşanmış bir geçmişi olmamıştır; bu yüzden gerçeğin ötesine geçmek olarak aldığı ölüm ile şimdiki yaşamı arasında temelli bir ayrım da bulamıyor. Yaşamı nasıl bir rüya olarak geçmekteyse, öldükten sonra da bir uzun uyku olan öteki yaşamına geçecektir.</p>
				<p class="normal">Bu yüzden mi birlikte olmak istedikleriyle birlikte ölüme yürüyor, onları yanında götürüyor?</p>
				<p class="normal">Ölüm izleğini kendisi için olduğu gibi, kurbanları için de bir sonsuzluk olarak görüyor denek. Şu anıştırma da ölümün kutsallığına bağlanabilir mi: deneğin kurbanı genç kadınlar, bulunduklarında hep iki elleri göğüslerinin üstünde kavuşturulmuş biçimde. Kadın ile Kız’ın namaz kılarken ellerinin kalkıp göğüslerinin üstünde bağlanması öteden beri dikkatini çekmiştir.</p>
				<p class="normal">Denek öldürmeye ne zaman karar vermiştir? İlk aşkı olarak tanıdığı ve Cinci Sahire’nin karabasanlı evindeki tek ışığı olan Kız’ın sevgilisiyle evden kaçıp gidişinden sonra. Sanırım ilk kıvılcımı da Kız ile adamı sevişirlerken gördüğünde, Kız’ın adama sarılıp öperken, “Aşkım, sen benim biricik aşkımsın,” dediğini duyduğunda (Kız çocuğa da hep, “Aşkım” diyordu). Cinsel doyumu için çocuğu bencil bir azgınlıkla kullanmış, verdiği küçük karşılıklarla da bu arada çocuğun ilk cinsel uyanışını başlatmıştır Kız. Bu yüzden Kız ile adamı cehennemde alevler içinde yanar, dudakları kor demirle dağlanır, dilleri kızgın maşalarla çekilir, bedenleri kaynayan suların içinde sonu gelmez bir azapla kıvranırken düşler.</p>
				<p class="normal">Deneğin, varoluş sorunsalına verdiği karşılık olarak, sonsuzluğa doğru kanatlandığı yerdir burası... Öteki roman kişilerinin, Kadın’ın, Kız’ın, Burgazlı Ali Hoca’nın bireyi ve bireysel bilinci yıkıcı tutumları karşısında, yaşamında yıkıcılığa yorulacak hiçbir davranışı olmayan deneğin kendi dünyasını kurabileceği tek yer olarak sonsuzluğu seçişidir bu...</p>
				<br class="chapter"/><p class="normal1">Suç</p>
				<p class="normal"><span class="ideitalik">Yağmur Hüznü</span>’nün görünmez izleği. Suç tartışılır, ama suçtan ya da suçludan söz edilmez. Yazıya, yazınsal dile, anlatıya, sinmiş gizilgüç. Anlamların anlamı.</p>
				<p class="normal">Denek suçlu mu? İşlediği cinayetler suç mu?</p>
				<p class="normal">Cinayet elbette yasal suç. İnsan öldürmek törel suç da. Durkheim, “Tüm cinayetbilimciler, <span class="ideitalik">suç</span> olgusunu hastalıksal (patolojik) sayarlar. Oysa suç, kolektif yaşama sımsıkı bağlıdır ve tüm toplumlarda vardır. Demek ki, normal bir olgudur,” diyor, şunları da savunuyor:</p>
	  <p class="indentmetin">Normal olunca da, toplumun tamamlayıcı öğelerinden biridir. Bu sonuç tuhafınıza gidecek, benim de tuhafıma gitmişti. Ama şaşkınlık geçince nedenlerini bulmak hiç de güç olmadı. Her toplumda suç, duyguları inciten bir davranıştır...<a href="sarkac_split_067.html#footnote-27807-39" id="footnote-27807-39-backlink" name="footnote-27807-39-backlink">[39]</a></p>
				<p class="normal">Gerçek yaşamda suçu ve suçluyu üreten koşullar, aynı zamanda cezayı da dayatır. Oysa edebiyatta suça ve suçluya ceza uygulaması değil, suçun ve suçlunun çözümlenerek yaratıcı soyutlamalara, dolayısıyla yeniden anlamlandırmaya eğilimli yazının anlamı önemlidir. Gerçek hayatta cinayetin diyeti idamla ya da hapishanede çürüyerek ödenir. Ayrıca toplumsal cezalandırma biçimlerinden, sözgelimi <span class="ideitalik">katil</span> sıfatıyla damgalanmak, aşağılanmak da var.</p>
				<p class="normal">Oysa <span class="ideitalik">Yağmur Hüznü</span>’nün okuru, suçlu denekten nefret etmez, onu aşağılamaz. Denek, okuruna kalsaydı, elbette idam edilmezdi.</p>
				<p class="normal">Michel Foucault <span class="ideitalik">Ders Özetleri</span>’nde, “Hapishane, hem farklı hem de bir başına kalmış mahkûmları birbirine karıştırarak mahpusken dayanışma kuran ve dışarda bu dayanışmayı sürdüren bağdaşık bir suçlular toplumu yaratır. Hapishane, gerçek bir iç düşmanlar ordusu üretir,” diyor.</p>
				<p class="normal">Hapishane yalnızca içerde oluşmuyor. Dışarda da var. Suçu üreten verimli koşullar ve suçluyu ezen toplumsal, törel baskılar kimileri için, dışarısını da hapishaneye dönüştürür. Demek ki, <span class="ideitalik">kötü</span>’yü yaratan koşular vardır. İnsan –hele çocuk– önsel olarak hiçbir zaman kötü olamaz.</p>
				<p class="normal">Kadın’ın evi, çocuk için elbette bir hapishaneydi. Hem içerdeydi hem de evdeki hayat koşullarına göre suç işlediğinde cezalandırılıyordu: korkutularak, dövülerek, sindirilerek...</p>
				<p class="normal">Foucault, “Sonuncu olduğu kesinlikle bilinen bir suç, cezalandırılmamak gerekir,” diyor. Deneği bir daha cinayet işlemekten caydıracak ikna, onu okur gözünde suçsuz konumuna getirir. Deneğin öyküde sonuncu cinayetinden sonra yakalandığı ve kendisiyle iç ödeşmesini tamamladığı görülüyor.</p>
				<p class="normal">Camille Paglia da tecavüzün toplumsal ve psikolojik artalanını deşerken şöyle diyor:</p>
	  <p class="indentmetin">Tecavüz doğal bir saldırganlık türüdür.</p>
				<p class="normal">Bu tümceyle deneğin tepkisini ölçebiliriz. Daha doğrusu, deneğin öldürdüğü kadınlara niçin tecavüz etmediğini. Doğal saldırganlık eğilimleri yoktur deneğin. Yağmur hüznünün ıslattığı denek, bilincinden –ve bilinçaltından– bağımsız biçimde, kendini cinayetlerin içinde bulmuştur.</p>
				<p class="normal">Bu bölümün ilk yazımından –ve ilk iki okumadan– sonra fark ettim Paglia’dan aldığım bu tümcenin ardını:</p>
	  <p class="indentmetin">Tecavüz doğal bir saldırganlık türüdür ve yalnızca “toplumsal sözleşmeyle” önlenebilir.</p>
				<p class="normal">Doğal saldırganlığın, dolayısıyla tecavüzün, <span class="ideitalik">yalnızca “toplumsal sözleşmeyle” önlenebilir</span> olduğu tam yerinde bir önerme. Deneğin toplumsal ilişkiler içinde yaşamadığı düşünülürse, hangi konumu onu tecavüzden alıkoymuştur? <span class="ideitalik">Yağmur Hüznü</span>’nün üçüncü okuması sırasında, deneğin çocukluğunun en yaralayıcı günlerini geçirdiği evde Kadın, Kız, Burgazlı Ali Hoca, evde toplanan konu komşunun onun toplumsal ilişkiler bağlamını kurduğunu daha iyi fark ettim. <span class="ideitalik">Alt toplumsal</span> sözleşmenin bozulması, onu, ona kötülük edenlerle ödeşmeye göndermiştir göndermesine, o küçük alt toplumdan öcünü benzerlerini yok ederek almaya itmiştir... ama bu öç duygusu saldırganlığı tecavüz gibi kaba düzeye indirmemiştir.</p>
				<p class="normal">Üstelik denek, Paglia’nın, “Tecavüzcü, fazla değil, eksik toplumsallaşmış bir erkektir,” sonucuna da uygun düşmesine karşın. Eksik toplumsallaşmış bir erkektir denek. Gene de tecavüzcü değildir; çünkü<span class="ideitalik"> suçlu</span> değildir.</p>
				<br class="chapter"/><p class="normal1">Karanlık kör eder</p>
				<p class="normal">Karanlık ve ışık – ışık ya da karanlık.</p>
				<p class="normal"><span class="ideitalik">Yağmur Hüznü</span>’nde anlamın yaratıcısı.</p>
				<p class="normal">İkisi birbirinden ayrılmıyor; her zaman biri öbürüne gönderiyor.<span class="ideitalik"> Yağmur Hüznü</span>’nde kahramınımız Cinci Sahire’nin evine adımını attığı anda ışığın söndüğünü, karanlığın onun yerini aldığını anlatır.</p>
	  <p class="indentmetin">Kadın (...) “Girsene oğlum içeri” dedi. Oysa korkuyordum ama yapabileceğim başka bir şey yoktu, yavaş adımlarla eşikten geçtim. Kız kapıyı kapattı. Kapı kapandıkça duvarlardaki ışık küçüldü, daraldı, kayboldu. Koridorun dibindeki cılız, belli belirsiz loşluğa kadın ve kızın gölgeleri düştü, sanki dünya bir an ışıksız kaldı. (s. 44-45)</p>
				<p class="normal">Işıksız, karanlık bir yaşama geçişi böyle olur çocuğun. Sonra ışığı bulmak, ışıkta kalmak için çırpınır durur. Işıkta dinginleşir, karanlıkta tedirgin olur. Korkularının nedenidir karanlık. Yüzünü hep ışığa dönük tutar, karanlıktan kaçırır.</p>
				<p class="normal">Işıksız, karanlıkta kör olur. Kör olmak ölüm gibidir, ışık sonsuzluk. Karanlığın bağnazlığı simgelediğini keşfetmiştir; <span class="ideitalik">Ne olursa olsun karanlığa bakma.</span>.. <span class="ideitalik">Sakın karanlığa bakm</span>a... telkinini yapar kendine.</p>
				<p class="normal">Kadın’ın karabasanlı evinde sürekli olarak kaçtığı karanlığa kendini bile isteye gömdüğü an, Kız’ın sevgilisiyle seviştiğini gördüğü andır. Sanki her şeye küsmüştür bir anda ve okur, bu anın çocuk için bir dönüm noktası olduğunu hemen anlayacaktır.</p>
	  <p class="indentmetin">Kalkıp adımlarımın çıkardığı sese aldırmadan büyük odaya gittim. Yüzümü duvara dönüp mindere uzandıktan hemen sonra kızın yavaş adımlarla gelip başucumda durduğunu, uzun uzun bana baktığını biliyordum ama gözlerimi açmadım. Ne kadar karanlık olursa olsun... (s. 159)</p>
				<p class="normal"><span class="ideitalik">Ne kadar karanlık olursa olsun</span>... bir anda düştüğü boşlukta, sevgisini, ümidini, her şeyini yitirmiştir. O güne dek yaşamını korkuyla dolduran karanlık bile yeğdir Kız’ı yitirmekten, karanlığa gömülmek istemektedir artık... Çocuğun karanlık, acı, bir dizi cinayetle sonlanacak yaşamının başlangıcı buradadır.</p>
				<p class="normal"><span class="ideitalik">Işık</span> ve <span class="ideitalik">karanlık: Yağmur Hüznü</span>’nün anlamını belirleyen iki önemli motif. Deneğin kişiliğini, kimliğini, yaşadıklarını, gelecekte yaşamının alacağı yönsemi belirleyen ışık ve karanlık motifi, anlatı boyunca sürekli yinelenerek okuma sürecini yönlendirir.</p>
				<p class="normal">Metin içinde ışık sözcüğü 79 kez yer alıyor, karanlık 61.</p>
				<p class="normal">Hep birbirleriyle ilişki içinde, daha çok çatışarak... Aydınlık ile karanlığı, çocuğun içine çekilmekte olduğu kötücül dünya ile onun özgür kalabilmesi arasındaki gelgiti anlatan ışık ve karanlık, Ahmet Karcılılar’ın romanına yön veren buluşudur.</p>
				<p class="normal">Işık gördüğü yerde umudu yenilenir çocuğun, ışığı arayan bir filiz gibidir daha, sonra karanlığa gömülecek gibi olur umutları. Işığı görünce ağlaması kesilir; gece Kız’ın ya da Kadın’ın yattığı odanın kapısı önüne yatar, gözlerini ışığa verip uyur... </p>
				<br class="chapter"/><p class="normal1">Sonsuzluğa geçiş</p>
				<p class="normal">Sonsuzluk düşüncesi <span class="ideitalik">Yağmur Hüznü</span>’nün temel sorunsallarındandır. Romanda da seçilmiş bir yaklaşımdır bu; şöyle açıklanır:</p>
	  <p class="indentmetin">Sanatsal yaratmanın temelinde yatan bilinçaltı rahatsızlıklarının en önemlilerinden biridir sonsuzluk korkusu. Aslında herkes evrenin ve zamanın sonsuz olduğunu bilir, ama farkında değildir. Bu bilgi ancak farkına varıldığı zaman bir nevroz haline dönüşür. (s. 37)</p>
				<p class="normal">Gerçekten de yaşamın bilgisinden de, sanatın bilgisinden de sonsuzluğun adamakıllı çetin bir sorun olduğunu kavrarız. Gerek gündelik yaşama gerek yaşamın geçmişten geleceğe uzanan süreğine birey olarak da katılırız; ne ki, yaşamın sonsuzluğunu bilir, ama onu somut bir yaşam bilgisi olarak içselleştiremeyiz.</p>
				<p class="normal">İçinde yaşadığımız zamanı tenimizde somutlamanın yanında, geçmişi somut bilgileri soyutlayarak kavrayabilir, geleceği de bugüne dek yaşadıklarımıza dayanarak açıklayabiliriz, ama sonsuz zamanı ancak kavramsal olarak tanıyabilir, onu zamanın sonsuzluğunun bilgisi olarak içselleştiremeyiz.</p>
				<p class="normal">Yaşam ya da bilinen zaman yanı başımızdadır; oysa sonsuzluk bulutların ötesinde durur sanki. Hiç tüketemeyeceğimiz bir bilgidir en çok.</p>
				<p class="normal">Bu yüzden sonsuzluk tedirgin eder insanı; bilinçli insan onun bilgisiyle bir arada yaşamanın mutluluğunu duyamaz. Bilinçsiz insan içinse, düpedüz ürkütücü bir varlık gibidir; sırtına dayalı mızrak gibi uyarır, sırat köprüsüne sürer ikide bir.</p>
				<p class="normal">Gerçek yaşam içinde sonsuzlukla ödeşmek olanaksızdır elbette; en iyisi yok saymaktır sonsuzluğun gücünü. Bilimin onu açıklamak için akla başvurması da yetmez insanı rahatlatmaya. Bir tek sanatsal yaratıcılık düzeyinde sonsuzluğu tersyüz etmeyi başarabilir insan. Yaratıcı düşünce için soyutlama yetilerinin sürekli sınandığı bir alandır sonsuzluk; zaman ya da mekân sonsuzlukla yeniden ve yeniden anlamlandırılabilir, böylece içerde büyüyen korkuları dışa vurarak bilincindeki izleri kapatabilir, kendini onarabilir insan, sorgulamakla yetinmez.</p>
				<p class="normal">Ahmet Karcılılar, sonsuzluk düşüncesini bütün bu yanlarıyla alımlamış ve <span class="ideitalik">Yağmur Hüznü</span>’nün anlamına katmıştır. Çocuğun dünyasıyla çatışan ve elbette kazanan sonsuzluk kavramını dikkatle okunması ve çözümlenmesi gereken bir anlam olarak değerlendirmiştir.</p>
				<p class="normal">Sonsuzluk, çocukta sonu gelmez korku ve kaygı krizlerine yol açar. Üstelik ilerki yaşlarında da terk etmez onu. Burası önemli. Çünkü deneğin işlediği cinayetlerde de itici bir etken olduğu görülüyor sonsuzluğun. Yağmur hüznü illetine kapılmasındaki başlıca etkenlerdendir sonsuzluk. Hiç akıldan çıkmayan; acı veren. Sonsuzluk düşüncesi olmasa, ölüm baskın çıkacaktır; insanın insan olduğunun bilincine varması için sonsuzluk düşüncesi uygun koşullar verir.</p>
				<p class="normal">Dinlerin cennet düşüncesi de elbette sonsuzluk düşüncesinden beslenir. <span class="ideitalik">Yağmur Hüznü</span>’nün öyküsünde dört yanı saran dinsel bağnazlık ve baskının zaman zaman sonsuzlukla ilişkisi kurulur; Kadın, cennet düşüncesini çocuğun kafasına sokmaya çalışır; şu var ki, çocuğun aklından çıkmayan, neden sonra deneğin koruduğu sonsuzluk düşüncesi onun varlık nedenlerindendir. Sonsuzlukla yaşamaz mı merak dürtüsü, belleğin kendini sürekli yenilemesi, unutmamak, unutamamak?..</p>
				<p class="normal">Sonunda sonsuzluk, denektir. Kendisi de böyle görür. Kişiliğini özdeşler sonsuzlukla. Tanrı değil miydi ruh dünyası içinde?..</p>
				<p class="normal"><span class="ideitalik">Yağmur Hüznü</span>’nün “Sonsöz”ünün yazarı –ister yazar deyin, ister anlatıcı–, sonsuzluk kavramıyla ödeşmeye çağırır okuru. “Sonrası için neye inanırsan inan, içinden çıkılmaz bir çetrefilin, seni ilk defa korkutacak bir çıkmazın farkına varacaksın. Sonsuzluğun,” (s. 185) der.</p>
				<p class="normal">Bu metafiziğin romanın kahramanını yaşatan güç olduğunu elbette kaydetmek gerekir. Denek, sonsuzluk düşüncesinin peşinde işlemiştir bütün cinayetlerini. Yoksa, ölümden sonra tümüyle yok olup gitme gerçeği, insanın tensel varlığını ilgilendirir. Tinsel varlığı sonsuzluğa erecek değerdeyse, nasıl olsa <span class="ideitalik">sonsuza</span> dek sürecektir. (Bu son “sonsuz”un görece olduğunu belirtmeye gerek var mı? Sözgelimi, Dostoyevski’nin yaratıcılığı değerinden hiçbir şey yitirmeden kendisinin düşünemeyeceği kadar uzun yıllar boyu yaşadı, ama sonsuza dek yaşayıp yaşamayacağını kim bilebilir?) Tinsel sonsuzluk ne denli anlamlıysa, tensel sonsuzluk da o denli anlamsızdır. <span class="ideitalik">Yağmur Hüznü</span>’nde bir hastanın ölümden sonrası için söylediği söz anlamlıdır:</p>
	  <p class="indentmetin">Hayır, bana asıl öldükten sonra dirilmek ve sonsuza kadar varolmak fikri çıldırtıcı geliyor. (s. 187)</p>
				<p class="normal">Siyasal toplumların, yücelttikleri önderlerini mumyalayarak sonsuza dek canlıymışçasına koruma düşüncesi; yeni kuşakları onun tensel varlığı önünde eğilmeye, bütün toplumu da onun yüce varlığını unutmamaya çağıran sonsuzluk anlayışı da metafizik değil midir? </p>
				<p class="normal">Yazınsal yazı budur.</p>
				<p class="normal"><span class="ideitalik">Yağmur Hüznü</span>’nde Ahmet Karcılılar çok başarılı bir roman dili kurmuştur. Ustalıkla, olgunlukla yarattığı dilinin, <span class="ideitalik">Yağmur Hüznü</span>’nün etkileyici, düşündüren bir roman oluşunda önemli payı vardır.</p>
				<p class="normal">Bu arada yer yer yazarın amacına ters düşmüş anlatım biçimleri de var. Sözgelimi, deneğin psikiyatrına çocukluğuyla ilgili anlattıklarını, “Fakat tanıklığı çocuk yaşlarında olduğu için anlatımında bir çocukluk ve masumiyet vardı,” (s. 14) diye açıklar. Oysa deneğin çocukluğunu anlatırken hiç de çocuksu ve masum bir anlatım biçimi yoktur. Düpedüz soğukkanlı, sanki bugün yaşadıklarını anlatırmışçasına kullandığı, yabancılaştıran bir dili vardır.</p>
				<p class="normal">Ahmet Karcılılar, <span class="ideitalik">Yağmur Hüznü</span> romanını yalnızca yaratıcı yazı olarak da görmez. Okur, bu <span class="ideitalik">Yağmur Hüznü</span>’nün acı bir roman olduğunu anlamakla da yetinmeyecek, onun kitap bittiğinde yaşaması gereken acıyı ve çaresizliği de tastamam yaşayacaktır. Bu, romanın etkileyici oluşundan mı geliyor, yoksa romanda anlatılan yaşamın gerçekle birebir örtüşen acılarından mı?</p>
				<p class="normal">Yazıyı yaşamı örten, yağmur hüznünün çekincelerinden koruyan bir güç olarak alır anlatıcı. Varsa bir gerçekliği, o da sonunda yazıya dönüşünce içselleştirilecek ve etkisizleştirilecek, yok olacaktır. Anlatıcı, 17. sayfada yağmur hüznünü, “Her şey gibi o da sonunda bir kitap olacak,” biçiminde görürken, 52. sayfada, “Onu bulaştığı bütün hücrelerimle birlikte içimden söküp çoğalmak için kullanacağı bu kitaba hapsettim,” diye tamamlar. Yaşamı ellerine almanın yollarından biri, belki en etkilisidir yazının gizilgücü. Ahmet Karcılılar, romanıyla bunu da yazınsal bir gerçek olarak anlatmaya çalışır.</p>
				<p class="normal">Edebiyat üstüne düşüncelerini de yansıtmaya çalışır Ahmet Karcılılar. “Kaldı ki roman yorumlar üreten bir makinedir,” der. “Yazar romanı bitirdikten sonra kendini öldürür, romanı hakkında yorumlar yapmaz.” (s. 71)</p>
				<p class="normal">Romanını çoğul okumaya açık tutan yazarın anlayışıdır bu. <span class="ideitalik">Yağmur Hüznü</span>’nün “kahramanlarından biri” olan Borges de, “Bence eseri okuyucu kendi yaratır,” demiyor mu? Ahmet Karcılılar, Borges’in ilkesinin sadık izleyicisi olduğunu romanın “Sonsöz”ündeki şu tümcelerde belirtir: </p>
	  <p class="indentmetin">Şüphesiz bu son bölüm kitabın son bölümü değil, hiçbir şeyin sonu olmadığı gibi. Bir süre sonra kitabın sende devam edeceğini anlayacaksın. (s. 184)</p>
				<p class="normal">Elbette bunu yalnızca istemek yetmez; romanın da yeniden okundukça anlamlarını çoğaltacak nitelikte olması gerekir. <span class="ideitalik">Yağmur Hüznü</span> ilk okumada bütün gizlerini açan bir roman değil; ilk okumada da etkileyici bir roman olmakla birlikte, her yeni okumada yeniden anlamlandırılacak, ayrı okuma kültürlerinde ayrı tatlar ve anlamlar verecek bir roman. Onun başarısının birinci nedeni de sanırım budur.</p>
				<p class="normal"><span class="ideitalik">Yağmur Hüznü</span> yalın, dolaysızca kurulmuş tümceler –ve tümce bütünleri– yanı sıra, anlamı dolaylı okumalardan geçerek açığa vuran tümceler –ve tümce bütünleri– ile kurulmuştur. Bu arada, zaman zaman gerçek ötesine de gönderen büyülü gerçekçilik dolayında bölümler de var ve aşağıda birkaç örneğini verdiğim bu bölümlerde aynı başarısını koruyor Ahmet Karcılılar. </p>
	  <p class="indentmetin">Kızın fısıltıları hızlanıyor, kadın yerde, kız ayakta bilinmeyen bir şeye dualarla karşı koyuyorlar. Birden bir rüzgâr perdelere vuruyor, tül perde havalanıyor. Rüzgâr odanın içinde dönenip tiz bir ıslık çalarak üstümüze doğru geliyor. Kız çığlık atarak eğiliyor, ben öylece kalıyorum. Önce taburedeki sonra elimdeki lamba rüzgârdan sönüyor. (s. 106-107)</p>
	  <p class="indentmetin">Gözlerimi açıyorum, diğer çocuklar da havada, rüzgârın üstünde kolları açık, beyaz entarileri uçuşuyor. Uçuyorlar. Taklalar atarak, yükselip alçalarak uçuyorlar. Ben de uçuyorum. Sarı buğday tarlası içinde yeşile kesmiş tek tük ağaçlar hızla geçiyor altımızdan. Alçalıyorum, takla atıyorum, başakların arasına girip tekrar yükseliyorum. Diğerleri de öyle, uçuyorlar, buğdayların arasında bir görünüp bir kayboluyorlar. Onlar gitgide yükselmeye başlıyorlar, ben de peşlerinden gitmek istiyorum ama yükselemiyorum. Gökte kaybolup gidiyorlar. Başaklar tane tane yüzüme çarpıyor, uzun tüyleri bedenime sürtüyor. Gözlerimi kapatıyorum. Göz kapaklarımın ardındaki ateş sarısı kararıp duman rengine dönüyor. Aşağıdan, ovadan döne döne yükselen rüzgâr kaldırdığı tozu toprağı evlerin küllerine, için için yanan kalasların, devrilmiş dikmelerin dumanına karıştırıyor. Duvar dibine yığılmış eşyaların öbür tarafına teyze oturuyor. Gün ağarıp felaket gözle görülür hale gelince bağırıp çağırmalar, ağlayıp koşuşturmalar yerini suskunluğa bırakmış. Küllerin içinde yarı yıkık ve kararmış kerpiç duvarların arasında kayıplarını arayanlar bir kuytuya çekilmiş sessizce bekliyorlar. Asi bir çığlık, kızgın bir ağıt bile duyulmuyor. Kimi kasketinin altına bir mendil sıkıştırıp kulağını, burnunu örtmüş, kimi çıplak eğreti bir çarşafa sarınıp gözden ırak duruyor. Sanki alışıklar, öyle sessiz çökmüşler, kollarını dizlerine bağlamışlar, başlarını öne eğmişler. Sanki bir felaket yaşamamışlar da yalnızca rüzgârın dinmesini bekler gibiler. (s. 111)</p>
				<p class="normal">Bu arada bir anlatıyı okurun imgeleminde pekiştiren çarpıcılıkta, benzersiz ayrıntılarla güçlendirilmiş tümceler:</p>
	  <p class="indentmetin">Karanlığın içinde beyaz bir rüzgâr dört yanıma dokunuyor, bedenimi okşayıp geçiyor, ışığından kendimi görebiliyorum. (s. 107)</p>
	  <p class="indentmetin">Gözlerimi kapatıyor, kendimi bırakıp rüzgâra dayanıyorum. (s. 110)</p>
				<p class="normal">Ahmet Karcılılar, incelikli anlatım biçimleri dener. <span class="ideitalik">Yağmur Hüznü</span>’nün dilinde (<span class="ideitalik">aklın dili</span>) bu inceliklerin de adamakıllı yeri vardır. Sözgelimi, Kadın’ın cansız bedeniyle karşılaştığı zaman çocuğun gösterdiği tepkilerden, “ölüm”den söz etmeden “ölü”nün betimlenmesi, yazınsal dil bilinci yetkinleşmiş bir yazarı gösterir.</p>
	  <p class="indentmetin">Sinekler beni uyandırdığında güneş çoktan doğmuştu. Yüzlerce sinek vızıldayarak uçuşuyordu üstümde. Doğrulup entarimi silkeledim, koluma, yüzüme yapışan sinekler kaçışıp tekrar kondular. Tulumbaya gittim, kolunu kaldırıp indirdim ama su akmadı. Merdiveni çıkıp eve girdim. Masa altındaki güğümlerden birini güçbela taş zemine doğru sürükleyip devirdim. Akan suyla yüzümü yıkadım, kolumdaki kanları temizledim. Merdiven başına çıktığımda gece oraya bıraktığım lambayı gördüm, hâlâ yanıyordu. İnip kadının yanına gittim. Yüzünde sinekler dolaşıyordu, gözlerine, açık kalmış ağzına girip çıkıyorlardı. En çok memesinin altında toplanmışlardı. (s. 178)</p>
				<p class="normal">Çocuk kadını gece görmüş, ölünün yanına uzanıp yatmıştır. Uyandıktan sonraki bu betimlemede “ölü”den, “ölüm”den söz edilmez. Sineklerin ısrarla uçuşup durması kan kokusundandır. Belli ki, çocuğun koluna, yüzüne de bulaşmıştır kan. Kadın’ınsa, ağzına –kan gelmiştir ağzından– en çok da memesinin altına –kanın en çok biriktiği meme altına– konar sinekler. Kadın memesinin altından bıçaklanmıştır.</p>
				<p class="normal">Kız’ın adamla kaçışı da benzer bir biçimde anlatılır:</p>
	  <p class="indentmetin">Şeytan damının altından bir gölge çıktı, yemişin altında kayboldu. Ağacın dalları sallandı, gölge duvarın üstünde görünüp öbür tarafa atladı. Bir gölge daha çıktı odunluktan, ön bahçeye doğru gidip gözden kayboldu. (s. 168)</p>
				<p class="normal">İki insan değil de, iki gölge...</p>
				<p class="normal">Anlatımın bu biçiminin çok daha etkileyici olduğu kuşkusuz değil mi?..</p>
				<p class="normal">Ahmet Karcılılar, metinlerarası ilişkiden de yararlanıyor. Sanırım sevdiği metinlerden yararlanmanın, onlarda kendi yaratım sürecini görmenin tadını çıkarıyor. En başta da elbette Borges var. Öyle ki, Borges gerçek bir kişi olarak bile girer <span class="ideitalik">Yağmur Hüznü</span>’ne. Daha doğrusu, Borges’in imgesi olarak Burgazlı Ali Hoca’yı yaratmıştır yazar. Benzer bir dış görünüm, gözleri görmeyen, üstelik kötücül bir kişilik olarak...</p>
				<p class="normal">Burgazlı Ali Hoca, Kadın’ın evindeki dinsel toplantıda yaptığı konuşmada, “Bu kitaplardan olma kocaman dünyada bekçi durduk, hiçbir sayfasını bir daha okuyamayacağınız sonsuz kum kitabını size verdik,” (s. 121) der. Borges’in sonsuz sayfaları olan “kum kitabı”na gönderme yapar besbelli. Bununla da kalmaz, <span class="ideitalik">Yağmur Hüznü</span>’nün 134. sayfasındaki bir söylevde neler denir:</p>
	  <p class="indentmetin">Ah beynine marazlar düşürüp gözlerinin kederine katlanan. Ah kaplanların postunda kendisini düşleyenin adını arayan. Ah raflarında kum kitabı saklı manastırın kör yazıcısı, yolları çatallanan kitaplığın kör bekçisi. Söyle, ölümden öte nereyi gösterir pusula? Hangi labirent sonsuzluğun sonuna çıkar?</p>
	  <p class="normal"><span class="ideitalik">Kum kitabı</span>’nın, <span class="ideitalik">yolları çatallanan</span> bahçe’nin, <span class="ideitalik">ölüm </span>ve<span class="ideitalik"> pusula</span>’nın Borges’i, kişiliğiyle, kimliğiyle, yaratıcılığıyla <span class="ideitalik">Yağmur Hüznü</span>’ne girer, o hüznün tamamlayıcısı olur.</p>
				</body>
</html>