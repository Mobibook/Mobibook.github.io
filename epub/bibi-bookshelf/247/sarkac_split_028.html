<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarkac</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="calibre3" id="calibre_toc_21"><br class="chapter"/>
	  </h1>
				<p class="normal1">Tarih kavramı ve Osmanlı’nın</p>
				<p class="normal1">Kemal Tahir üstündeki gölgesi</p>
				<p class="normal">Kemal Tahir üstüne epeyce yazmışım. <span class="ideitalik">Karşılıksız Yazılar</span>’daki yazılar, Kemal Tahir üstüne daha genel ve yüzeyde duran değerlendirmeler içerdikleri için, bu kitaba uygun düşmeyeceklerine karar verdim. Kemal Tahir üstüne bir kitap yazma tasarım da vardı, ama öteki çalışmalar ve araya giren boşluklar yüzünden vazgeçtim. Bir daha döner miyim, bilmiyorum. Kemal Tahir’in romanları için harcayacağım zamanı başka bir romancımıza vermeyi yeğlerim. Onu hâlâ önemseyenlerin varlığına karşın, Kemal Tahir’in roman sanatımızın geleceğinde kayda değer bir yeri olacağını sanmıyorum. Romanlarının zamana direnmesi çok güç.</p>
				<p class="normal">Bu yazının benim için iki boyutu var. İlki, tarih kavramı üstüne kendimce bir sorgulama. <span class="ideitalik">Tarihsel</span> olanı da irdeliyor. Yaratıcı tarih anlayışının önemi, değeri ve nasıl olması gerektiği üstüne epeyce kafa yormuştum. Tarih, tutkularımdan biriydi de. Bir tarih meraklısı olarak kendimi hazırlamaya çalışıyordum, ama kendi önümü kesmek zorunda kaldım. Belki “Tarihsel Roman” üstüne bir çalışmayla, yeniden dönerim. Tarih kavramı, öznel tarih, tarihsel roman konularının çekiciliğine dayanmak çok güç...</p>
				<br class="chapter"/><p class="normal1">Yusuf Atılgan’ın dünyamızdaki yeri</p>
				<p class="normal">Yusuf Atılgan da çok farklı anlayışların üstünde birleştiği yazarlardan. Görünüşe bakılırsa, herkes seviyor ve önemsiyor onu. Kapalı olduğu, anlaşılmasının güç olduğu da savunulmuştu. Demek ki, epeyce yol almışız. Bir zamanlar güç okunan Yusuf Atılgan’ı bugünkü okurun anlamaması düşünülemez. Doğrusu, okuma kültürümüzün bu denli geliştiği koşullarda eleştirinin olmadığından söz etmek de anlamsız. Bu yazıyı yazdığım zaman <span class="ideitalik">Aylak Adam</span> ile <span class="ideitalik">Anayurt Oteli</span>’nden birini seçemediğimi yazmışım. Bugün bakıyorum, ikisi de benim için hâlâ aynı yerde. <span class="ideitalik">Anayurt Oteli</span>’nin Zebercet’ini bir roman kahramanı olarak apayrı bir yere koyuyor olsam da... Bu yazı yazıldıktan sonra yayımlanan <span class="ideitalik">Canistan</span>’ın Yusuf Atılgan’ın romancılığının ancak bir derkenarı olabileceğini de belirtmeden edemiyorum. </p>
				<br class="chapter"/>
				<p class="normal1">Edebiyatın topluma dönük yüzü ve Yaşar Kemal</p>
				<p class="normal">Yaşar Kemal’in benim için yeri apayrı. En büyük romancımız Yaşar Kemal mi? Bu sorunun yanıtı olarak, Tanpınar adı da veriliyor. Bütün yanıtların anlamsız olduğu sanırım daha doğru. Yaşar Kemal için uzun soluklu, büyük oylumlu çalışmalar yapmayı hep istedim, ama yapamadım. Yapamazsam gözümün arkada kalacağını biliyorum. Kitapları çok satıldığı için, onu çok satan yazarlarla bir gören aymazlığın, edebiyatımızı anlamasının olanaksız olduğu da belli. Yaşar Kemal, romanlarının satılması için ne yaptı acaba? Hangi ödünleri verdi? Kırk kitabından belli bir düzeyin altında kalan bir tane var mı? <span class="ideitalik">İnce Memed 1</span>’in yayımlanmasından bugüne 48 yıl geçti, bir milyondan çok satıldı. <span class="ideitalik">İnce Memed 1</span> bir milyon satılırken, Yaşar Kemal’in gözümüze batan bir gayretkeşliğini anımsıyor musunuz?.. Bu yazıda edebiyatın topluma dönük yüzünü eskil toplumcu anlayışlardan bambaşka görmek gerektiğini, Yaşar Kemal’in de bunun en önemli örneklerini verdiğini anlatmaya çalıştım. Umarım anlaşılır.</p>
				<br class="chapter"/><p class="normal1">“Sahnenin Dışındakiler”in Tükenişi</p>
				<p class="normal">“Sahnenin Dışındakiler’in Tükenişi”ni İş Kültür Yayınları’nın Kurtuluş Savaşı Romanı konulu bir çalışması için yazdım. Dolayısıyla Tanpınar’ın bu güzel romanını bütün yanlarıyla değil de, asıl olarak Kurtuluş Savaşı bağlamında çözümlemeye çalıştım. Bu benim için, öteki yazılardaki tutumumun bir ölçüde de olsa, dışında kalan bir eğilim. Gene de Tanpınar’ın en önemli romancılarımızdan biri olduğunu, bir de burada kaydetmek isterim. Onun romanlarının kendinden sonra gelen romancıları, özellikle 1980’lerden sonra ortaya çıkan romancıları epeyce etkilediğini bir kez daha görmüş oldum. Onun gibi yazmak, bir eğilim oldu. Tanpınar gibi yazarları düşündüğümde, hep ömürleri uzun olsaydı kim bilir daha neler yazabileceklerini düşünürüm. </p>
				<br class="chapter"/><p class="normal1">Fehmi K.’nın düşüşü </p>
				<p class="normal">Hilmi Yavuz’un postmodern roman olarak nitelediği kitaplarının ilki <span class="ideitalik">Fehmi K.’nın Acayip Serüvenleri</span>. Bir romanı önceden postmodern yapmak, o romanı yaratıcılıktan çıkarıp işlevsel yazının sınırlarına sokmaz mı? Hilmi Yavuz, baştan postmodern roman yazmanın biçimini ortaya koyuyor, sonra da onu örnekleyecek bir metin yazıyor. Yazılan metnin bir roman olup olmadığı tartışılabilir. Öte yandan, Hilmi Yavuz’un klasik ve modern romanın ölümüne ilişkin savlarının geçerli olduğunu da sanmıyorum. Öyleyse eğer, şiirin de postmodern biçimlerinde ısrarlı olmak gerekmez mi? Burada Hilmi Yavuz romanın parodisini yapmakla yetinmiyor, bence edebiyatın parodisini de yapıyor. Bu parodiden de yazıyla oynanan bir oyun çıkabilir. Ortaya çıkana roman denip denmeyeceğini bir de okurlara sormalı...</p>
				<br class="chapter"/><p class="normal1">“Şafak” ve politik bireyin sancısı</p>
				<p class="normal">Sanırım beni hem kişiliği hem de romanlarıyla en çok etkileyen yazarlardandır Sevgi Soysal. Bizim kuşağın ilkgençlik yıllarında onun belirgin bir damgası vardır. Yazdıklarımızı etkilemesinden çok, tanışma fırsatı bulamamış bile olsak, sınırsız sevgi duyduğumuz bir insandı. Farklıydı da elbette. <span class="ideitalik">Şafak</span> da Sevgi Soysal’ın en önemli romanı olarak kabul edilir. Doğrudur da. Önceden de birkaç kez okuduğum <span class="ideitalik">Şafak</span>’ı, İletişim Yayınları’nın yeni basımına önsöz yerine geçecek bu yazıyı yazmak için bir kaz daha okudum. Böylece <span class="ideitalik">Şafak</span> üstüne bu kitapta bir yazı yer almış oldu ki, isteyip de yapamadığım bir çalışmaydı. <span class="ideitalik">Yazının Sarkacı Roman</span>’ın bir eksiği tamamlanmış oldu.</p>
				<br class="chapter"/>
				<p class="normal1">“A’nın Gizli Yaşamı”: Dil duygusunun yitimi</p>
				<p class="normal">Aras Ören’e haksızlık etmek istemem. Ama <span class="ideitalik">A’nın Gizli Yaşamı</span>, Türkçesi’yle tedirgin etmişti beni. Sanırım kimliklerini Almanya’da bulan yazarların ortak sorunu bu: Türkçe’ye yabancılaşmanın yanı sıra, dil duygusundan da uzaklaşmak. Türkçe dil duygusuyla içselleştirilemediği için, yazılan romanların ve öykülerin edebiyatımızdaki yerleri de tartışmalı oluyor. Orada, <span class="ideitalik">yabancı</span> bir Türkçe edebiyat var, ama buradaki edebiyata eklenmesi şimdilik çok güç.</p>
				<br class="chapter"/><p class="normal1">Selim İleri’nin ceviz sandığı</p>
				<p class="normal">Selim İleri’nin <span class="ideitalik">Mavi Kanatlarınla Yalnız Benim Olsaydın</span> romanı, romana yeniden dönüşünü selamlayan bir yazı. Selim İleri’ye bir edebiyat adamı olarak her zaman değer verdim. Ne kimileri gibi iktidara oynamaya kalkıştı ne de kendi edebiyat anlayışından ödün verdi. Bizim edebiyatımızı onun kadar değerbilirlikle koruyan yazar çok az. Onun, üstelik sürekli yazarak sürdürdüğü bu koruma ve kollama çabasına saygı duyuyorum. Kendisiyle ilk kez bu yazıdan sonra tanıştım. Aramızda yakın ve sürekli bir ilişki olmasa da, karşılıklı sevgi ve saygıya dayanan bir duygudaşlık kurulduğundan kuşku duymuyorum. </p>
				<br class="chapter"/><p class="normal1">Geçmiş, zamanın yarasıdır...</p>
				<p class="normal">Selim İleri’nin son dönem romanları ilk dönem romanlarından ayrı bir düzeyde bulunuyor. İki ayrı roman anlayışının yazarı olduğu söylenebilir. <span class="ideitalik">Her Gece Bodrum</span>’ dan başlayarak ilk dönemindeki sorgulayıcı, eleştirel, günümüzün sorunları, hayatları ve insanlarıyla içli dışlı romanlarından sonra verdiği aranın ardından, bu kez geçmişe dönük, geçmiş özlemiyle tüten, geçmiş zaman değerlerini selamlayan romanlar yazmaya başladı. Birbiri ardına gelen bu ikinci dönem romanları nasıl anlatılabilir: “Acı ve hüzün: külrenginde bir geçmiş ve bu kez, zamanda duran yazı!” Selim İleri’nin varlığı, günümüzün değerleri yozlaştıran edebiyat anlayışlarına düpedüz karşı duruş olarak alınmalıdır.</p>
				<br class="chapter"/>
				<p class="normal1">“Benim Adım Kırmızı” için bir okuma biçimi</p>
				<p class="normal">Bu yazının gerçekten de yalnızca bir <span class="ideitalik">okuma biçimi</span> olarak okunmasını dilerim. <span class="ideitalik">Benim Adım Kırmızı </span>da Orhan Pamuk’un öteki romanları gibi çok tartışıldı. Büyük çoğunluğu olumlu yargılar içeren yazıların yanında, bir de böyle okunabileceğini de göstermeyi umuyorum. Belki okur çoğunluğuna yakın gelmeyecek olan değerlendirmelerim, azınlıkta kalan okura yakın gelebilir. Bunun da eleştirinin doğasına uygun düştüğünü sanıyorum. Yeter ki, çoğunluğun da hoşgörülü olduğu bir ortam kurulabilsin. Orhan Pamuk’un yeterince hoşgörülü olduğu söylenebilir mi? Sanırım bu hoşgörüyü göstermeyi kendisi de istemiyor. Benim tutumumdan da tedirgin olabilir. Bunu bazen gösteriyor da. Ama ben ondan tedirgin olmuyorum. Onun, saygı duyduğum yaratıcılığını kötüye kullandığını düşünüyorsam eğer, baştan verilmiş yargılarımın olumlu, romanlarından sonradan çıkardığım yargılarımın olumsuz olduğu anlaşılmaz mı? Bu yaklaşım biçiminden de her zaman olumsuzluk değil, olumluluk doğar...</p>
				<br class="chapter"/><p class="normal1">Romanı yücelten bir roman</p>
				<p class="normal">Latife Tekin’i çok bekledim. Belki başkaları benim gibi değerlendirmedi onu.<span class="ideitalik"> Sevgili Arsız Ölüm</span> ve <span class="ideitalik">Berci Kristin Çöp Masalları</span>’ndan bugüne, Latife Tekin’in yapacağı dönüşümü beklerken geldi <span class="ideitalik">Ormanda Ölüm Yokmuş</span>. Uzun bir aradan sonra gelen <span class="ideitalik">Aşk İşaretleri</span> aradaki boşluğu dolduramamıştı.<span class="ideitalik"> Ormanda Ölüm Yokmuş</span>, Latife Tekin’in yazarlığında bir yanı uçuruma kesen yolun dönülmesidir. Bundan sonrası belki daha zor. Burada ne anlatıldığı da ayrıca önemli. Emin ile Yasemin arasında suskularla büyüyen ilişki metni yepyeni biçimde kuşatırken ilk sözü dil alıyor. <span class="ideitalik">Berci Kristin Çöp Masalları </span>için tam on yedi yıl önce, Latife Tekin’in başlangıçtaki dilinin günümüzün insanını kavramakta güçlük çekebileceğini, dilini yenilemesi gerektiğini yazmıştım. Hiç değilse öngörülerimden birinin doğrulandığını <span class="ideitalik">Ormanda Ölüm Yokmuş</span> ile görüyorum. Roman yazarının eleştirmeni anlaması, en yakınındakiler için bile kolay değildir. Latife Tekin’in beni doğru anlayıp anlamayacağını da, doğrusu bilmiyorum.</p>
				<br class="chapter"/><p class="normal1">Yazının cehennemine yolculuk</p>
				<p class="normal"><span class="ideitalik">Yazının Sarkacı Roman</span>’daki yazılarımın pek çoğunu birbirinden ayıramıyorum. Ama tutkuyla yazdıklarım arasında “Yazının Cehennemine Yolculuk” ilk sıralarda gelir. Hasan Ali Toptaş gibi bir yazarı, en ayrıksı romanıyla keşfetmenin payı olmalı bunda. Hasan Ali Toptaş da geniş okur çevrelerince anlaşılması güç bir yazar. Yazdıklarını okumak için özel çaba gerektiği pekâlâ söylenebilir. Kimin zamanı var böyle inceliklere? Yıldız Ecevit’in Hasan Ali Toptaş için yazdığı kapsamlı, emek ürünü yazıları da özellikle anmak isterim. Hasan Ali Toptaş’ın denebilir ki, seçkin ve seçkinci bir okur çevresinde çok beğenildiğini biliyorum, ama çoğunluğun ondan doğru dürüst haberi yok. Oysa edebiyatımızın geleceğinde onun adı var. Yanılma eşiğini de çoktan aştığımızı sanıyorum. Yazdıklarını hep heyecanla beklediğim yazarlardan Hasan Ali Toptaş. Ona ve öteki arkadaşlarıma bakıyorum da, bizim kuşağın, önümüzdeki yıllarda edebiyatımızdaki tepeleri nasıl aştığı daha açık seçik görülecek.</p>
				<br class="chapter"/><p class="normal1">“Yağmur Hüznü”nün iç dünyası</p>
				<p class="normal">Bu yazı daha önce yayımlanmadı. Bir kitaba dönüşecekti, olmadı. Sanırım istemedim. <span class="ideitalik">Puslu Ada</span>’da nedenlerini anlattım. Gelin görün ki, uzun süren bir çalışmayı tozlanmaya bırakmaya da gönlüm el vermedi. Bu yazının asıl yerinin <span class="ideitalik">Yazının Sarkacı Roman </span>olduğunu da gördüm. Bu kitap için yazılmış en uzun yazı. Ahmet Karcılılar gerçek bir yaratıcı, yeni romancıların en önemlilerinden. Sanırım yazdığı her roman okunmaya değer olacaktır. Yeni sürgünlerle gitgide gürleşip uzayan bir yazı olabilirdi, ama burada kesmek zorundaydım.</p>
				<br class="chapter"/><p class="normal1">Yaratıcı olmayan roman</p>
				<p class="normal">Perihan Mağden’in eleştirmenlerden yakındığını biliyorum. Ama onun da yalnızca yazdıklarını onaylayan eleştirmenler aradığına kuşkum yok. <span class="ideitalik">İki Genç Kızın Romanı, </span>roman kişileri için olduğu kadar, yazarı için de bir savrulmamın romanı. Demek ki, aynı düzlemde buluşamayacağız. Bunu anlatmaya çalıştım. Kaldı ki, romanını ve kendini tanıtım biçimi, seçtiğini öne sürdüğü yazarlık tutumunun dışında. Bu çelişkiyi kendi çözebilir.</p>
				<br class="chapter"/><p class="normal1">Tarihseli soyutlamanın bir biçimi</p>
				<p class="normal">“Tarihsel Roman” üstüne bir kitap tasarısını saklı tutuyorum. Beni çok ilgilendiren bir roman türü. Murat Erman’ınki bu tür içinde bir deneme. Arkasının gelmesini bekliyorum. Tarih içinden bir öykü çıkarmak ya da öyküyü tarih içine yerleştirmek yerine, tarihsel olanı seçip soyutlamaktır gerekli tutum. Murat Erman <span class="ideitalik">Beyazateş Adası</span>’nda bu tutumun yanında durmuyor.</p>
				<br class="chapter"/><p class="normal1">Kara büyülü tarih</p>
				<p class="normal">Vecdi Çıracıoğlu’nun romanını da Murat Erman’ınkiyle aynı yere koyuyorum. Vecdi Çıracıoğlu’nun kendi yaşam deneyiminin karşılıklarını tarihte bulma kaygısı belki daha önemli. Ne kadar ısrarlı olacak bu tutumunda, bilmiyorum. Okur olarak bu yolu yürümesini isterim. Postmodern anlatım biçimlerinin olanaklarından yararlanarak tarihseli yakalamanın yarattığı sorunlar da bu arada görülüyor mu? </p>
				<br class="chapter"/><p class="normal1">Yazarın öyküsü, yazının öyküsü ve “Nü Peride”</p>
				<p class="normal">Hakan Akdoğan’ın ilk roman denemesinde başarılı olamadığını düşünüyorum. <span class="ideitalik">Nü Peride</span>, tarihe özenmenin romanı. Özenilerden ne çıkar? Belki en çok <span class="ideitalik">Nü Peride</span>. Bu yazıyla Hakan Akdoğan gibi genç bir yazarın canını sıkmayı aklıma getirmem, ama düşündüklerimi yazdım.</p>
				<br class="chapter"/><p class="normal1">İnsan insanın kamburu mudur?</p>
				<p class="normal">Bu yazı yazılalı neredeyse on üç yıl oldu. <span class="ideitalik">Karşılıksız Yazılar</span>’da da yer almıştı. <span class="ideitalik">Yazının Sarkacı Roman</span>’ı<span class="ideitalik"> Roman Kitabı</span>’nın süreği olarak düşündüğüm için, oradan çekip buraya almakta sakınca görmedim. Şule Gürbüz de ne yazık ki, <span class="ideitalik">Kambur</span>’un arkasını getiremedi. Belki de genç yazarın umduklarını bulamaması yüzünden...</p>
				<br class="chapter"/><p class="normal1">Bir Türk edebiyatı var mı?</p>
	  <p class="normal">Bu yazı da ilk kez bu kitapta yayımlanıyor. Doğrudan roman üstüne olmamasına karşın, <span class="ideitalik">Yazının Sarkacı Roman</span>’da<span class="ideitalik"> </span>yeri olduğunu düşündüm. Bütün yazıların sonunda yer almasının nedeni de bu. Bir durum yazısı. Doğruları, yanlışları ayırt etme gereksinimi. Haksızlığa karşı alınan söz. Kocaman yanlışlara karşı, kendimce düşündüklerim. “Bir Türk Edebiyatı var mı?” sorusuna okurun da, yazarın da vereceği karşılıklar olmalı. Ne yazık ki, bulamıyorum o karşılıkları. Herkes ipini kendi çeker. Gerisi yalan...</p>
	<div class="calibre1" id="calibre_pb_29"/></body>
</html>