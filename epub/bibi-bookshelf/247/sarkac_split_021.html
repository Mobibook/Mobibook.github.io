<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sarkac</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_14">Tarihseli Soyutlamanın<br class="chapter"/>Bir Biçimi</h1>
				<p class="normal">Somut tarih karşısında önyargılardan, önkabullerden ve körinanlardan uzak duranlar arasında yaratıcı yazarlar ilk sırada gelir. Tanıklık etmenin yolunu tarihsel olanı öykülemekte bulan ya da somut tarihi kurmaca kişilerin ve öykünün artalanı olarak kullanan romancıların tutumuyla tarihsel bilgiyi kurmacaya dönüştürüp başkalaştıran yenilikçi romancıların tutumu aynıdır. Tümü de somut tarihin, birbirlerinden elbette farklı biçimlerde, yeniden yaratıcı yorumuna kalkışırlar.</p>
				<p class="normal">Tarihsel bilgiyi bir arada bulunması olanaksız düzeyler arasında parçalanmış kurmaca hayatlara dönüştüren; bu arada hem bugün adına tarihi hem tarih adına bugünkü bakış açımızı sorgulayan romanlar (örnekse, <span class="ideitalik">Beyazateş Adası<a href="sarkac_split_059.html#footnote-27807-31" id="footnote-27807-31-backlink" name="footnote-27807-31-backlink">[31]</a></span>), yazarlar için de, okurlar için de daha çekici geliyor. Postmodern yaratma biçimlerinin sağladığı olanaklardan (kolaylıklardan) <span class="ideitalik">yararlanarak</span> yazmanın, denebilir ki tadını çıkaran romancılar, yeni bir tarih-kurmaca ilişkisi keşfetmiş oldular. Orhan Pamuk’un <span class="ideitalik">Beyaz Kale</span>, <span class="ideitalik">Kara Kitap</span> ve <span class="ideitalik">Benim Adım Kırmızı</span>; Nedim Gürsel’in <span class="ideitalik">Boğazkesen</span> ve <span class="ideitalik">Resimli Dünya</span>; Haldun Çubukçu’nun <span class="ideitalik">Yıldızsayan</span>; Gürsel Korat’ın <span class="ideitalik">Zamanyeli</span> romanlarıyla birlikte Murat Erman’ın <span class="ideitalik">Beyazateş Adası</span> da köklerini burada buldular.</p>
				<p class="normal"><span class="ideitalik">Beyazateş Adası</span>, tarihsel kişilikler ile anlatıcı arasında yazarın kurduğu anakronik ilişkilere dayalı kurgusuyla dikkat çekiyor. Yazarın kurguladığı düşlemler romanın öyküsü içindeki tarihsel kişilikleri olmadık kimliklere sokarken, tarihin gölgesini de bugün yaşayanlar üstüne düşürüyor. Murat Erman’ın, Mimar Sinan’ın girdiği altı hali tadını çıkara çıkara anlatırken zamandizini içine yerleştirdiği Floransalı Katolik Attilio, Dalmaçyalı ateşetapar Rinascimente Salamandre (<span class="ideitalik">Semender</span>), Bizanslı Hıristodulos (<span class="ideitalik">Tanrıkulu</span>), Osmanlı Sinan-ı Atik bin Abdullah, Leukophyrs’li (<span class="ideitalik">Bozcaadalı</span>) Anatole (<span class="ideitalik">Gündoğumu</span>) ve azatlı köle Sinan, sonunda anlatıcı: İtalyan Mimar Ermano Muratore kimliğinde çağcıl bir kişiliğe mi dönüşüyor? Bu yüzden mi, Ermano Muratore (kitabın arka kapağında yazar Murat Erman ile aynı kişi olduğunun belirtilmesine gerek var mıydı?) kendi geleceğini geçen yüzyıllar içinden bir ışık gibi süzülen <span class="ideitalik">o kitap</span>’ın sayfalarında buluyor?..</p>
				<p class="normal">Ceylan derisi kaplı bir cilt; en iyi kaliteden işlenerek inceltilmiş yeni doğmuş kuzu derisi parşömen yapraklardan oluşan bir kitap: sırrını anlatıcı kahramanımız Ermano Muratore çözecek... Bütün hücreleri yorumlamanın gizilgücüyle yaratılmış bu kitap, Sinan-ı Atik’i de, Fatih Sultan Mehmet’i de arayıp bulan, sorgulayan bir sihirli küre gibidir. Okur, yazarın bu küre içinde gösterdiği tarihsel kişiliklerin inandırıcı olup olmadıklarını da sorgulayacaktır.</p>
				<p class="normal">Burada yazarın imgelemiyle okurun romandan aldığı imgelemin birbiriyle çatışmasından –yazarın romanda bilerek yüksek tuttuğu bu çatışma olasılığından– ne doğacaktır? Bu soruna, “Tarihi Roman, Roman Gibi Tarih” yazısında Ömer Türkeş de değiniyor:</p>
	  <p class="indentmetin">Yazar bir tarihî şahsiyete kurmaca değerler yüklediği anda, aynı şahsa ilişkin okuyucudaki bilgiler direnişe geçmeye başlar. (Elbette, bu olumlama etkisi de yapabilir.) O andan itibaren metin ve okuyucu arasındaki bağ edebi/estetik olmaktan çıkıp, teorik/ideolojik bir çatışmaya dönüşür.<a href="sarkac_split_060.html#footnote-27807-32" id="footnote-27807-32-backlink" name="footnote-27807-32-backlink">[32]</a></p>
				<p class="normal">Örnekse, okurun Mimar Sinan’ı ve Fatih Sultan Mehmet’i ile yazarınkilerin, <span class="ideitalik">Beyazateş Adası</span>’nda adamakıllı çatışma içinde olduğu söylenebilir... Romancının seçtiği tarihsel roman türüne göre, bu çatışmanın karşılığı değişir elbette. <span class="ideitalik">Beyazateş Adası</span>’nda, romancı –daha doğrusu roman– kazanır. Ne ki, Murat Erman’ın roman kişilerini doğaötesine varan bir gizem içine sokması da romanın iç (yazınsal) gerçekliğini kuşkuya düşürüyor. Bunu üstelik enikonu zorladığı bir bölümde Fatih Sultan Mehmet’in gökbilimleri üstüne kurduğu söylence, hem abartılı fantezileri, hem anlamsızlaşan ayrıntı yığınının hünkârın söylevini iyice uzatmasıyla anlatıyı yüzey yapıda yersizce uzatıyor. (Bu olumsuzluğa Ömer Türkeş de dikkat çekiyor.) Geleneksel bir söylev dili içinde anlatılan bu bölümün olumsuzluğu, romandaki benzerleri arasında birdenbire sivriliyor. Yazarın yaratıcılığında okuru çeken bölümlerin yanı sıra, neredeyse tarih yazıcılığına çıkan düzayak anlatımlar da var...</p>
				<p class="normal">Murat Erman doğaötesine taşıdığı yaşantıları, ölümle doğum arasında geçişli yaşam kesitleri içindeki bir serüven olarak biçimlendiriyor. “Ölüm mü doğumu, yoksa doğum mu ölümü doğuruyordu? Hangisi ötekine gebe kalıyor?” (s. 91) diye soruyor anlatıcı. Ve Mimar Sinan her seferinde olgun ve çevresini tedirgin eden bir kişilik kazandıktan sonra ölüp bir bebek saflığında yeniden doğuyor. Her yeni doğum ertesinde kazanılmış yeni kimlik çevresinde yazarın kurduğu yaşantı, bazen izlemeyi zorlaştıran bir karmaşa içinde, bütün bu anlatılanların gerekli olup olmadığı kuşkusunu okurun aklına sık sık düşürerek uzayıp gidiyor. Asıl sorun romanda tarihseli soyutlamaksa da, Murat Erman’ın kaygısı bu olmamış, yarattığı tarih parodisini belli ki okurun imgeleminde yaşatmayı seçmiştir.</p>
				<p class="normal">Sonunda Murat Erman okuru tarihi yeniden okumaya, yaşanmış tarihi yeniden yorumlamaya, kendi eleştirel tarih yorumunu aramaya kışkırtan bir romancı tavrıyla asıl olumlu yüzünü gösteriyor. Tarihsel roman yazarları içinde Murat Erman’ın seçtiği yol elbette doğrudur. <span class="ideitalik">Beyazateş Adası</span>’nı keyfî tarih yorumu içinde harcamak yerine, romanın tarih kavrayışını önemsemiş, dolayısıyla okuru kendi tarih kavrayışına gönderen bir alımlama biçimini üste çıkarmıştır. Gerçeğin içinden hayalî olanları eleyebilirse, okur da kendi hayallerini kurgulayabilir... </p>
				</body>
</html>