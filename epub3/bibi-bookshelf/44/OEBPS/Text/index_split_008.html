<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Yılanların Öcü</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block18">SULTANCA’NIN EV YILANI GEZER DOLANI DOLANI</h1>

  <p class="block16">&nbsp;</p>

  <p class="block15">Gün, Havana’nın Sivri’nin oradan inip gitmiş, anasının koynuna kavuşmuştu. Kara Bayramgil, harımdan dönüyordu. Köy içine girecekleri sıra Haçça:</p>

  <p class="block15">“Durdur kağnıyı Bayraam!” dedi kocasına. “Ben ineyim, köyün orospuları laf eder...”</p>

  <p class="block15">Karı koca kağnıya binip köy içinden geçmek ayıp sayılırdı. Ta ninelerden, dedelerden böyle geliyordu.</p>

  <p class="block15">“Haydi in bakalım!..” dedi Bayram.</p>

  <p class="block15">Haçça, Çakırın pınardan doldurduğu testiyi alıp indi.</p>

  <p class="block15">Ahmet’le babası kağnıyı köy içine sürdü. Çocuk, öldürdüğü yılanı anlata anlata bitiremiyor.</p>

  <p class="block15">Haçça, kağnının beş adım gerisinden geliyor. Tam köy içine geldiler, Beytullah Hoca da evinden çıktı, camiye doğru yürüdü. Haçça, Beytullah Hoca’nın yolunu kesmemek için durup geçmesini bekledi. Beytullah Hoca, değneğine dayana dayana yürüyor. Sapır sapır da şükür çekiyor durmadan. Ettiği laf anlaşılmaz, çok zaman adımını atmağa derman bulamaz; ay geçer, yıl geçer eli bolca para görmez, oğlu sözünü tutmaz, karısı yüzüne gülmez; gene de neye şükür çeker, anlaşılmazdı.</p>

  <p class="block15">Haçça, daha başkalarına da yol verip fazla gecikmemek için yürüyüşünü hızlandırdı. Kağnıya yetişti.</p>

  <p class="block15">Kara Bayram’ın babadan kalma evi köy içine bakıyordu. Ezan okundu mu, isterse o ölümcül sesiyle Beytullah Hoca okusun, içerden duyulurdu. İki kattı. Altı ahır, samanlık, koyun damı. Üstü iki oda bir hayat’tı. Odalardan birinde oturur, yer içer, yatarlardı. Birine de taktuk korlardı. Unları, buğdayları, tohumları, tekneleri, bu taktuk odasında dururdu hep. Alt kattan üst kata çürük bir merdivenle çıkılıyor. Bayram’ın anası Irazca, her yıl buradan bir iki düşer, her düşmesinde haftalarca belim bikinim çağıra çağıra yatar. Bayram, zaman zaman, ormana gidip iki ağaç getirmeyi, bunları tahtacı Battal’a biçtirip “şu musibet merdiven”i bir güzel yenilemeyi aklından geçirir; ama sonra, “daha önemli bir iş” çıkar, merdiven ikinci planda kalır. Bu yıl niyeti gayet sıkıydı! Nadaslara başlamadan kağnıyı koşup gidecek, iki civan ağaç devirip getirecek. Böylece hem merdivenden kurtulacak, hem anasını susturacak. Bu niyetini anlatırken birkaç kez Ahmet’i beraberinde götüreceğini söyledi. Şimdi o da, “Baba, merdiveni ne zaman yenileyeceksin?” diye soru açar oldu. Harımın işlerini bitirince hemen bunu ele alacak. Ahmet’in dilinden kurtaracak kendini. Ahmet, dedesinin Şahmaran’ı öldürdüğü Güroluk çamlığını ille bir görmek istiyor.</p>

  <p class="block15">Avluda kağnıyı durdurdu Bayram. Anası Irazca, bir yanında küçük Osman, bir yanında küçük Şerfe, merdiven başında oturuyor. Kinli, kızgın bir görünüşü var.</p>

  <p class="block15">“Nasılsın ana?” diye bağırdı Bayram aşağıdan.</p>

  <p class="block15">“Anan nasıl olur bu yaştan sonra?” dedi Irazca. “Siz böyle kağnıya biner, harıma harmana gidersiniz, ben evde kalır sizin sıpalarla uğraşırım bu sıcaklarda, bu sineklerde! Anan nasıl olur ay Kara Bayram?..”</p>

  <p class="block15">“Korkma, sineklere pompa yapacağım ana!” dedi Bayram. “Çerçi Mahmut ilaç getirecek haftaya. Getirdi mi alıp pompa yapacağım! Hem istiyorsan seni de götüreyim harıma ana? Gücenik gücenik konuşma böyle!”</p>

  <p class="block15">Irazca:</p>

  <p class="block15">“İstemem aman, hiç istemem!” dedi. “Sen şu musibet merdiveni bir yoluna koymadan ben yukardan aşağıya inmeyeceğim. Kafamı kızdırırsan bir yemin eder, ölesiye inmem bak!</p>

  <p class="block15">Valla ayakyoluna bile inmem Kara Bayram!..”</p>

  <p class="block15">“Olacak ana!” dedi Bayram. “Harımın işi tamam sayılır. Yarın da çöyür getirip çitini besleyeceğim biraz. Çöyür işi yarın biterse, öbürsü gün de bentleri pekiştireceğim. Ondan sonra Ahmet Efe’yi de yanıma aldım mı, doğruca Güroluk çamlığı!..”</p>

  <p class="block15">Haçça, kağnıdaki öteberiyi hemen yukarı çıkardı. “Ana, ana!” diye bağrışan çocukları kucakladı. Çocuklar eteğini çekiyor. Şerfe bir yandan, Osman bir yandan, analarının kucağına kurulmuş, öpüyorlar. Haçça da onları öpüyor durmadan.</p>

  <p class="block15">Bayram, öküzle ineği saldı boyunduruktan. Avlu kapısını kapattı usulca.</p>

  <p class="block15">Merdiven başına oturdular birlikte. Irazca, harımın kendi buyruğuna göre ekilip ekilmediği hakkında Haçça’dan bilgi aldı. Haçça hepsini anlattı. Kendir işine sıra gelince Irazca’nın kaşları çatılıverdi:</p>

  <p class="block15">“Seyrek saçaydınız bari!” dedi. “Eğer sık saçtıysanız, çıkınca gider, birer birer yolarım!”</p>

  <p class="block15">Bayram: “Ben çok dedim buna “seyrek saçalım” diye! Ama bu senin gelinin dinlemedi ki!” dedi.</p>

  <p class="block15">“Niye dinlemiyormuş?”</p>

  <p class="block15">“Ne bileyim? Kendir kokusunu çok seviyormuş. Bıraksam her yakaya kendir ekecekti!” Haçça kulaklarına kadar kızardı.</p>

  <p class="block15">Irazca: “Ne biçim kafaymış o?” dedi. “Kupkuru kendir kokusu karın mı doyurur? Kendir dediğin fasulyenin, patatesin yelini kesmemeli! Seyrek ekilmeli, tek tük olmalı!..”</p>

  <p class="block15">Haçça: “Canım ana!..” dedi. “Buna bakma sen! O kadar sık ekmedik. Ötekiler yelini alır gene...”</p>

  <p class="block15">“İyi madem...” dedi Irazca. “Sen kendir lafını bırak şimdi de, ben ocağa aş furdumdu ikindin. Kalkıp bir bakayım. Piştiyse ekmeğinizi yeyin. Ahmet oğlan acıkmıştır.”</p>

  <p class="block15">Haçça, kucağındaki çocukları silkip fırladı: “Ben kalkayım ana, sen otur!” dedi.</p>

  <p class="block15">Irazca doldu taştı. Gelinini seviyor. Her huyunun üstünde bu huyu iyi. Fırlar kalkar. Bir sözü ağızdan çıkmadan alır. Bayram da öyle. İnsanlıklı.</p>

  <p class="block15">Bayram, elini Ahmet’in başına koydu:</p>

  <p class="block15">“Bu Efe bugün çok acıktı ana!” dedi. “İyi bir aşı da hak etti yani! Ne furdun bakalım ocağa?”</p>

  <p class="block15">“Keşkek furdum Bayram! Bir pişirimlik bir şey vardı. Eğer iyi bir iş yaptıysa bir parça da yağ katarım içine! Söyle bakalım ne yaptı?”</p>

  <p class="block15">“Bir yılan öldürdü kofalıkta!”</p>

  <p class="block15">“Neee?” dedi Irazca. Hopladı birden. Filik saçları savruldu yazmasının altından. “Yılan mı? Bak seeen! Anlat bakalım hemen! Hemen çabuk anlat!.. Eeee?..”</p>

  <p class="block15">Bayram anlatırken Ahmet’e bir utanma geldi. Oysa başarısını ninesine duyurmayı ne kadar çok istiyordu! Babası da yılanı kendi öldürmüş gibi özenle anlatıyor.</p>

  <p class="block15">Irazca, Ahmet’i dizine doğru çekti. Sırtını sıvazlamağa başladı: “Aslanım benim! Koçum, tekem benim! Dedesine çekmiş! Helbet çekecek! Ot kökünün üstünde biter! Kurt ulusundan gördüğünü işler! Aslanım, Kara Ahmet’im, yiğidim benim!..”</p>

  <p class="block15">Yeri gelince, Ahmet: “Öteki yılanı da yarın öldüreceğim nine!” dedi. “Aradım bulamadım bugün...”</p>

  <p class="block15">“Öteki hangisi? Öteki ne?”</p>

  <p class="block15">“Öldürdüğümün eşi! Eşli gezmez mi yılanlar?..” Irazca içeriye, Haçça’ya bağırdı:</p>

  <p class="block15">“Geliiiin, gı geliiiiin!..” Haçça, kapıya geldi.</p>

  <p class="block15">“Geliiin; gövecin dibine bak! Eğer yağ varsa, keşkeğe bir kaşık yağ koy! Tuz torbasındaki yumurtaları da kaynat! Kaynat ama Ahmet Efe her gün böyle bir yılan öldürürse, vay geldi bizim yağın, yumurtanın başına!..”</p>

  <p class="block15">“Yılanlar çıktı gayri sıcaklar basınca!..” dedi Bayram. “Onun için bu Efeden korkulur ana...”</p>

  <p class="block15">Yılanlardan konuşmaya başladılar. Irazca, ta başlangıçtan, Güroluk çamlığındaki Şahmaran’dan alıyor öyküyü, yavaş yavaş bugüne getiriyor. “Bizim takımdan kuyruk acısı var yılanların!” diyor. “Kuyruk acısı tıpkı evlat acısı gibidir. İnsan evlat acısını, yılan kuyruk acısını unutamaz dünya da!..”</p>

  <p class="block15">“Abaaa, gı Irazca abaaaa!..” İçerde yemek yiyorlardı. Keşkek.</p>

  <p class="block15">Haçça: “Ün var, susun!” diyerek kaşığı bıraktı. Durup dinlemeye başladılar.</p>

  <p class="block15">“Aay Iraz abaaaa!.. Iraz aba gıı!..”</p>

  <p class="block15">Bayram: “Teyzem bu!” dedi. “Sultan teyzem!” Kalkıp avlu kapısını açmağa koştu. “Ülen Bayram, ölü müsünüz? Sabahtan beri bağırıyorum!”</p>

  <p class="block15">Yukardakiler yemeği bırakıp ayağa kalktı. Bayram hayata çıktı çabuk:</p>

  <p class="block15">“Hayrola Sultan teyze?” dedi. “Nedir, ne var? Yemek yiyorduk, duymadık. Bizim Ahmet Efe bir yılan öldürdü bugün. Anam da başladı Güroluk’taki Şahmaran’ı anlatmaya! Babamı anlatmaya! Yılan milletinin bizim takıma yaptığı düşmanlıkları anlatmaya!..”</p>

  <p class="block15">Sultanca, daha merdivenleri çıkmadan ötünmeye başladı:</p>

  <p class="block15">“Allah belasını versin o yılanların! Kökü kuruyasıcalar! Kara Şali eniştem de nerden bir öldürdü o Şahmaran domuzunu? Sülalemize düşman kesildiler. Biraz öfkelenseler koca köyün içinde gezip bizi buluyorlar. Allah da hep onların kolunda galiba! Defterlerini bir durmuyor şunların!”</p>

  <p class="block15">“Teyze; çık hele yukarıya!” dedi Bayram. “Çık da yukarda anlat!” Kolundan tuttu teyzesini, çekti. “Hem iki lokma da yemek yeriz. Anam keşkek furmuş...”</p>

  <p class="block15">Çıktılar.</p>

  <p class="block15">Sultanca: “Siz keşkek meşkek demeyin de, bana bir tas su verin! Yüreğim kalktı, güm güm furuyor hâlâ!” dedi.</p>

  <p class="block15">Haçça kalkıp su verdi.</p>

  <p class="block15">“Öööööf, ööf!..” dedi Sultanca. Suyu içti. “Öf! Ottan geldimdi gı aba! Otu sırtımdan indirmeden kapının önüne oturdumdu. Sırtım terliydi ve soğuyuversin dedimdi! Sonra kalkıp içeri girdim. Ocağa ateş yaktım. Bir parça bulgur koydum. Pişirip yiyem dedim. Sonra sofra bezini almağa gittim duvarın dibine. Bezi aldım, açtım, serdim ortaya. Allah belasını versin, bir örme ip vardı, ota giderken lazım oldu da aradım bulamadım. Nereye koyduğumu bilemiyordum. Sofra bezini kaldırınca kara bir şey gördüm. “Buradaymış kaybolası örme!” dedim. “Alıp şöyle iyi bir yere kaldırayım da aradığım zaman elime geliversin!” dedim. Kaldırmamla fırlatıp atmam bir oldu: Buuuuz gibi bir yılan!.. “Anacığım!” diye bağırmışım. Çıktım hemen dışarı. Hele ki düşüp bayılmadım. Çıktım dışarı ama gözüm arkada. Hemen geliverecek gibi. Yüreğim gürp gürp. Bir türlü durmaz. Yukardan hayırsız Şükrü’yle südübozuk karısını sesleyim dedim, yakıştıramadım. Beyni soğuğun söylediklerini hâlâ unutamıyorum. Koca kulaklı İbrahim de karıdan hiç ayrılmaz. “Burunlarını büyütme gel şunların!” dedim kendime. Kapıyı çektim, koşup buraya geldim. Ocaktaki bulgur öyle kaldı. Cayır cayır yandı şimdiye. Dığanı daha güzün kalaylattıydım...”</p>

  <p class="block15">“O iş Güroluk çamlığında, Ayının Bal Yediği Derede olmuştu. Kaç yıl oldu? Öçleri öç yılanların. Öçlerini unutmuyorlar, yeniden hücuma geçtiler işte!” dedi Irazca. “Dört beş yılda bir böyle saldırırlar.</p>

  <p class="block15">Bakalım bu yıl bir şey yapabilecekler mi? Eksilmiyor hınçları... Sürüyor savaşımız!..”</p>

  <p class="block15">Bayram:</p>

  <p class="block15">“Teyze, sen otur, ben gidip bakayım!” dedi kalktı. Ahmet de kalktı ardından:</p>

  <p class="block15">“Seninle ben de geleyim baba!” dedi.</p>

  <p class="block15">“Gel!” dedi Bayram. “Başımıza yılancıbaşı kesildin gayri dürzünün oğlu! Nerde bir yılan sözü duysan hemen oraya Kosarsın bundan sonra!..”</p>

  <p class="block15">Bayram eline bir çapa, bir de kibrit aldı. Çıktılar.</p>

  <p class="block15">Ahmet, bir kucak taş topladı giderken. Sultanca’nın evi, köyün öte başındaydı.</p>

  <p class="block15">Dört beş yıl önce bu evde yaşayanlar mutlu kişilerdi. Hakkı enişte öldü, kızlar gelin oldu, oğlanlar el kızı getirdi; dulluk gibi kıyım var mı, Sultanca’nın dirliği bozuldu. El kızları, akşam olup herkes odasına çekilince, yatakları serip, soyunup dökünüp, taze marullar gibi kocalarına sarılıp tatlı tatlı sevişecek yerde, “Bakmadın etmedin, demedin tutmadın!” diye hırlaşmaya, tatlı günleri acı etmeye başladılar. Gün oldu saç saça, baş başa girdiler. Gün oldu birbirlerini yenemediler, o zaman suç ardacak güçsüz birini aradılar. Okları Sultanca’da toplandı. Avludaki bir gözcük “yer ev”e sığınmak zorunda kaldı kadın. Selamı sabahı kestiler. Göresi gözleri kalmadı birbirlerini. Sultanca şimdi bu “yer ev”de oturuyor. Eski mutlulukları yitirdi. “Günüm ikindin yerine geldi” diyor, “günün kavuşması”nı bekliyor.</p>

  <p class="block15">Bayram, avlu kapısını açtı. Öküz, eşek, bazısı ayakta, bazısı yatmış, soluyup tıslayıp duruyor. Ahmet, babasının ardınca yürüyor.</p>

  <p class="block15">Dosdoğru teyzesinin yattığı “yer ev”e gitti Bayram. Kapıyı açtı. Baca kaşındaki küçük kandil, efil efil yanıyor. Ocaktaki ateş sönmüş. Bulgur pişmiş, yavaş yavaş soğuyor. Suyu iyice çekilmiş. Bereket dığanın dibi yanmamış.</p>

  <p class="block15">“Ahmet Çavuş; al şu kandili bakalım!”</p>

  <p class="block15">Ahmet, kucağındaki taşları bırakıp kandili aldı. Oraya buraya bakınmağa başladılar. Görünürde yılana benzer bir şey yok. Çulun uçlarını kaldırdılar. Yatakları deştiler. Seleyi, sepeti, giysileri silkelediler. Su kaplarının konduğu kapı ardına, oyma dolapların dibine, odun parçalarının arasına, dört yakaya baktılar. Yılan yok. Yamrı yumru duvarlara tuttular kandili. Düverin üstüne, merteklerin arasına baktılar, yılana benzer bir şey göremediler.</p>

  <p class="block15">“Uçmadı ya!” dedi Bayram. “Şu deliklerden birine girmiştir. Senin getirdiğin taşları ufalayalım da tıkayalım!..”</p>

  <p class="block15">Bayram, taşların birazını birbirine vurarak, birazını çapanın düdüsüyle parçaladı. Deliklere doldurdu. Avluya çıkıp toprak getirdi. Toprağı ocağın başında çamur yaptı. Sıkıştırılmış taşların arasını iyice sıvadı.</p>

  <p class="block15">Ahmet, tıkanmadık delik kaldı mı diye ortalığı araştırıyor.</p>

  <p class="block15">“Merak etme Ahmet Çavuş!” dedi Bayram. “Senin babanın delik tıkaması iyidir evelallah! Allanın yardımıyla hiçbirini boş bırakmaz. Yalnız eline delik geçsin senin babanın!”</p>

  <p class="block15">“Başka yok gayri!” dedi Ahmet. “İyi bak bakalım, yok mu?” “Baktım, yok...”</p>

  <p class="block15">“Hele iyi bak aslanım!” “Bakıyorum işte, yok!” “Yukarı bak!”</p>

  <p class="block15">“Yukarda da yok...”</p>

  <p class="block15">“Ulan baca deliğini görmüyor musun?” Mahcup oldu Ahmet.</p>

  <p class="block15">Bayram: “Gözünü dört açacaksın!” dedi oğluna. “Baca deliği, maca deliği! Delik dedin mi hepsi girer içine! Büyük deliği görmeyen bir adam, asıl önemli olan küçük deliği hiç göremez!..”</p>

  <p class="block15">“Bacayı da tıkayacak mısın?”</p>

  <p class="block15">“Baca deliği çok büyük. Onun için tıkamayacağım bacayı. Ben küçük deliklerin ustasıyım. Şöyle daracık deliklerin. Hem bu bacadan yılan inmez. Yılan aşağılardadır. Haydi, şimdi gidelim!..”</p>

  <p class="block15">Kapıyı kapatıp odadan çıktılar. Yukarda, kuş gözü kadarcık camlardan iki “hayırsız”ın ışıkları sızıyor. Avluda mallar kendi halinde kaldı.</p>

  <p class="block15">Caminin köşesine geldikleri zaman, Beytullah Hoca’nın yatsı namazı için kapıyı açmakta olduğunu gördüler. Köy, karanlık bir örtünün altında. Ortalık zindan gibi. Sokaklarda ses soluk yok. Nuri’nin kahvenin ışığında bir iki insanın karaltısı seçiliyor. Az yorulmuş köy erkekleri çay içiyor, laf atıyorlar. Değilse, köylü ilk akşamdan yatar. İşten gelip ekmeğini yiyen atılır gider. İnsan yatsıya kadar kendini zor tutar.</p>

  <p class="block15">Bayram, evinin çenesine yaklaşırken Ağali’yle karşılaştı.</p>

  <p class="block15">Ağali’nin eviyle Bayram’ın evi kıç kıça. Birinin kapısı doğuya bakar, birinin kapısı batıya. Bayram’ınki batıya, köy içine bakar, güneyden de bir parça güneş alır. Evler kıç kıça ama kapılar birbirinden çok aralıklı olduğu için, komşulukları sıkı değil. Bayram Ağali’yi sever. Babasının öldüğü yıllarda, birtakım köy işlerinde onun az mı yardımını gördüler?</p>

  <p class="block15">“Merhaba Kara Bayram!” dedi Ağali. “Epeydir görünmüyorsun, nerdesin bakalım?”</p>

  <p class="block15">“İş kayıt bastırdı Ağali emmi! Gidip geliyorum aşağı yukarı!.. Harımda gök göverti ekiyoruz...”</p>

  <p class="block15">“Köyde olup bitenlere kulak veriyor musun Bayram? Duyuyor musun: Ne var, ne yok?” “Pek kulak verdiğim yok Ağali emmi. Bir şey mi oldu?”</p>

  <p class="block15">“Sana diyeceklerim var, Bayram! Namaza gideyim diye çıktıydım ama istersen şöyle bir kıyıya çökelim de biraz konuşalım!”</p>

  <p class="block15">Bayram, Ahmet’in kulağına eğildi:</p>

  <p class="block15">“Eve git, Sultan teyzeme söyle, merak etmesin. Dığanı yanmamış. Delikleri de tıkadık. Bugünlük bizim evde yatsın. Yarın bir düzen düşünürüz. Böyle söyle. Haydi!..”</p>

  <p class="block15">Ahmet yürüdü.</p>

  <p class="block15">Ağali’yle Bayram, yan yana duvarın dibine çöktü.</p>

  <p class="block15">Ağali, “Muhtar, senin evin önünden bir evyeri sattı, haberin var mı Kara Bayram?” dedi. “Kuruldan biri aldı.”</p>

  <p class="block15">“Yooo..” dedi Bayram. “Kim aldı Kuruldan?”</p>

  <p class="block15">“Ulan Bayram, ‘Yoooo!’ diyorsun ay emmim! Babacığın Kara Şali de senin gibi, ‘Yoooo!’ derdi bir şey olsa. Adamın haberi olmaz mı hiç? Satılan evyerini Haceli aldı. İkinci üye!”</p>

  <p class="block15">“Deli Mehmet’in Haceli mi?”</p>

  <p class="block15">“Deli Mehmet’in Haceli ya!”</p>

  <p class="block15">“Ne zaman oldu bu iş?”</p>

  <p class="block15">“İki gün kadar oluyor.”</p>

  <p class="block15">“Ev mi yapacak Haceli?”</p>

  <p class="block15">“Ev yapacaktır helbet!..”</p>

  <p class="block15">“Eee, onun evi var ya Aşağa Mahalle’de?”</p>

  <p class="block15">“Olsun! Şimdi işini yüceltti. Çiftlikten altı bin liralık yer aldı. Sonra da Köy Kuruluna üye seçtirtti kendini. Böyledir zaten: Bizde bir dürzü, bir yetkili yere geçti mi, külü kendi önüne eşmeye başlar! Haceli de öyle yapıyor! Köyün göbeğine bir ev yaptırdı mı, üç yıl sonra muhtardır.”</p>

  <p class="block15">Bayram, eline bir çöp alıp karanlıkta toprağı karıştırmaya koyuldu. Beytullah Hoca ezana başlamıştı. Anlaşılmaz sesiyle, “Allahüekber” çekiyor. Birkaç adam ayağını sürüyerek camiye doğru gidiyor.</p>

  <p class="block15">“Köy içindeki evyerlerinde bütün varsıl dürzülerin gözü vardır Kara Bayram! Ben Kurulda üye iken nice kişiler gelip, “Para verelim sandığa, ille bize birer evyeri satın!” dedi, ama ne o zamanki Muhtar Hakkı Çavuş razı geldi bu işe, ne biz üyeler. Hiçbirimiz izin vermedik. Neden? Çünkü alan daralacak. Biz “alan daralmasın” dedik. Ama şimdikiler demiyor... İsteyene vermeye başladılar bak. Bu ne biçim iş, anlamıyorum Kara Bayram!”</p>

  <p class="block15">Bayram susuyor. Ağali konuşuyor:</p>

  <p class="block15">“Deli Mehmet’in Haceli diyor ki: “Şöyle orta yere gözel bir haney yaptırayım da köyün şerefi artsın! Kiremitli yaptırayım. Önü turalı olsun. İki katlı olsun. Duvarına heybetli bir öküz başı gömdüreyim. Altı ahır samanlık, üstü gözel ev olsun! Helali hamamlı olsun!” Böyle diyor Haceli. Senin evin önünü tüm kapatacak yani! Anlıyorsun değil mi?”</p>

  <p class="block15">“Çok mu para vermiş sandığa?”</p>

  <p class="block15">“Bilmiyorum az mı, çok mu verdiğini. Yalnız cımbıldak Hüsnü’yle aralarında konuşmuşlar, alalım satalım diye. Sonra almış satmışlar. Haceli iki gündür kerpiç kestiriyor. Yapı ustası Taşkelle Mehmet’le konuşmuş. Bir usta da Gökçeyaka’dan getirip hemen başlatacakmış yapıya!”</p>

  <p class="block15">“Pekey Ağali emmi, şimdi ne yapmak lazım gelir bu durum karşısında?”</p>

  <p class="block15">“Bu durum karşısında...” dedi Ağali. “Dayatmak lazım gelir! İtiraz etmek, bağırıp çağırmak, evi yaptırmamak!.. Gürültü koparacaksın. Edepsizliği ele alacaksın. Valiye şikât edeceksin. Onbaşıya gideceksin. Kaymakam getireceksin!..”</p>

  <p class="block15">Bayram sessiz dinliyor. Olurlu mu Ağali’nin bu dediklerinden birini yapmak? Valiye şikâyet ettin, Vali havale etti Kaymakama Kaymakam havale etti Onbaşıya, Onbaşı havale etti Muhtara. Muhtar da Haceli’nin adamı! Söker mi? Sonra nasıl düşeceksin bu işlerin ardına? Çöyür geleceğim diyor. Bentler pekişeceğim diyor. Merdiven onacağım diyor. Adamın evde fazladan adamı olmalı, o bunları yaparken sen gidip Ağali emminin dediklerini kovalamalısın. Yayan yollar tükenmez, altında bir atın olmalı. Parasız hiçbir iş görülmez, kuşağın dolu olmalı...</p>

  <p class="block15">Ağali:</p>

  <p class="block15">“İyi düşün Kara Bayram!” dedi. “Bir adamın, başka bir adamın evinin önüne ev yapmağa kanunda hakkı yoktur! Eğer Haceli senin evin önüne ev yaparsa, seninkinin manzarası kapanacak. Manzarayı geç, yarın getirir senden yana bir hela kor, gayri ölüp ölesiye efendinin kokusunu çek! Haceli evin altını ahır yapacak. Nereye atacak gübreyi? Her evin gübresi kendi ardına atılır. Haceli evi yaparsa ardı nere olacak? Tabii senin evin önü olacak. Yani, senin evin önü, Haceli’nin gübreliği! Çekilir mi bu Kara Bayram? Sen çeksen bile köylü neye çeksin? Kim oluyor Deli Haceli köy içine ev yapacak? Pisin biridir. Karataş’ın şerefi yok mu?..”</p>

  <p class="block15">Bayram doğruldu:</p>

  <p class="block15">“Pekey Ağali emmi!..” dedi. “Sağ ol! Aldım sözlerini kabul ettim. Bir çözüm düşüneceğim helbet! Sağ olasın...”</p>

  <p class="block15">Ağali ayrılıp camiye doğru Kosarken: “Sakın yılma Kara Bayram; sakın haa!..” diye bağırdı.</p>

  <p class="block15">Bayram evine doğru yürüdü. Avlu kapısına iki adım kala ayağına bir şey takıldı. Tökezledi, Az daha düşüyordu. Eğilip el yordamıyla aradı, bu, bir kazıktı. Galiba temel yerini işaretlemişti Haceli. Eğer öyleyse, bu iş çok yakışıksız olacak. Köy içine doğru biçimsiz bir dirsek. Bayram kazığı söktü. Elinde salladı, sonra camiden yana fırlattı.</p>

  <p class="block15">Eve geldiğinde, anası, teyzesi, karısı oturuyordu. Kör kandilin ışığında eşya seçilmiyor. Ahmet, ninesinin arkasına kıvrılıp çoktan uyumuş. En küçük çocuğu Osman, Haçça’nın kucağında uyuyor. Ortancası Şerfe, Sultanca’nın kucağına buruşmuş.</p>

  <p class="block15">Bayram’ın yüzü gülmüyor.</p>

  <p class="block15">“Bir şey mi var Bayraam?” diye sordu Irazca. “Malağı yıkmışın gene! Yılanı öldüremedim diye mi gamlanıyorsun yoksa?”</p>

  <p class="block15">Bayram karşılık vermedi.</p>

  <p class="block15">“Yılan geldiği gibi gitmiştir, durup yatacak mı orda?”</p>

  <p class="block15">“Gitmiş ana!” dedi Bayram. “Her yakayı aradık taradık, bulamadık. Biz de, ne kadar delik varsa, tıkayıp sıvadık bir bir. Delik namına bir baca deliği kaldı açık olarak. Oradan da yılan gelmez.” Teyzesine sordu:</p>

  <p class="block15">“Gelir mi teyze?”</p>

  <p class="block15">“Ne bileyim ben?” dedi Sultanca. “Adı batasıcalar, hiç delik olmasa gene buluyorlar ortaya çıkmanın kolayını!”</p>

  <p class="block15">Irazca: “Bu kadar çok korkma bakalım bacım!” dedi. “Yılan dediğin türlü türlü olur. Bir türlüsü su yılanları. Bir türlüsü ev yalınları. Bir türlüsü kır yılanları. Kır yılanlarına pek güvenme ya, ev yılanları kolay kolay dokunmaz insana. Gerçekte böyledir; ama yılanlar bizimle kavgalı bir kez. Onlar bize, biz onlara! Hani yolunu bulsak da bir barışsak fena olmayacak!”</p>

  <p class="block15">“Geç oldu, ben gideyim!” dedi Sultanca. “Otur, burada yat!” dediler.</p>

  <p class="block15">Durmadı: “Herkes kendi evinde rahat eder!”</p>

  <p class="block15">Irazca: “Bu yaştan sonra insan rahatına düşkün oluyor demek!” diye takıldı kardeşine. “Madem gitmek istiyorsun, sen bilirsin Sultan bacım, haydi uğurlar olsun!”</p>

  <p class="block15">Sultanca kalktı:</p>

  <p class="block15">“Kalın sağlıcakla! Korkuyorum ama gideceğim!” Irazca:</p>

  <p class="block15">“Gelin, sen de kalk bakalım!” dedi Haçça’ya. “Milletin uykusu gözünden boşalacak! Kalk yerleri hazırla kızım!”</p>

  <p class="block15">Haçça kalktı. Şilteleri, yamalı döşekleri serdi yan yana. Kaynanasınınkini dip köşeye, Ahmet’inkini ortaya, kendilerininkini kapı ağzına doğru yaptı.</p>

  <p class="block15">Küçükleri Irazca koynuna aldı. Ondan sonra kandili üfledi: “Ağali’yle ne konuşuyordunuz Bayram?”</p>

  <p class="block15">“Dereden tepeden konuşuyorduk ana...”</p>

  <p class="block15">“Dereden tepeden olsa tam camiye giderken sana laf mı ediverir Ağali? Vardır bir nedeni?”</p>

  <p class="block15">“Var!..” dedi Bayram. “Deli Mehmet’in Haceli, bizim evin önüne ev yaptıracakmış! Köy Kurulundan evyeri satın almış!”</p>

  <p class="block15">“Kimden satın almış dedin, kimden?”</p>

  <p class="block15">“Köy Kurulundan...”</p>

  <p class="block15">Irazca yatakta doğruldu: “Hımm! Bugün öğleden sonra, kardaşları filan, üç dört kişi geldi; adımladılar, oranladılar, gittiler. Karşıdan Fatmaca’ya seslenip sordum, o da: “Haberim yok, bilmiyorum!” dedi. Hiç kimseden habersiz yapmışlar demek? Bak sen! Sağ gözüm üç günden beri seğriyordu, besbelli buna çıkacakmış! Eee, ne olacak şimdi?”</p>

  <p class="block15">“Ağali diyor ki... Ev önüne ev yapmak diye bir kanun yoktur. Evin manzarasını kapatması yasaktır diyor.”</p>

  <p class="block15">“Nasıl ev yaptıracakmış köyün ortasına?’</p>

  <p class="block15">“Baya ev! İki katlı, haney ev! Önü turalı olacakmış. Damı kiremitli. Altı ahır samanlık, üstü göz göz odalar. Alnına öküz başı gömdürecekmiş. Helali hamamlı bir ev...”</p>

  <p class="block15">“Desene, karısı kokar Fatma akşam sabah bizim evin önüne sıçacak!.. Deli Haceli gübreyi ağzımıza burnumuza atacak! Vay ırzıkırıklar vaay!.. Neden başka yeri satmadı da bizim evin önünü sattı bu cımbıldak Hüsnü? Kuruldaki dürzüler neden hoşgördü bunu? Ses çıkarmaz, gık çıkarmaz, yoksul, korkak bir ev saydılar demek bizi! Hımm!..” Irazca bağırmağa başladı: “Tehhooo!.. Onlar bizim evin önüne sıçarsa, ben de onların tümünün ağzına sıçarım. Yaptıramazlar! Dikkat edin, savaş var! Deli Mehmet’in zeyinsiz Haceli kendini ne sanıyor? Köy Kuruluna üye olmakla adam mı olmuş? Evveli eşşeğidi, şimdi gene eşşek! Onun karısı kokar Fatma, burnunun sümüğünü toplayamaz! Leş gibi kokar on adım öteden. Köy içine ev yapacak adamın dahiliyesi düzgün olmalı! Karataş’ın şerefi yok mu?</p>

  <p class="block15">Gelene gidene ayıp değil mi? Yapamaz! Yaparsa yıkarım! Yaparsa itten irezil ederim onu! Kurulda üyeyim diye güvenmesin. O Kurulda üye ise, ben de Karataş’ta Irazca’yım!”</p>

  <p class="block15">Bağırdı çağırdı. Ahmet belinledi, ağdı döndü, gene uyudu. Haçça’nın uykusu boşaldı gözünden. Bayram uyukladı. Irazca habire bağırıyor. Sonra ortalığı dinledi. Ses soluk kesilmiş, hep uyuyorlar. Uzandı, yorganı başına çekti. Ama sabaha kadar uyuyamadı. İçi içine sığmıyor. Yatakta dönüp duruyor.</p>

  <p class="block15">Haçça, ak çarşafları kokulu sabunla yıkanmış, yanı başında dört dal yeşil kendir bulunan bir yatakta yatıyor Bayram’la; yorgunluğu gidiyor düşünde.<b class="calibre2"><br class="calibre3" id="calibre_pb_8" /></b></p>
</body>
</html>
