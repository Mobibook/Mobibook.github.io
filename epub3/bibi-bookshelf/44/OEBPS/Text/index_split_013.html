<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Yılanların Öcü</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block18">“HAYHAAAY!”</h1>

  <p class="block15">Kahveci Nuri “şekeri dışarda çay”ını getirir getirmez sağ elindeki tespihi sol eline devredip bardağı kavradı Karataş’ın Muhtarı:</p>

  <p class="block15">“Bu şehirlinin işleri de çok yaman canım!” diye söylendi. “Öteberi fiyatları yükseldikçe bir akıl düşünüyor mutlaka: İşte şimdi de çay bardaklarını küçülttü!..”</p>

  <p class="block15">Nuri:</p>

  <p class="block15">“Bülbül yuvası derler buna ağam!” dedi. “Tiryakiler küçük bardaktan içer, yordamı böyledir!”</p>

  <p class="block15">“Git ulan!” dedi Muhtar. “İçine tüküreyim böyle bülbül yuvasının! Şuna bak, tehhoo, iş mi şu?..”</p>

  <p class="block15">Köy Kurulunun birinci üyesi İbrahim sol yanına oturmuştu:</p>

  <p class="block15">“Zaman değişiyor zaman! Biz de zamana uyduracağız kendimizi. “Ulülemre itaat!” demiş. Herhalde bu sözün bir hikmeti olsa gerek. Şimdiki zamanda buyruk hep şehirden geliyor. Sen de şehire uyacaksın. Küçük bardaktan mı iç dediler? İçeceksin. Hiç içme derlerse, o da kabul, hiç içmeyeceksin!”</p>

  <p class="block15">Muhtar, dönüp Haceli’ye baktı. Haceli oralı değildi. Kafasını eğmiş, düşünüyordu. Gözleri dalgındı. Muhtar bardağı bırakıp ellerini kucağında kavuşturdu. Bir kurt kafasını andıran kafasını ileri geri salladı:</p>

  <p class="block15">“Eveeet komşular!” diye bağırdı. “Şimdi beni dinleyin bakalım! Oyun oynayanlar bıraksın oyunu! Tamam mı? Birinci Kurul üyesi saygıdeğer İbrahim arkadaşımız: “Ulülemre itaat!” diyor. Siz ne dersiniz? Nedir buna cevabınız?”</p>

  <p class="block15">“Hayhaayy!” diye gürüldeştiler.</p>

  <p class="block15">Beytullah Hoca’dan az mı dinlemişlerdi bu türlü öğütleri? İliklerine işlemiş, kanlarına karışmıştı âdeta. Bir kısmı, Muhtarın kendilerinden hangi konuda itaat isteyeceğini bilmediği için bu “hayhay”lı gürüldeşmeye katılmadı.</p>

  <p class="block15">Muhtar:</p>

  <p class="block15">“Komşular!..” diye sürdürdü sözünü. “Biliyorsunuz, ortalıkta neler olup bitiyor. Kaymakam Beyimiz muhtarları topladı. Dedi ki: “Muhtarlar, kardaşlarım! Mesele böyle böyle... Şimdi önümüzde bir büyük cenaze var. Biliyorsunuz, cenaze cemaatle kalkar. Şimdi biz de beraberce bu cenazeyi kaldıracağız!” Böyle dedi. Biz de: “Hayhay efendim, emredersin!” dedik. İyi demiş miyiz arkadaşlar? Tabii iyi demişiz. Elin içinde başka türlü diyemezsin ki! Kırk yedi köyün muhtarı orda. Eller hangi sözden konuşuyorsa, sen de o sözden konuşacaksın. Bahusus, şimdi ortalıkta bir demokratçılar var. Dikkat edin, cilik değil, cılık! Malum ya, cilik başka, cılık başka. Demokratcılıktan amaç, herkes nerde, sen de orda olacaksın demektir. Şimdi bir işe başladın mı çoğunluk diyorlar. Çoğunluk hayhayı bastı mı, “Hayır” deyenin hali harap. Anlaşıldı mı arkadaşlar? Bundan böyle muhaliflik, münafıklık yoktur. “Hayır” demek yasak edilmiştir. Devam edelim arkadaşlar, ne diyordum? Kaymakam Beyimiz bizi topladığında ne dedi biliyor musunuz? “Muhtarlar, kardaşlarım!..” dedi. “Bu cenaze mühimdir. Aslen hökümetin her işi mühimdir, ama bu daha mühimdir.</p>

  <p class="block15">Nazarı dikkatinizi celbederim, iyi dinleyin!..” dedi. “Aynen benim sizi topladığım gibi Vali Beyefendi de bizi topladı Vilayette!” dedi. Yani arkadaşlar, kısacası, bu toplantıda, şehirdeki çarşının ortasına bir büyük heykel dikmeğe karar vermişler. Bunun için derhal teşebbüse geçmişler. Cenaze bu heykel işidir işte. Tevatür büyük bir şey olacak. Nedenine gelince, on yıldır hökümet ölüm cezalarını, mapus cezalarını artırdı. On yıldan bu yana, adam öldürmeler, ırza geçmeler, ev soymalar, kafa yarmalar yok oldu. Gerçekten yok olmuştur. Radyo bile öyle söylüyor. Küslükler kalmamıştır. Millet barışıktır. Korku kalkmıştır.</p>

  <p class="block15">Gerçekten arkadaşlar, şimdi kimse kimseden korkmuyor. Kanlar kocalarından, oğullar babalarından, kimse kimseden korkmuyor! Bir büyük özgürlük içinde yaşadığımızdan, vilayet çarşısının ortasına, çok büyük ve çok yüksek bir heykel dikmeğe karar vermişler. Ne kadar gözel bir fikir değil mi komşular? Barışıklık için, güvenlik için, özgürlük için heykel dikecekler! Kaymakamlar: “Hayhay” demiş Valiye. Tabii biz de Kaymakama “Hayhay” dedik. Ortada demokratcıhk olduğu için itiraz olmaz. İtiraz bozgunculuktur. Meşhur cevaptır yani, ön teker nere giderse arka teker de oraya gider. Biz de zorunluyuz Kaymakamın dediği yere gitmeye. Elindeyse gitme. Zorla götürürler. Şimdi arkadaşlar, bu benim sözüm için cevabınız nedir? “Hayır” mı, yoksa “Hayhay” mı?”</p>

  <p class="block15">Top gibi bir ses çıktı kahveden: “Hayhaaayyy!..”</p>

  <p class="block15">“Aferin komşular!” dedi Muhtar. “Dışa karşı dirlik, içe karşı birlik! Bu böyle sürüp gittikçe, bizim Ömer pehlivan her güreşte yenilse de Karataş köyünün sırtı yere gelmez arkadaşlar! Ewelallah, milletin sırtı da yere gelmez! Tabii “hayhay” demekten geri kalmadığımız müddetçe! Ulülemre itaat ettiğimiz müddetçe!.. Şimdi arkadaşlar, tabii bilen var, bilmeyen var, gören var, görmeyen var, bu heykel denen şey nedir? Bunu biraz anlatayım size: Heykel dedikleri bir taştır arkadaşlar. Ya da tunçtur. Askerliğinde Konya’yı görenler bilir.</p>

  <p class="block15">İzmir’e koyun sürenler de görmüştür. Konya’da büyük bir taş. Taşın üstünde bir kaputlu adam. Bir elinde arpa tutuyor, bir elinde kılıç. İzmir’de bir büyük taş. Taşın üstünde bir büyük at. At şaha kalkmış. Üstünde tunçtan bir adam. Günahı vobalı söyleyenlerin boynuna, bu tunçtan adamları Gazi Paşa Hazretlerine benzetirler, bilmem aslı var, bilmem yok! Bizim vilayetin çarşısına dikilecek heykelin Gazi Paşa Hazretleriyle bir ilgisi yok.</p>

  <p class="block15">Bizimki başka türlü bir şey olacak! Bir şehirli karı, bir köylü herif, bir gece bekçisi, bir taşocağı işçisi, bir hastane hemşiresi, bir kundura dikicisi, bir okul çocuğu, bir çocuk emzikçisi ve bir horoz; daha bissürü bir şeyler; bunlar birbirine yanaşmış... Köylü herif diyor ki şehirlinin karısına: “Korkma, ben adam yemem, adam adamı yemez!” Gece bekçisi diyor ki taşocağı işçisine: “Selbessin, ister çalış, ister çalışma!” Kundura dikicisi diyor ki okul çocuğuna: “İster oku, ister okuma! Hökümet seni dairesine yazıcı almazsa bana çırak olursun!” En yukardaki horoz da sabah sabah durmadan ötüyor: “Sabah oldu, işte ötüyorum, benden ötmesi, ister uyanılın, ister uyanmayıııın!..” Yani, anlaşılıyor değil mi arkadaşlar? Her iş selbes. Bunların hiçbirinde tabanca, tüfek, kama bıçak, el bombası yok.</p>

  <p class="block15">Çünkü bu iş hökümet işi. Sözüm mencilisten dışarı, bir adam gelse de köyün ortasında ağzına patır patır sıçsa, bir şey yapamayacaksın. Çünkü yasak! Diyeceksiniz ki: “Bu iş söker mi? Bu millet heykelle filan uslanır mı?..” Haa bakın, orasını bilmem! Ben dört tane dönemin değiştiğini gördüm. Bu beşincisi. Biri gelir böyle, böyle der! Der oğlu der! Bugün de heykel diyorlar. Siz bugünkü denene bakın. Bugün bizden bu heykel için külliyetli para isteniyor. Heykel taşı büyük olacağı için para da çok gidecek. İtalya’dan ya da Yunan’dan yontucu getireceklerjniş. Vali demiş ki Kaymakama: “Senden şu kadar bin lirayı mevcut isterim!” Kaymakam da benden 1600 lirayı mevcut istiyor. Köyümüz seksen hane arkadaşlar. Salma yapsak düz hesap, hane başına yirmi lira düşer. Tabii bunu da verecek var, vermeyecek var. Kaymakam diyor ki: “Paranın yarısı köy sandığından, yarısı köylüden sağlanacak!” O dürzü orda oturur, sadece sağlanacak demeyi bilir! Bizim sandığımızda heykele verilecek beş kuruş para yoktur arkadaşlar! Bütçeye bunun için para koymadık ki olsun! Bir evin bile harcına güç yetmiyor! Koca köy bu, bütçesinde para olur mu? Neyse, orasını kapatalım. Bu iş için ne cevabınız varsa söyleyin. Acele beklerim...”</p>

  <p class="block15">Muhtar, sağ elinin işaret parmağıyla alnının terini sıyırdı:</p>

  <p class="block15">“Haydi, bekliyorum arkadaşlar! Haydi Abdullah dayı, Taşkelle Mehmet, Bakkal Hüseyin, Halil İbiş, Melek Hasan, Ağali, Kosa... Konuşun!”</p>

  <p class="block15">Üyelere döndü:</p>

  <p class="block15">“Siz de düşünün Ekiz İsmail, Ali İzzet: Ne yapalım?”</p>

  <p class="block15">Kimsede ses seda yok. Az önce, “Hayhay” çekenler, işin içine para sözü girer girmez dilini yuttu. Kara Bayram, zaten konuşmak istemez; ama varsıllara şöyle bir göz attı, hiçbirinde kıpırtı yoktu. Muhtarın sorusuna içinden bir cevap düşünmeğe başladı: “Çarşının ortasına dikilecek heykelin ne faydası var bana? Ben evimin önüne Deli Haceli’nin yapacağı evi bilirim! Dürzünün başıma sardığı belayı düşünürüm!..” dedi.</p>

  <p class="block15">Muhtar sokurdandı:</p>

  <p class="block15">“Ulan diliniz mi tutuldu? Niçin konuşmuyorsunuz? Haydi bakalım Melek Hasan!..” Melek Hasan, iskemlesinde ırlandı:</p>

  <p class="block15">“Valla Muhtar, ben ne bilirim? Komşular daha iyi bilir. Onlara sor. Komşuların dediğine ben uyarım iyi kötü...”</p>

  <p class="block15">“Komşuları bırak şimdi!” dedi Muhtar. “Zaten uyacaksın! Hepimiz uyuyoruz. Zorunlu! Sen kendi cevabını söyle!..”</p>

  <p class="block15">“Benim cevabım... Bana kalırsa...”</p>

  <p class="block15">“Evet, sana kalırsa?.. Söyle, söyle! Senin dilinin altında bir bakla var, çıkar onu!..” “Hane başına yirmi lira çok!”</p>

  <p class="block15">“Ne dedin, ne dedin, ne dedin?” “Hane başına yirmi lira çok!” “Ne dersiniz komşular?”</p>

  <p class="block15">“Çok! Çok! Çok! Çooooook!”</p>

  <p class="block15">“Çok çok!” sesleri yatışınca Yirik Abdullah dayı söz aldı: “Bu parayı tenzil etmeli!” dedi. “Yolu yok muydu?”</p>

  <p class="block15">“Valla...” dedi Muhtar. “Valinin bütün Kaymakamları toplayıp salma yaptığını, Kaymakamın da muhtarları toplayıp ayrıca salma yaptığını size anlattım. Gözel gözel dinlediniz. Aynı sözleri bir daha söyletmeyin bana! Otuz lira aylığa bu kadar eziyet fazladır. Mebbuslarınız bile size bu kadar konuşuvermiyor! Biz bu parayı ödeyeceğiz, bunu aklınıza iyi koyun!</p>

  <p class="block15">Tenzili menzili yoktur. Buyruk vilayetten verilmiştir, söz geçmez. Karakoldan verilseydi neyse!..”</p>

  <p class="block15">Ağali:</p>

  <p class="block15">“Taşı biraz ufak dikseler olmaz mı?” diye sordu.</p>

  <p class="block15">“Orasına bizim aklımız ermez!” dedi Muhtar. “Çünkü Vali Bey, “Baktın mı Ankara’dan görünsün!” diyormuş!”</p>

  <p class="block15">“Heykelin parasını hep köylüler mi verecek acaba, bunu iyice öğrendin mi?”</p>

  <p class="block15">“Şehirlisi köylüsü, hepsi! Amiri memuru hatta! Memurlar birer maaşını verecek. Esnafa da salma salınmış. Tabii hepsinin durumuna göre. Daha ziyade varsıllar, fabrikacılar...</p>

  <p class="block15">Vilayetin bütün ahalisi verecek. Zorunlu!..”</p>

  <p class="block15">“Öyleyse bu parayı bizden ossurta ossurta alırlar!” dedi Ağali. “Çünkü, bilumum herkes veriyor!”</p>

  <p class="block15">“Aferin Ağali!” diye bağırdı Muhtar. “Gözel anladın! İyi söyledin hemi de! Ama bir de ne yapacağımızı söyle. Bu parayı nerden bulalım? Ben diyorum, köylüyü dörde ayıralım: On beş, yirmi, yirmi beş, otuz... Buna göre bir salma yapalım. Bir kısım komşular, on beşer versin, öne gelir komşular da otuzar. Ötekiler de durumlarına göre...”</p>

  <p class="block15">Birkaç kişi bağırdı:</p>

  <p class="block15">“Yok canım! Yok canım! On beş değil, on salsan gene çıkmaz! Bu sıra ne sıra, bilmiyor musun? Güze kalsa belki bir çaresine bakarız. Ama “şimdi” diye dayatırsan, bunun hiç oluru yoktur Muhtaaar!”</p>

  <p class="block15">“Öyle, tam öyle!..” diye bağırdı ötekiler. Muhtar:</p>

  <p class="block15">“Güze kalmasına izin yok komşular! Kaymakam Orhan parayı hemen istiyor! Bu Karataş köyüne Amerikan yardımı yok ki alıp da kapatalım desek. Ne yapacağımızı ben de şaşırdım. Bir hafta içinde bu parayı sağlayıp yatıracağız, bunun başka yolu yoktur komşular!..”</p>

  <p class="block15">Ağali:</p>

  <p class="block15">“Bu işte biraz da senin kabahatin var!..” dedi Muhtara. “Neye itiraz etmedin? Neye, “Bu para bize çoktur! demedin? “Şu sıra milletin elinde metelik yoktur!” demedin. Neye “Hiçbir zaman köylü milletinde para olmaz, varsa sen daha köylüye ver, köylü tütün parasına kurşun atar!” demedin? Hiç olmazsa, “Güzün verelim!” deseydin. Şimdi çoklar azaldı, azlar tükendi köylüde! Para olur mu?”</p>

  <p class="block15">“Bilir bilmez laf konuşma!” dedi Muhtar. “Onun orasında itiraz edilmez. Ne dedim söze başlarken? “Millet nerde, sen de orda olacaksın!” dedim. “Çoğunluk var!” dedim. “Demokratcılık var!” dedim. Dedim de dedim. Millet, “Hayhay” dedikten sonra, sen itiraz etmişin yararı olur mu? Hökümet anlar mı senin parasızlığından? Hökümet diyor ki: “Şimdi sen paralısın!” Tamam öyleyse, itiraz yok, paralısındır! Paralı olmasan heykel parası ister mi senden? Hem beri bak, yahu sende hiç kafa çalışmaz mı? Biraz düşünsene: Bu heykel işi hökümete lazım olmasa kendi öpöz köylüsünü durduğu yerde sıkıntıya sokar mı? Belki yabancı devletlere karşı bir gösteriştir. Siyaset işi bu! Bakarsın altından derin anlamı çıkar...”</p>

  <p class="block15">Ağali duramadı:</p>

  <p class="block15">“Bırak yahu!” dedi. “Hiç itiraz etmeyince olur mu? Herkes “Hayhay” demiş, sen de onlara uymuşsun! İtiraz edersem ortada kalırım demişsin. Herkes böyle düşünmüş. Ee, neye varacak bunun sonu böyle? Siyaset diyorsun, ne siyaset, ne bir şey! Kupkuru bir heykel bu! Ne yararı var heykelin hökümete, millete? Ne yararı var ölüye diriye? İnsan buna itiraz etmez mi?”</p>

  <p class="block15">“Etmez!” dedi Muhtar. “Çünkü, hiç kimse etmiyor. Çıkıp bir sen edecek olsan, sipsivri kalırsın ortada! Onun orasında Kaymakam var, Şube Reisi var, Savcı var. Kırk yedi köyün muhtarı var...”</p>

  <p class="block15">“Hep beraber itiraz etseydiniz!.. Benim de sözüm bir sana değil ki zaten!..”</p>

  <p class="block15">“Canım Ağali, olmazına olmazına konuşma arkadaş! Nerde buldun öyle milleti? Karganın alayı olur mu? Bizim insanımız tıpkı karga! Kaymakamın önünde herkes “Hayhay” diye bağırdı, dışarıya çıkınca bir de ne görelim? Hep homurdanmağa başlamazlar mı? Ben de buna kızarım işte! Ee; ulan eşşek oğlu eşek, sözüm yabana hayvan oğlu hayvan, homurdanma dediğin, içerde, Kaymakamın yamacında olacak! Yani, senin dediğin gibi! Ama benim de dediğim gibi, nerde o millet?”</p>

  <p class="block15">Ağali sustu. “Nerde o millet?” dedi kendi kendine. “Kavat oğlu kavat, sen de o milletten değil misin? Sen neye itiraz etmedin? Sen önden bir itiraz etsen belkim ardından ötekiler gelirdi. İtiraz edenin boynunu furacak değiller ya!..” Sustu, sonra gene konuştu:</p>

  <p class="block15">“Dediğim gibi bu parayı alırlar bizden! Madem itiraz edilmemiş, madem şehirli de veriyor, alırlar kardaşım! Bari, bir çözüm düşünelim, savalım başımızdan gitsin!”</p>

  <p class="block15">“Aferin Ağali!” dedi gene Muhtar. “Böyle konuş; itiraz etmekte fayda yok! Böyle konuş da komşuların aklını erdir!” Sonra sordu: “Nasıl bir çözüm düşünelim sence?”</p>

  <p class="block15">Ağali:</p>

  <p class="block15">“Bu parayı hemen şimdi verebilecek on kişi ya çıkar, ya çıkmaz içimizden. Onun için çabuk yönünden para getirecek bir çözüm düşünelim!” dedi.</p>

  <p class="block15">“Çabuk yönünden para?..” diye mırıldandı Muhtar. Halil İbiş:</p>

  <p class="block15">“Hemen eşkıyalığa çıkalım mesela!” dedi. “Şöyle Burdur üstüne doğru, köycek! Ya da Denizli yanına! Eski yeni bütün varsılları soyalım şöyle! Ne çırpabilirsek, birleştirip bir kaleme furalım. Taşın parasını ayırıp üstünü bölüşelim. Çoluk çocuğa temiz birer üst baş düzelim mahanayla, pabuç mabuç alalım... Bilmem ne dersiniz bu aklıma?”</p>

  <p class="block15">Muhtar huysuzlandı:</p>

  <p class="block15">“Matrağa alma bizi yahu Halil İbiş!” dedi. “Matrağın sırası mı? Akla sığar bir söz konuş da hisse kapalım!..”</p>

  <p class="block15">Halil İbiş:</p>

  <p class="block15">“Valla bu işin akla sığar yanı yoktur Muhtar!” dedi. “Yoğa ne çözüm varsa sen söyle, biz de öğrenmiş olalım sayende!..”</p>

  <p class="block15">“Meradan bir yer satalım!” dedi Muhtar.</p>

  <p class="block15">Ali İzzet “mera” sözünü duyunca korkulu bir düşten uyanır gibi sıçradı kalktı. Bastı itirazı:</p>

  <p class="block15">“Satıla satıla mera mı kaldı? Habire satıyoruz! Bir uçtan da, bu yetmiyormuş gibi, bir kısım açıkgöz komşular, ha babam, de babam, ucundan kıyısından kapıp tarla yapıyor! Kuzu güdecek yer kalmadı Muhtaaar! Sen nerenin sözünü ediyorsun arkadaş? Kalbinde hiç insafın, hiç din imanın yok mu senin?”</p>

  <p class="block15">“Madem öyle, çayır satalım korudan!” İtirazlar birleşti:</p>

  <p class="block15">“Olmaz, olamaaaazü!” Muhtar:</p>

  <p class="block15">“O olmaz, bu olmaz!” diye bağırdı. “Ne yapalım öyleyse? Ha bakın, biz bunun çözümünü bulduk arkadaşlar!.. Geçen gün döktük düşündük. “Bir köy belası gelirse elimizde metelik yok, köy içinden üç adımlık evyeri satalım, elimizde bulunsun” dedik. Sattık da netekim! Bizim Kuruldaki Haceli aldı. Bu evyerini heykel için sattık deyelim...”</p>

  <p class="block15">“Olmaz, olmaaaz!”</p>

  <p class="block15">“Olmaz!” diyenler, köy içinde evi olanlardı. Ağali:</p>

  <p class="block15">“Haceli’ye satılan evyerinden hiçbirimizin bilgisi yok!” dedi. “Komşuya danışmadan yaptın bunu!”</p>

  <p class="block15">Muhtar, Ağali’ye ters ters baktı:</p>

  <p class="block15">“Her iş komşuya danışılmaz Ağali!” dedi. “Danışacaksın da ne olacak? Kimi razı olacak, kimi razı olmayacak. Uzatacağımıza, biz kısaca hallediverdik! Dört aydır yazıcı aylığı verdiğimiz yok. Dahi ben de almıyorum. İmam da almıyor. Ziraat’tan habire boğa parası istiyorlar. Bir de bu heykel davası geldi çattı! Karataş’ta özel darpanemiz var da para mı basıyoruz komşular? Helbet köy içinden yer satacağız! Eğer bir itirazı olan varsa, gider Kaymakam Beyimize şikât eder! O kadar!..”</p>

  <p class="block15">Hiç konuşan yok; susuyorlar.</p>

  <p class="block15">“Kurul buna bu çözümü buldu arkadaşlar!” dedi Muhtar. “Yeter gayri, bu fasıl kapansın! Gelelim ikinci fasıla...”</p>

  <p class="block15">“Şimdi sıra bizde!” dedi Bayram, titredi.</p>

  <p class="block15">“İkinci fasıla geliyorum arkadaşlar! Birkaç güne kadar Kaymakam Beyimiz köyümüze gelecek. Hem milleti bir teftiş edecek, hem de bu heykel işini görüşecek. Bana dedi ki: “Ben varana kadar parayı hazırla!” Para faslını Kurul düşündü diyelim. Bir de Kaymakamın gelişi var. Öyle ya, bu adam gelecek, inecek konacak, bir tedarik görmek gerekmez mi? İlahiyle karşılayıp ilahiyle uğurlamak olmaz koskoca Kaymakamı! Kaymakam dediğin bizim gibi kuru ekmek yemez, kuru yerde oturmaz, bizim gibi sidikli yatakta yatmaz! Kaymakam karşılamanın yöntemi neyse, biz de ona uyacağız zorunlu!..”</p>

  <p class="block15">“İyi ya! Madem bunu da Kurul düşünsün!” dedi beş on kişi.</p>

  <p class="block15">“Peki Kurul düşünsün!” dedi Muhtar. “Peki komşular! Öyleyse işimiz tamamdır! Herkes evine gidip yatabilir. Bu akşam bir görevi olanlar görevine başlayabilir. Yalnız, bir sözü unuttum, onu da söyleyim: Herkes yarın erkenden evinin önünü, avlusunu, sokağını süpürsün! Kaymakam Beyimiz titizdir. Köyün pisliği nazarı dikkatine çarparsa fena olur. Duyduk duymadık demeyin. Karıların kafalarına furun, süpürsünler. Bakarsınız ceza yazar, tekdir eder. Durduğumuz yerde söz gelmesin üstümüze. Ben sözden çok korkarım...</p>

  <p class="block15">Anlaşıldı mı komşular? Sabah erkenden, her yakayı tertemiz göreceğim!.. Haydin bakalım, şimdi selbessiniz!..”</p>

  <p class="block15">Millet, iskemlesinden kıpırdadı. Çıkmağa başladılar.</p>

  <p class="block15">“Bekçi! Gel aslanım buraya!” dedi Muhtar.</p>

  <p class="block15">Kapının dibinde dikilip durmaktaydı Mustafa. Hemen koştu. Muhtarın önünde askerce duruş aldı. “El içinde saygılıca duruşunu al da, başka yerde ne halt edersen et!” derdi Muhtar.</p>

  <p class="block21" id="calibre_pb_13">Mustafa böyle yapar kalabalıkta. Toparlanır, Kosar. Eğilir ister istemez. “Söyle Kara Bayrama gitmesin! Konuşacaklarım var!”</p>
</body>
</html>
