<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Yılanların Öcü</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block18">GECE İŞİ</h1>

  <p class="block15">Havana’nın Sivri’den doğru bir sis geliyor köyün üstüne. Ağır ağır geliyor sis... Haçça sofrayı toplarken, Bekçi Mustafa’nın sesi duyuldu:</p>

  <p class="block15">“Halaaa!.. Aay Irazca halaa!..” Bayram karşılık verdi:</p>

  <p class="block15">“Ne o gene Mustaf ağa? Yukarı geeel!..”</p>

  <p class="block15">“Geliyorum, köpeğinizi tutun bakalım!..”</p>

  <p class="block15">“Çok gacara bir köpek gibi!..” dedi Bayram. Kalkıp merdiven başında yatan Tornanın boynuna bastı. Yeniden: “Yukarı gel!” dedi Bekçiye. “Buyur gel!..”</p>

  <p class="block15">Mustafa çıkıp geldi:</p>

  <p class="block15">“Iraz hala!” dedi. “Önce şu elli kuruşu ver! Sonra da seni Muhtar çağırıyor, evine! Seni de, Haceli’yi de... Ekmeğini yedinse düş hemen ardıma!..”</p>

  <p class="block15">“Hemen şimdi mi çağırıyor?”</p>

  <p class="block15">“Hemen şimdi çağırıyor!”</p>

  <p class="block15">“Haceli’yi de mi şimdi çağırıyor?”</p>

  <p class="block15">“Haceli’yi de şimdi çağırıyor!”</p>

  <p class="block15">“Gidelim!” dedi Irazca.</p>

  <p class="block15">Bayram: “Ona da haber verdin mi?”</p>

  <p class="block15">“Verdim!” dedi Bekçi. “Belki gitti şimdiye...”</p>

  <p class="block15">“Kalk bakalım ana!” dedi Bayram. “Seni götüreyim!” Irazca: “Yok lüzumu! Ben yalnız giderim.”</p>

  <p class="block15">“Ortalık zindan gibi ana! Göz gözü görmüyor!..’</p>

  <p class="block15">“Görmesin! Ne olacak bana?”</p>

  <p class="block15">Mustafa: “Siz çabuk karar verip kalkın, benim işim pek çok daha! Çakır dayıya uğrayacağım, bal için! Kaymakam Efendimize bal çıkacak yarın...”</p>

  <p class="block15">Irazca: “Kaymakam Efendiniz hava alır bal yerine!”</p>

  <p class="block15">“Neden imiş o? Söyle bakalım!”</p>

  <p class="block15">“Neden olacak? Şu sıra hiç kovan açar mı adam?”</p>

  <p class="block15">“Doğru!.. Çakır dayı, Çakır dayı olalı, buğday orakları başlamadan kovan açmamıştır...”</p>

  <p class="block15">Mustafa: “Ama emir emirdir. Gidip söyleyeceğim. Sen çabuk ol Iraz hala! Muhtar bana dellenir sonra! Hemi de Haceli gideli epey oldu. Senden önce varır, davayı hak eder! Geç varırsan kaybedersin...”</p>

  <p class="block15">Bekçi gitti.</p>

  <p class="block15">Ardından Irazca ile Bayram merdivenleri indiler.</p>

  <p class="block15">Bayram: “Gördün mü Muhtarın irezilliğini ana? Hem bizi salmada birinci boya geçirdi, hem dişeyli halinde seni odaya çağırıyor! Hemen Haceli’den yana geçti dürzü!..”</p>

  <p class="block15">“Geçsiiin!” dedi Irazca. “Bildiğini yapsın...”</p>

  <p class="block15">“Köylük yerinde namustur bu!”</p>

  <p class="block15">“Namus olsun! Yüzümün alını alacak değiller ya!</p>

  <p class="block15">Temellerin ortasında bir karaltı oturuyor. Üç adım kala durdular. Karaltı kıpırdadı: “Iraz hala!..” diye fısıldadı. “Siz misiniz?”</p>

  <p class="block15">Fatma idi. Irazca seslenmedi. “Hala! Aaay Iraz hala!.. Ahmet!..”</p>

  <p class="block15">Irazca, Bayram’a bir işaret çaktı dürterek. Sonra: “Biziz Fatma!” dedi. “Yalnız mısın?”</p>

  <p class="block15">“Yalnızım Iraz hala...” dedi Fatma. “Haceli’yi Muhtar çağırtmış, gitti!.. Sis de geliyor köyün üstüne...”</p>

  <p class="block15">“Bizi de çağırtmış bakalım!” dedi Irazca. “Ne diyecekse?.. Gidip bakalım dedik biz de!..” Sonra, birdenbire: “Aaah!..” dedi Irazca. Bağırdı: “Gördün mü başımıza geleni Ahmeet? Muhtarın elli kuruşunu unuttuk ay ninem! Bekçi daha demin söyledi! Dönüp alalım şunu...”</p>

  <p class="block15">Döndüler. Bayram’ın yüreği hızlı hızlı vuruyor. Avluya girip durdular.</p>

  <p class="block15">“Çök Bayram!” dedi Irazca. Yakasından tutup Bayram’ı çöktürdü. Eli ayağı titriyor koskocaman adamın.</p>

  <p class="block15">“Bayram, dinle beni! Bu kancık ne zamandır cayır cayır yanıyor aslanım! Alaf almış gibi yanıyor ne zamandır? Söndürüver şunu Bayram! Nasıl olsa temelleri gene açtırdı kocası! Anladın mı koçum, sevaptır!..”</p>

  <p class="block15">“Sevaptır!” dedi Bayram içinden. Yüreği davul gibiydi. Oturdu kaldı yerine.</p>

  <p class="block15">“Çukurları açtırdı! Ay yok; sis de geliyor! Ortalık zindan gibi...”</p>

  <p class="block15">Irazca: “Ben gidip Ahmet’i alayım yanıma! Sen kal, söndürüver anam şunun ateşini!..”</p>

  <p class="block15">Ses soluk çıkmadı Bayram’dan. Yüreği deli gibi vuruyordu. Bendini yarmış sel suyuydu, dünyanın ateşini söndürmeğe yeterdi yüreği.</p>

  <p class="block15">Irazca kalktı usulca. Merdivene yöneldi. Tornan hırladı. “Sus!” dedi, susturdu usulca. Hemen Haçça dikeldi karşısına:</p>

  <p class="block15">“Sen misin ana?”</p>

  <p class="block15">“Benim kadın kızım!”</p>

  <p class="block15">“Bayram nerde?”</p>

  <p class="block15">“Bayram gitti! Ahmet’i de götüreceğim. Muhtar onu da istiyormuş! Nerde çocuk?” “Burdayım!” dedi Ahmet.</p>

  <p class="block15">Haçça: “Beni de isterse ana?” dedi.</p>

  <p class="block15">“İstemez! İsterse gitmezsin sen de! O kadar uzun değil gayri! Hele şimdi biz bir gidelim de...”</p>

  <p class="block15">“Çabuk gelin ana!” dedi Haçça. “Ben korkarım...”</p>

  <p class="block15">“Korkulur mu kızım? Kuş kendi yuvasından korkar mı? Sen merak etme, biz çabuk geliriz...”</p>

  <p class="block15">Ahmet’i alıp gitti Irazca. Ayak sesleri yaklaşıp uzaklaşırken Bayram duvara yaslandı. Ayak sesleri gitti. Irazca ile Ahmet konuşarak geçti. Bayram yavaşça doğruldu. Yüreği güm! güm! vuruyor durmadan.</p>

  <p class="block15">Temelden geçerken Irazca:</p>

  <p class="block15">“İyi bas!” dedi Ahmet’e. “Önün çukur!”</p>

  <p class="block15">“Basıyorum!’ dedi Ahmet. “İyi basıyorum işte nine! Düşmedim ki ben!” Irazca bağırıyor; Fatma duysun geçip gittiklerini:</p>

  <p class="block15">“Düşmedin ama düşersin!.. İyi bas dedim! Önün çukur, dikkat et dedim!..” Yürüdüler.</p>

  <p class="block15">Ahmet: “Bu gece bu çukurlar dolacak mı nine?”</p>

  <p class="block15">“Baban dolduracak!” dedi Irazca.</p>

  <p class="block15">“Nerde şimdi babam?”</p>

  <p class="block15">“ Suuuuuuuuuss!</p>

  <p class="block15">Ahmet susmuyor: “Nerde şimdi babam?”</p>

  <p class="block15">“Baban çukurların içinde! Saklandı ki, kimse görmesin! Birazdan kalkıp dolduracak. Haceli de oda’ya gidecek. Gidince dolduracak...”</p>

  <p class="block15">“Yalnız başına doldurabilir mi?”</p>

  <p class="block15">“Doldurabilir!”</p>

  <p class="block15">“Kocaman çukurlar gı nine!”</p>

  <p class="block15">“Olsun! Senin baban...”</p>

  <p class="block15">“Benim babam?..”</p>

  <p class="block15">“Senin kör şeytanından bulası baban!..”</p>

  <p class="block15">Adımlarını aça aça, Muhtarın Yukarı Mahalle’deki önü kuyulu evine doğru yürüdüler.</p>

  <p class="block15">Fatma büzüldüğü yerden doğruldu. Dört yanına bakındı karanlıkta. Göremedi bir şey. Nuri’nin Kahve’nin ışığında tek tük adamlar seçiliyor. Ses soluk yok köy içinde.. Bayram’ın evden yana dönüp baktı. Kapalıydı kapıları. Kıyıdan köşeden ancak kör ışıklar sızıyor..</p>

  <p class="block15">Çömeldi. Kuvvetli kolları elma fidanları gibi tazeydi. Kolları elma fidanları gibi taze bir erkek tarafından sıkılmayı ne kadar istemişti! Niçin Haceli öyle değil? Niçin Haceli hiç oralarda değil? Niçin yatağa yattıkları zaman işini çabuk bitiriyor? “Yarım yarım!..” diye söylendi Fatma. “Tepesine yıldırımlar düşsün erişildi köpeğin! Başıma koca olacağına, Çildede’ye koca taş olsa ne vardı bunun böylesi?” Kollarını Bayram’ın evden yana uzattı. Gerdi, açtı kollarını, kapadı karanlıkta. Gerneşti iyice. “Çıldırır benim yerimde olan, öldürür kendini!..”</p>

  <p class="block15">Bayram temele doğru yürüdü. Kapının çıkardığı gıcırtı Fatma’yı titretti. Bir akım geçti bedeninden. Başını uzatıp beklemeğe başladı. Gözünün ışıkları kurumuş mu? Niçin bir şeycikler göremiyor? Koyu bir karanlık.</p>

  <p class="block15">Bayram yürüdü ağır ağır. Kararlı. Temele yanaştı. Başını, bacaklarını, tekmil gövdesini bir ateş sardı. Yüreği eski deliliğinde vuruyor. Sanki hiç kadınla yatmamış şimdiye kadar. “Bu haram! Haram tatlı olur derler!..” diye düşündü. “Fatma’nın da tadına bakalım bir kezcik!..” Başka karılarla yatmış erkekler, uzun uzun övünürdü yolda belde. Bayram hiç övünmeyecek.</p>

  <p class="block15">Temelin başında durdu. Karanlık havayı kokladı. Genzine ağır bir gübre kokusu doluyor havadan. Temelin içinden doğru bir kıpırdanma işitti. Başını uzatıp dinledi. Bir adımda temeli geçti. Durdu. Fatma bir adım önünde titriyor. Delirecek gibiydi; eliyle kafasını yukardan bastırdı. Aklı çıkıp gidecekti sanki. Ağzının içi kurudu. Hızlı hızlı soluk alıp verirken kurudu dili damağı. Fatma’nın yürek gümbürtüsünü duyuyor. Sis gelip çöküyor köyün üstüne.</p>

  <p class="block15">Bir adım daha atsa eli eline değecek. Attım atmadım demeden, Fatma ile kucak kucağa geldi. Dizleri titriyor her ikisinin. Sarılmasa düşecekler. Kendini saldı Fatma. Bayram, ayaklarını açtı düşmemek için. Fatma kaydı indi. Dermanı kesiliverdi. Çöktü. Belinden tutup çukura çekti Bayram onu. Fatma çabuk yürüdü. Hazır bir yer var sanki; oraya gidiyorlar.</p>

  <p class="block15">Çukura uzandılar. Konuşamıyorlar. “Tam boy siperi! İki kişilik avcı boy siperinde harama uçkur çözüyorum!” Sonra, “Haram!” dedi usulca.</p>

  <p class="block15">“Helal!..” diye inledi Fatma. “Benim kendi gönlümle verdiğim bir meyva sana!.. Haram mı olur?” Sarıldı. Fatma’nın öpüşlerinden, gözyaşlarından. Bayram’ın yüzü gözü ıpıslak oldu.</p>

  <p class="block15">Fatma: “Bugün benim kemiklerimi kır! Bugün öldür beni burda! Çıkar canımı tenimden! Canım sana helal! Helalların en helali!..”</p>

  <p class="block15">İlerde, Ali İzzet’in evin oralarda bir köpek ürüyor. “Ürüsün!” diye düşündü Bayram. Gece bekçilerinin düdükle birbirlerine işaret vermesi gibi, Aşağı Mahalleden öteki köpekler de Ali İzzet’in evin oralardakine karşılık veriyor. Başka ses soluk yok. Sessizlik gitgide köyün kanına karışıyor. İn, cin... İn...</p>

  <p class="block15">İnlik cinlikti köyün içi. Sis, köyü köşeyi sarıyor.</p>

  <p class="block15">Bayram kalkıp temelin öteki ucuna gitti. Yattıkları yerin iki adım ötesine uzandı. Fatma kaldı yerinde. “Çok tatlıymış?” dedi içinden. Gerneşti. Neden sonra toparlayabildi kendini. Yattıkları yeri düzledi ayağıyla.</p>

  <p class="block15">Yan yana uzandılar. Sırtlarını temelden çıkan toprağa dayadılar. Fatma başını Bayram’ın başına yanaştırdı:</p>

  <p class="block15">“Olmayacak!” dedi. “Komşu olabilseydik aah!.”</p>

  <p class="block15">“Zararı yok!” dedi Bayram.</p>

  <p class="block15">Fatma sustu.</p>

  <p class="block15">Bayram: “Senin Haceli temele kan akıtmadı?”</p>

  <p class="block15">“Akıtmadı!” dedi Fatma. “İçine girerken akıtacak!..”</p>

  <p class="block15">“İki türlü kan olur!” dedi Bayram. “Ak kan, kara kan. Kara kan dediğin, baya bildiğin kan. Seninki kara kanı akıtmasın, biz ak kanı akıtıverdik!..”</p>

  <p class="block15">Fatma sürtündü:</p>

  <p class="block15">“Amaaan! Allah onun belasını versin!” dedi. “Ama bu işin, o işle ne ilgisi var? Bu iş başka iş Bayram! Bu iş tatlı iş! Dünyada en tatlı! Aaah, komşu olabilseydik!..”</p>

  <p class="block15">“Söyle kocana, bir yıkığa yaptırsın evini!”</p>

  <p class="block15">“O zaman tez tez, sık sık; haa?..”</p>

  <p class="block15">Bayram: “Bell’olmaz!..”</p>

  <p class="block15">“Niye bell’olmuyor?”</p>

  <p class="block15">“Yetmez mi bu kadar? Doymadın mı?”</p>

  <p class="block15">“Şimdi doydum, ama sonra?..”</p>

  <p class="block15">“Ne yapalım?..”</p>

  <p class="block15">“Sen doydun mu?”</p>

  <p class="block15">“Hiç doyulur mu, deli?”</p>

  <p class="block15">Fatma ağlıyor: “Hiç sana doyulur mu Bayram?”</p>

  <p class="block15">“Sana da doyulmaz, ama insanın saydığı yerler var! Bir saymadın, iki saymadın; sonra sayman gerekir...”</p>

  <p class="block15">“İnsanın canı...”</p>

  <p class="block15">“İnsanın canıysa! Kocan var!”</p>

  <p class="block15">“Onu değil de, canım seni isterse?”</p>

  <p class="block15">“Sabır.”.”</p>

  <p class="block15">“Sabır... Sabrın ardı kabir...”</p>

  <p class="block15">“Sayacaksın...”</p>

  <p class="block15">“Sayacağım sayacağım, ne geçecek elime?”</p>

  <p class="block15">“Çare yok...”</p>

  <p class="block15">“Tutsak gibi! Elin kolun bağlı gibi...”</p>

  <p class="block15">“Doğru söylüyorsun ama...” dedi Bayram.</p>

  <p class="block15">“Aması ne?”</p>

  <p class="block15">Bayram sustu.</p>

  <p class="block15">Fatma sordu: “Sen bu Haçça’yı seviyor musun?”</p>

  <p class="block15">“Seviyorum tabii!.. Haçça o!..”</p>

  <p class="block15">“Çok mu seviyorsun “Haçça o”yu?..”</p>

  <p class="block15">“Az ya da çok! Ne yapacaksın?..”</p>

  <p class="block15">Fatma sürtündü: “Beni de sev! Az ya da çok...”</p>

  <p class="block15">“Olur!” dedi Bayram.</p>

  <p class="block15">“Her zaman sev!..”</p>

  <p class="block15">“Olur!.. Hayhay!..”</p>

  <p class="block15">“Götür ahırına kapat! Hiç ziyanım olmaz “Haçça o”ya!..”</p>

  <p class="block15">“Olmaz dedik ya!..”</p>

  <p class="block15">“Kölesi olurum “Haçça o”nun! Senin de olurum!..” ““Haceli o”yu ne yapacaksın?”</p>

  <p class="block15">““Haceli o”nun ağzına sıçayım!..”</p>

  <p class="block15">“Kardaşları var!..”</p>

  <p class="block15">“Kardaşlarının da ağızlarına!..”</p>

  <p class="block15">“Fururlar seni!..”</p>

  <p class="block15">“Furmalarının da!..”</p>

  <p class="block15">“Öldürürler!..”</p>

  <p class="block15">“Öldürmelerinin de!..”</p>

  <p class="block15">“Keserler kıtır kıtır!”</p>

  <p class="block15">“Hiç çıkmam senin evinden!”</p>

  <p class="block15">“Benim evimin bir göz odası var...”</p>

  <p class="block15">Gene sürtündü: “Ahırına kapat dedim ya!..”</p>

  <p class="block15">“Kandır herifini, yıkığa gelin...”</p>

  <p class="block15">“İnatçıdır, dönmez inadından.”</p>

  <p class="block15">“İnatçı...”</p>

  <p class="block15">“İnat...”</p>

  <p class="block15">“İn...”</p>

  <p class="block15">Çukura bir daha indiler. Bir daha bir oldular... Ayak sesleri geliyor. Sis var.</p>

  <p class="block15">Fatma sıçradı. Bayram yattı yere. Ahmet’in fısıltısını işitti. Bayram gömüldü sisin içine...</p>

  <p class="block15">“Babam çukurları dolduramamış gı nineee!”</p>

  <p class="block15">Irazca: “Yürüü!” diye bağırdı. Tutup kolundan çekti. Ayak sesleri uzaklaştı. Sis kalkmağa başladı. Fatma kalktı, gene yanaştı Bayram’a.</p>

  <p class="block15">Bayram silkinip doğruldu.</p>

  <p class="block15">“Demek burayı bu gece de dolduracaktınız?”</p>

  <p class="block15">“Dolduracaktık!” dedi Bayram.</p>

  <p class="block15">“Biz yatakları getirince vaz mı geçtiniz?”</p>

  <p class="block15">“Yooo!” dedi Bayram, çömeldi. “İşte doldurduk ya!” Fatma’yı kendine çekip uzun uzun öptü.</p>

  <p class="block15">Fatma büzüldü: “Soluk alacak canımı koymadın Bayraaam! Çok tatlısın! Ben gelir senin evine otururum yarın! Oturur kalkmam! İsterse ucunda ölüm olsun!..”</p>

  <p class="block15">Bayram silkindi: “Ben gidiyorum!” dedi. “Şimdi seninki gelir! Toparlan çabuk! İrezil kepaze oluruz sonra... Kalk bu halde görmesin seni!..”</p>

  <p class="block15">Fatma boyuna, “Oh!..” çekiyor. “Oh, öleceğim!..”</p>

  <p class="block15">Çekip yürüdü Bayram. Çıt yok çevrede. Avlu kapısına geldiği zaman durdu. Kalkıp gitmiş deminki sis. Ay doğmuş. Parlayıp çıkmış Koca Dumlu’nun başı...</p>

  <p class="block15">Haceli, ayağını sürüyüp geldi evyerindeki yatağın yanına. Bayram durup dinledi. “Gı Fatma!” diye bağırdı Haceli önce.</p>

  <p class="block15">Fatma’nın sesi çıkmadı. Karşılık alamayınca daha çok bağırmaya başladı Haceli: “Uyudun mu kahpe soyu?”</p>

  <p class="block15">Fatma, zor güç toparlandı: “Uyumadım, uyumadım!” dedi. “Ne bağırıyorsun deli deli, emecek misin?”</p>

  <p class="block15">Beride Bayram’ın yüreği yeniden vurmağa başladı. “Nerdesin gııı?” diye bağırıyor Haceli.</p>

  <p class="block15">“Çukurdaaaa!” dedi Fatma. “Çukurda, cehennemin dibinde!” Ayağa kalkıp yürüdü. “Ayakyoluna oturdum. “Fatma! Fatma!” Söyle, ne var?”</p>

  <p class="block15">“Ulan soysuz! Temelin içine ayakyoluna mı oturulur?” “Ne yapacaktım? Nereye gidecektim?”</p>

  <p class="block15">“Vay namussuz! Vay dinikırık!..”</p>

  <p class="block15">Bayram, avlu kapısını açıp girdi. Anasıyla burun buruna geldi girince.</p>

  <p class="block15">“Nerdesin, Allanın ördeği?” dedi Irazca. “Nerdeyse Deli Haceli üstünüze geliyordu! Çıldırdın mı sen?”</p>

  <p class="block15">“Çıldırmadım, çıldırttım!” dedi Bayram. Karanlıkta yüzü kızardi. Böyle dediğine pişman oldu.</p>

  <p class="block15">“Az daha üstünüze varıyordum valla! O kadar taş attım, hiç haberin olmadı mı?”</p>

  <p class="block15">Bayram sustu.</p>

  <p class="block15">Irazca: “Hiç haberin olmadı mı?” dedi yeniden.</p>

  <p class="block15">“Olmadı!” dedi Bayram.</p>

  <p class="block15">“Haydi çabuk, yukarı gel! Haçça sorarsa, ‘Ayakyoluna kaldıydım!’ dersin. Ben, Ahmet’i kandırdım: ‘Baban bizi gözetlemek için bekledi dışarda!’ dedim.”</p>

  <p class="block15">“ ‘Çukur dolduruyor’ diyordun demin ya?”</p>

  <p class="block15">“Avluya gelince anlattım: ‘Bize görünmeden bekledi bizi!’ dedim. ‘Ayakyoluna da oturur, şimdi gelir!’ dedim.”</p>

  <p class="block15">“İyi akıl!..” dedi Bayram. “İyi akıl, ama karışık!”</p>

  <p class="block15">Irazca:</p>

  <p class="block15">“Kaymakam yarın geliyormuş, işe gitme!” dedi. “Şikât edelim! Çok kötü çullanmaya başladı Muhtar üstümüze! Şikât edelim de bir tanıyalım bakalım!’</p>

  <p class="block15">“Kaymakam, Onbaşıya havale eder...”</p>

  <p class="block15">“Edemez havale! Ettirmeyiz! ‘Kendin, kendi gözünle bakacaksın bizim davaya!’ derim. ‘Hazır ayağımıza kadar çıkıp gelmişin!’ derim.”</p>

  <p class="block15">“İyi ya...” dedi Bayram.</p>

  <p class="block15">Irazca: “Çapaları nere koyduk? Çapaları, küreği?..” “Ne bileyim?”</p>

  <p class="block15">Yukarı çıkarken Bayram Toman’ı hırlattı. Irazca kızdı: “Hep bana inat yapıyorsun değil mi?” dedi içinden.</p>

  <p class="block15">İçeri girdiler. Çocuklar serilmiş yatıyor. Haçça maçça yerlere serilmiş. Baktı Bayram, kendisi de esnedi.</p>

  <p class="block15">Irazca, ayağının ucuyla Haçça’ya dürttü:</p>

  <p class="block15">“Kalk gelin! Kalk yorgun Haççam! Kalk kızım! Çapaları, küreği bul çabuk...”</p>

  <p class="block15">Haçça kalktı. Düşüp dökülüyor. Kendinden geçip gitmişti. Uyku gözlerini bürümüş, akıyor. Hayata çıkıp çapayı küreği buldu.</p>

  <p class="block15">“Ahmet yatsın!” dedi Irazca.</p>

  <p class="block15">Haçça: “Biz üçümüz mü gideceğiz?” diye sordu. Irazca: “Üçümüz gideceğiz kızım! Yetmez miyiz?”</p>

  <p class="block15">Haçça: “Yeteriz! Ama biraz çabuk olalım!”</p>

  <p class="block15">Gelin kaynana yürüdü. Bayram arkalan sıra geliyor. Avlu kapısını çıktıktan sonra, Irazca: “Sen öne düş Bayram!” dedi. “Ben en arkadan geleyim! Seyrek seyrek gidelim!”</p>

  <p class="block15">“Askeriyenin gece talimi gibi!” dedi Bayram, öne düştü. Elinde kürek, yürüdü.</p>

  <p class="block15">Köy içinden Haceli’yle Fatma’nın bıdırtıları geliyor. “Hâlâ tartışıyorlar!” dedi Bayram. Irazca, arkada, hem yürüyor, hem sokurdanıyor:</p>

  <p class="block15">“Ağzına sıçtığım! Bu yaştan sonra benim elimi kana bulayacak! Muhtarım diye geçmiş köyün başına, işi gücü fırıldak! İşi gücü adam kayırmak! Deli Haceli’yi almış kanadı altına, durmadan şımartıyor miskini: “Haceli Efendi temel kazdı! Haceli Efendi taş kırdı! Haceli Efendi kerpiç kesti! Emecikleri boşa gitmesin Haceli Efendinin!..” Kerpiç kesmiş!.. Kerpicini başında parçalarım ben onun! O Haceli Efendi de, Kara Bayram babanızın kölesi mi ulen ırzıkırıklar!. Durun siz! Siz beni bilmiyor musunuz yoksa? Bana Karataş köyünde adı üstünde Kara Irazca derler. Ben sizin hepinizi sulu dereye götürür, susuz getiririm! Ben sizin kerpiçlerinizi başınızda parçalarım! Ben bu evyerini size mezar ederim, mezar!..”</p>

  <p class="block15">Çapalarla, küreklerle giriştiler. Vur ha vur! Vur ha vur! Un ufak ettiler Haceli’nin ala kurumuş kerpiçlerini... Vur ha vur! Ay dolanıp Koca Dumlu’yu aşasıya...</p>

  <p class="block19">&nbsp;</p>

  <p class="block17" id="calibre_pb_18">&nbsp;</p>
</body>
</html>
