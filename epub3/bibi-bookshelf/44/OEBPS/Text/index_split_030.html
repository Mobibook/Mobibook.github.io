<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Yılanların Öcü</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block18">AKIL HOCALARI</h1>

  <p class="block15">“Yüreğim ceviz kabuğunun içine girdi!” diyor Irazca. Ahır kürünecek, avlu süprülecek. Hayvan oruz bakılacak. Su sel dolacak. Sığıra gidecek sığıra, hergeleye gidecek hergeleye katılacak. Harımın işi bitti, kırın işi duruyor. Kırın onca nadası daha el değmeden duruyor. Halsiz yatıyor Kara Bayram. Haçça’dan hayır yok. Kendisi çifte, oduna gidebilir miydi?</p>

  <p class="block15">Giderse bu yatanlara kim bakar? Kim toplar kayırırdı çocukları? Evi, ev önünü kim korur saldırılardan? Dost yoook, destek yok! Arka yoook, sargın arkadaş yok! Gözü kör olası yoksulluk! Yatar kalırsa şu Bayram, Haçça nasıl gider Yeşilova’ya? Nasıl dilekçe yazdırır, davacı olur? Hem de hani kuşağımızda para?” Doluya koyuyor almıyor, boşa koyuyor dolmuyor.</p>

  <p class="block15">Bir tıkırtı oldu dışarıda. Tornan havladı.</p>

  <p class="block15">“Ooof ooof; anam beliiim, babam beliiiim!..” çağıra çağıra Kerimoğlu çıkıp geldi. “Öhho öhho!” öksürüyor o da. Bir eline tespihini almış sallıyor, bir elini ardına atmış, yürüyor kamburumsu... “Öhhoo; Irazca bacın!.. Öhhoo Bayraaam!.. Evde misiniz? Sağ mısınız?..”</p>

  <p class="block15">Tornan, iki üç ürüp sustu. Tanıdı geleni.</p>

  <p class="block15">Akşam geçip gitti. Dağlar kapkara kesildi, ay geceye kaldı. Koca Dumlu bile görünmüyor, ufacık insan nasıl belli olacak gecede? Nuri’nin Kahve’nin ışığı ancak kendi önünü aydınlatıyor. Silik. Sarı. Camide Beytullah Hoca’nınki de seçilmiyor.</p>

  <p class="block15">Bulaşığı olduğu yerde bırakıp kapıya çıktı Irazca:</p>

  <p class="block15">‘Kerimoğlu, sen misin? Geç bakalım! Biz sağız, sen de sağ mısın?’ Kapıyı daha da açıp yol verdi. Yumruğunu da hafifçe vurdu omzuna. “Demek bizi arar sorardın? Geç; hoş geldin!..”</p>

  <p class="block15">Tam kapının eşiğinde durdu Kerimoğlu, tespihli elini kaldırıp Irazca’nın kolunu itti:</p>

  <p class="block15">“Biz de sağız!” dedi. “Batsın böyle sağlık, bir işe yaramadıktan sonra! Güvey giriyorum gibi yumruğunu omzuma furma; başıma fur ki, belki azcık akıl gelir, sağlık bir işe yarar!..” Kaldırdı Irazca’nın yumruğunu, indirdi kendi başına.</p>

  <p class="block15">Irazca, itti Kerimoğlu’nu içeri: “Geç buyur; gene hoş geldin! Bayram yatıyor. Haçça yatıyor. Bizim de mamur yanımız kalmadı. Evcek serildik yatıyoruz! Geç...”</p>

  <p class="block15">Geçti, ocağın sol bucağına, koyun postunun üstüne oturdu Kerimoğlu. Beş numara gaz lambası az boz aydınlatıyor içeriyi. Bayram bir köşede, Haçça bir köşede yatıyor. Ahmet, anasının dibine diz çökmüş. Şerfe, Osman, duvarın dibindeki çuvallara yaslanmış. Irazca, bulaşığı sininin üstünde toplayıp ocağa doğru sürdü.</p>

  <p class="block15">“Eee; geçmiş olsun bakalım Haççaa! Geçmiş olsun Bayraaam! Büyük belaların içinde kaldınız. Hepinize geçmiş olsun. Hayvan Karataşlılar! Ben de içlerinde, hepimiz karşıdan bakmayı biliyoruz! Geçmiş olsun gene de...”</p>

  <p class="block15">“Allah razı olsun gene de!..” dedi Bayram. Irazca kapıya yakın bir yere bağdaş kurdu:</p>

  <p class="block15">“Bakmayıp da cephe mi açacaksınız ırzıkırık Muhtara. Haceli’ye, öteki kavatlara?” dedi. “Bozmayın rahatınızı! Haceli sizin evin önüne ev yaptırmıyor, sizin gelinin beline taş furmuyor! Muhtar sizin oğulu uşağı Oda’ya çekip dövdürmüyor! Gene Allah razı olsun, hiç olmazsa karşıdan bakıyorsunuz! Temelli inlerinize çekilip kulaklarınızın üstüne yatsamz ne yaparız? Yarın tanık tapık olursunuz hiç değilse...”</p>

  <p class="block15">“Kim olur tanık tapık? Biz mi? Yahu Irazca! Yahu biz kim, tanıklık kim? Nerde bizde o yürek? Ulan Irazca, biiiz iğdiş gibi herifler olduk! Ankara, tüfek tabanca koymadı topladı. Yoksulları çıplattı, varsılları salıverdi: “Yeyin yutun, ezin, ne yaparsanız yapın!” Bizler adam mıyız Irazcaa!”</p>

  <p class="block15">“Allah razı olsun Kerimoğlu enişte!..” dedi Haçça geçten geç. “Zeynep halam nasıl?”</p>

  <p class="block15">“Sağ ol insanlıktı Haçça’mız! Zeynep halan, ben, Mehmet, Asiye, Durmuş, hepimiz sağız, iyiyiz! İyilik sayılırsa tabii...” Tespihini sağ dizinin üstüne koydu, tabakasını çıkardı belinden. Kaçaktı tütünü. Kendi ekiyor, kurutuyor, kıyıyor, bulduğu kâğıda sarıp içiyor.</p>

  <p class="block15">“Senin de savaşın kutlu olsun Ahmeet! İki yılan öldürdüğünü herkes duydu köyde! Bizim Aşağı Mahalle’de epey konuşuldu. Lakin hayırsız günlere rasladı, kaynayıp gitti. Kurdun oğlu ta ezelinden kurt olur derler, doğruymuş! Rahmetli Kara Şali’nin torunusun. Bayram da yiğit! Bayram’ın oğlusun...”</p>

  <p class="block15">“Evet! Yiğidiz maşaallah!..” dedi Bayram. “Götümüzü yağlı urganla dövdüler, yiğitliğimizden gık diyemedik!.”</p>

  <p class="block15">Kırarmış posça bıyıklarını bastırdı Kerimoğlu:</p>

  <p class="block15">“Onun orasını karıştırma! Köroğlu aleyhisselamın dönemi değil dönem! Karşındaki herifler senden güçlü. Para onlarda, mülk onlarda Güç kuvvet onlarda. Köy mühürü dersen, o da onlarda. Helbet gık diyemezsin. Gene de yaptığınız az sayılmaz, aferin! İtten irezil ettiniz Kaymakamın önünde. Herif yüzüne tükürmedi ama tükürmüşten beter etti. Evine inmedi, bir fincan kahvesini, bir tas suyunu içmedi. Yemeğine lokma banmadı. Yüzüne tükürmek gibi mi bu? Duyuşuma göre çok pişman olmuş yaptıklarına. Yaptırdıklarına. Evinize Sağlıkçı Şakir Efendi’yi de getirmiş. Az şey mi?”</p>

  <p class="block15">“Haha haha!” diye güldü Bayram.</p>

  <p class="block15">Haçça inledi, bir yanından bir yanına döndü. Dışarda bir daha havladı Tornan.</p>

  <p class="block15">Irazca, Ahmet’e göz etti, “Bak ninem, gelen kim?” Kerimoğlu sordu usulca:</p>

  <p class="block15">“Akıyor mu kanı hâlâ?”</p>

  <p class="block15">“Öyle akıyor Kerimoğlu!..” dedi Irazca.</p>

  <p class="block15">“Ta ezelinden duyarım, düşük doğumdan zordur. Kalkmasın hemen. Kendin daha iyi bilirsin Irazca. Aman dikkat et. İşe mişe saldırmasın birden...”</p>

  <p class="block15">“Allah, Ağali’nin Havalice’den bin bin razı olsun! Şakir Efendi de gelip iğneledi. Daha da gelecek. Dikkat edip ne yapacağız? Başka ne gelir elimizden? Cımbıldağın ahırını samanlığını yakmaktan başka?”</p>

  <p class="block15">“Yukarı Mahalle’deki kavatın mı?”</p>

  <p class="block15">“Onun, ötekinin...”</p>

  <p class="block15">Önde Halil İbiş, arkada Yirik Abdullah, Melek Hasan girdiler kapıdan. Kalktı Irazca. “Gel bakalım eski bekçi!” dedi önce Halil İbiş’e. “Gelin hepiniz! Hoş geldiniz...”</p>

  <p class="block15">Geçip oturdular. Sırtlarını dayadılar duvara. Onlar da tabakalarını çıkardılar. Birbirlerine tütün sundular. Bayram içmiyor. Sigara, tütün yok evde. Kara Şali ölüp gideli çay kahve de bulunmaz. Bardak, kaşık, şekerlik... Kimi kırılmış, kimi yitmişti onca döküntünün içinde.</p>

  <p class="block15">Evde sabahları çay içme göreneği yok. Gelenek değil hiçbiri. Erkekler Nuri’nin Kahvede içer bunları. Kadınlar için, çocuklar için lüks sayılır. Gene de bir eski çaydanlık var evin içinde. Irazca onu arayıp buldu, içini dışını yıkayıp doldurdu, getirdi ocağın başına. Koca Dumlu’nun göğüslerinde biten, adına “Karacaotu” denilen hoş kokulu çay otunu bulup çıkardı giysi selesinin dibinden. Her zaman kullanılmadığı için giysilerin dibinde saklı duran şeker kesesini çıkardı.</p>

  <p class="block15">“Size bir yoksul çayı kaynatayım!” dedi gülerek. Eski acı günler arasında, ufak tefek bolluklar görmüştü. Bol av eti, bol çay, kahve, şeker; bol astar, kaput, alaca, hümayun, güllü çiçekli pazen basmalar!.. Avcıydı, aylaktı ama iyi çalışırdı Kara Şali. Ta Alanköy’e, Yazır’a kadar kocaorak biçmeğe giderdi. İki yövmiye alırdı bir günde. Irazca da yedi kat muşambaya sarar saklardı eve girenleri.</p>

  <p class="block15">Bayram, göz ucuyla bakıyor anasına. Konuğun önünde bir ululuk geldi yüzüne. Haçça’yla bakıştılar. “Yeşilova’ya gidersem, yani gidersek, birkaç çay kaşığı, bardak, cezve, bir paket çay, biraz şeker alacağım. Lazım oluyor bak!” dedi içinden. “Yeşilova’ya gitmezsem, Burdur’a gider, Burdur’dan alırım... Ne olsa bir eve lazım şeyler!..”</p>

  <p class="block15">Karataş’ın yoksulları oturup yerleşip, tütünlerini de sardıktan sonra, ayrı ayrı: “Geçmiş olsun Haççaa! Geçmiş olsun Bayram!..” dediler.</p>

  <p class="block15">Irazca, közlü ateşi derip topladı, iki odun daha attı, sonra kaynamağa bıraktı çaydanlığı. Kısa bir zamanda, karacaotunun insana esriklik veren kokusu duyulmağa başladı. Bayram geçmiş olsuna gelenleri dinlerken hep anasının yüzünü izliyor. Ak bulutlar gibi başının iki yanını saran filik saçlarının arasında yüzü dünyanın bolluklu çağlarını yaşamış insanın yüzü gibi görünüyor. En güzeli, güzelleri, tatlıyı, tatlıları yaşayıp doymuş. İçinde bir özlem, bir yazıklanma yok o yıllara. Biliyor geçenin geçip gittiğini, gidenin gelmeyeceğini. Ağı çivi, yoksul, onurla yaşayıp gidiyor gene. Dikilebiliyorlar düşmanın önünde. Hiç de eğilip aman dilemiyorlar zalimden. Onu eğiyorlar. Daha temelli dize getirirler ama azıcık halleri vakitleri iyi olsa, biraz paralan olsa. Tutsaydı bir araba, hasta maşta, çekip varsaydı Kaymakama o güzel adama...</p>

  <p class="block15">Yirik Abdullah:</p>

  <p class="block15">“Ulan!..” dedi. “Şu köyün en yoksullarından biriyim, ama bir şeye aklım çok erer! Bir adam ufak m ufak bir meslek başına geçti de cımıcık ileri gitti mi deral bozulur! Eskiden boksa, bombok olur! Aziz Hocaların Hüsnü Muhtar oldu, bok oldu! Deli Mehmet’in Haceli Kurul üyeliğine geçti; o da bombok oldu!..”</p>

  <p class="block15">Halil İbiş:</p>

  <p class="block15">“Benim de şaştığım! Bir köyde birinin başına bir bela gelecek olsa, kabak varır varır, bir yoksulun başında patlar! Şimdi bir heykel işi var ortada. Bir bela heykel. Hökümet, bir zaman her köye birer boğa vereceğim diye tutturdu. Bekçiydim o zaman. Ulan ne çektim o boğadan! İllallah; Muhtar Barnik’in kızından çekmedim ondan çektiğimi! O önülcek kesme, fes toplama dönemi hele! Hele o tütün yasağının sıkı dönemi! Hele “birlik” binası yapacağız diye salma salıp köylüyü sıkıştırmaları! Şimdi de heykel parası diye gelip Kara Bayram’ın başım yakıyorlar!..”</p>

  <p class="block15">Kerimoğlu yeniden sardığı sigarayı bir ağaç ağızlığa taktı. Çekti, savurdu:</p>

  <p class="block15">“Bu evyerinin satılması heykel işiyle ilgili gösteriliyor ama haggaten ilgili mi? Evyerini Muhtarın Haceli’ye daha önceden verdiği söyleniyor!..”</p>

  <p class="block15">“Her neyse canım! Sonuçta heykel için para isteniyor! Sandıkta para yok! Salma salacağım diyor; komşular: “Olmaz olmaz!” Yani, cımbıldak Hüsnü komşum diye söylemiyorum, onun işi de zor! Hem de gördünüz, nasıl irezil oldu, Kaymakamın, Üsteğmenin, Nüfusçu Osman’ın önlerinde! Herif kahrından öleyazdı. Kalktı Kara Bayram’ın ayağına geldi: “Aman arkadaş, davacı olma!” diye. Ayağına Sağlıkçı getirmeler filan!..”</p>

  <p class="block15">Çeşit çüşüttü Irazca’nın bulduğu bardaklar. Develerle getirilip satılan taş bardaklardan.</p>

  <p class="block15">Sarı papatyanın renginde pırıl pırıl çayı süzüp doldurdu bunlara. Şekerlerini kattı: “BuyrunL” dedi. “Önce Halil İbiş1 ten başlıyorum. En yaşlınız diye değil. Hep cımbıldak Hüsnü’yü kayırmasın, azcık da bizi kayırsın diye...”</p>

  <p class="block15">Çayı aldı, öf öf; hemen önüne bıraktı Halil İbiş: “Ben doğruyu söylerim Irazcaaa! Köylü oldun mu dünya da, işin kül! Sadece yoksulu çekmiyor, varsılı da çekiyor köylünün! İşte Muhtar Hüsnü’nün durumu!..</p>

  <p class="block15">“Yapmasaydı! Ceza diye de bir şey var. Etme kulum bulursun, inleye inleye ölürsün! Alma mazlumun ahini. Hem de bilir bilmez konuşma Halil İbiş; dünya da iyi Muhtarlar da vardır...</p>

  <p class="block15">“Neyse!..” dedi Halil İbiş. “Benim içimdekini ne bileceksin Irazca? Ben şuraya geçmiş olsun demeğe geldim. Amacım Muhtarı kayırmaksa Allah evime vardırmasın! Ama Kaymakama şikât ettiniz de, Kaymakam size arka çıktı da, iyi mi ettiniz? Tehhooo! Bugün var, yarın yok Kaymakam! Bir daha kimbilir ne zaman gelir? Çoğu zaman eteri gider, beteri gelir. On yıl bekçilik yaptım, yirmi Kaymakam gördüm, bu sizinki gibi yoksula arka çıkanı görmedim!..”</p>

  <p class="block15">Melek Hasan sıra gözlüyor konuşmak için:</p>

  <p class="block15">“Kaymakamın yoksullarla işi ne? Herif gelir, iner Muhtarın ya da köyün en varsılının evine. Kuzu! Rakı! Yemenin içmenin tiryakisidir bunlar. Söyleyin, başka türlü davranan Kaymakamı kim gördü?”</p>

  <p class="block15">“Tabii canım!” dedi Halil İbiş. “Bu geldi, bizim Muhtarın yemeğini yemedi, ama Gökçeyaka’ya gitti, oranın Muhtarının yemeğini yedi. Ataların sözü değil midir: Gâvurun ekmeğini yiyen, gâvurun kılıcını çalar? Bunlar da tabii, varsılların ekmeğini yediklerine göre, davranışları da onlardan yana olacaktır zorunlu!.”</p>

  <p class="block15">Boşalan bardakları yıkadı Irazca, çay doldurdu, Haçça’ya, Bayram’a, Ahmet’e, Şerfe’ye verdi. Osman bakıyor. “Seninle ben sonra içelim!..” diye göz etti torununa.</p>

  <p class="block15">“Yanarım yanarım da, onca hazırlığı cımbıldak Muhtara yedirdik, ona yanarım! Toplaşıp yuttu göddeşleriyle. “Rakıları saklarız, bir köy belasına daha lazım olur!” diyordu, duyuşuma göre hepsini içmişler. Keşke Kaymakamgil yiyip içseydi. Bilirlerdi parasının köylüden toplandığını...”</p>

  <p class="block15">“Aaaah aah!..” dedi Kerimoğlu. “Biz adam olacağız da bu işler düzelecek! “Neyse!..” deyip susuyoruz her seferinde! İşte bu sefer de yediler içtiler, zukkum olsun! Melek Hasan doğru söylüyor, Halil İbiş doğru söylüyor Irazca, fazla güvenme Kaymakama! Muhtar barışın diyorsa, alın iğne paralarını, geçin gidin! On gün kadar da yazın orağa geliversin Fatma!</p>

  <p class="block15">Fazla güvenmeyin Kaymakama burda külleyin bu işi!.. Öhho öhhoo!..”</p>

  <p class="block15">Tepesinin tası attı Irazca’nın: “Ulen Kerimoğlu, ulen Kelebekli herif!.. Sen buraya bizim zihnimizi bulandırmağa mı geldin, yoksa komşuluk hatırına geçmiş olsuna mı? Herif evimin önüne ev yaptırıyor, furdu yıktı gelinimi, şahin gibi oğlumu yatağa düşürdü; diyorsun: “Barışın!” Oşt köpeğim! Ölmemişim daha! Valla barışmam!..” Bayram da cık etti: “Asla barışmam!..”</p>

  <p class="block15">Kerimoğlu:</p>

  <p class="block15">“Biz buraya sizin zihninizi bulandırmağa gelmedik Irazca! Durumun olmuşunu, olacağını konuşuyoruz. Köy yeri bunun burası! Ipıssız dağların içi! Ardıç kadı, çam müftü. Bir kez yoksulsun. Arkan yok, kalen yok. Yeterli paran yok. Üç kurşunlu bir tabancan yok.</p>

  <p class="block15">Kaymakama kanıp daha fazla belaya sokmayın başınızı. Evyerinden de çeker Haceli’yi. Temelleri doldurtur...”</p>

  <p class="block15">“İyice burnu kırılmazsa yaptıkları yanına kalır...” “Hayır hayır, az kırılmadı burnu...”</p>

  <p class="block15">“Neyse! Karışmayın Kerimoğlu! Geçmiş olsuna geldiniz, hoş geldiniz, safa geldiniz, Allah razı olsun! Çaylarınızı da içtiniz; kalkın güle güle! Gidin birer de namaz kılın, Beytullah Hoca sesler şimdi...”</p>

  <p class="block15">“Açık seçik kovmaktır bu!” dedi Halil İbiş.</p>

  <p class="block15">“Değil!” dedi Irazca. “Hasta evinde fazla oturulmaz. Pofur pofur da tütün içilmez; kalkın!..”</p>

  <p class="block15">Kalktı Kerimoğlu ile Halil İbiş. Toprağa oturmuş gibi kıçlarını çırptılar. Melek Hasan’ın da yüzüne baktı Irazca. O da kalktı.</p>

  <p class="block15">İçlerinden, “Valla delirmiş bu karı!..” diye diye gittiler. Avlu kapısına varınca da sövdüler açıkça.</p>

  <p class="block15">“Sen neye kalkmadın Abdullah?” diye sordu Irazca.</p>

  <p class="block15">“Ben seninle biraz kavga etmek için kaldım Irazca! Çok ayıp ettin! Onlar bu köyde senden yana yoksul komşular. Dipli köklü arka olamaz bir Kaymakam bir köylüye. Köylü kısmının tek yardımcısı Allahtır. Kurtuluşu da bu dünya da yoktur. Öte dünyaya varasıya beklemesi lazımdır köylünün...”</p>

  <p class="block15">Yıllar yılı bir dağ köyünde imamlık yapmıştı sanki Yirik Abdullah, öyle konuşuyor. Daha çok attı tepesinin tası Irazca’nın. Oturmuştu, kalktı, tuttu kolundan:</p>

  <p class="block15">“Kalk sen de çabuk! Kalk yürü ötekilerin gittiği yoldan! Fazla eğleşme evimin üzerinde! Bu ağızlarla bir daha ayak basma buraya! Yoksullarmış! Yoksullar yoksulları tutar. Siz neye o kavaflardan yana ürüyorsunuz devrilesiceler?..’</p>

  <p class="block15">Ezile bozula çıkıp gitti Yirik Abdullah:</p>

  <p class="block15">“Şımardı, ne olacak! Deli Kavmakamı temelli kalacak sanıyor Yeşilova’da! Ulan emekli olur gene gider! Mahkeme kadıya mülk değil demişler, duymadın mı Irazca Hanım!..”</p>

  <p class="block15">“Allanın serserileriii!..” diye bağırdı Irazca. “Allanın yüreksizleriii! Ulen insan azcık dik durur! Azcık savaşkan olur. Güleşmeden daha ayakta pes demez insan. Pes dersen zulmün önü nasıl alınır ulen? Muhtarmış, Haceli’ymiş, haşa huzurdan padişah değil ya! Jandarma umum kumandanı hiç değil! İsterse kumandanı olsun! Dünyanın bir kanunu, adaleti yok mu?..”</p>

  <p class="block15">Bayram: “Buldun kanunu adaleti! Olanları görmüyor musun be ana?” diye hayıflanıyor. Anasının yüzündeki ululuk kalkıp gitmiş, yerine bir öfke, tafra gelip oturmuş. Öyle görüyor Bayram. Gözlerini de indiriyor yere. Göz göze gelemiyorlar hiç.</p>

  <p class="block15">Bir bardak daha çay doldurdu, verdi Osman’a. Kendi de bulaşıkların başına geçti. Nedense bir eziklik çöktü Haçça’nın içine, gözleri doluktu.</p>

  <p class="block16">&nbsp;</p>

  <p class="block17" id="calibre_pb_30">&nbsp;</p>
</body>
</html>
