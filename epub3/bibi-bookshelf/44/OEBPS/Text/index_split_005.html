<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Yılanların Öcü</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block18">DUŞTAN AKAN ILIK SULAR</h1>

  <p class="block15">Bayram, kapı yerinde birbirine çatılmış üç ahlat dalını çekip yol açtı. Öte beriyi içeri taşıdılar. Bir yanı ekilmiş, bir yanı ekime hazır edilmiş toprak, bir güzel renk içinde yatıyordu sabah sabah. Tatlı uykusundan uyanmak istemeyen yiğit bir gelin gibiydi.</p>

  <p class="block15">Bakımlı bir harımdı burası. Çevresi çitle çevrili. İçinde bir tek ayrık, bir tek arsız ot arama. Toprak irmik gibi işlenmişti. Eğri böğrü sınırlarında yer yer karamuklar gelişmişti, tortop ve yüksek! Beş on kök de saz görünüyor.</p>

  <p class="block15">Bayram:</p>

  <p class="block15">“Bu çite biraz daha çöyür getirmeli!” dedi.</p>

  <p class="block15">“Sağlamca bir de kapı!” dedi Haçça. “Üstü örtülü, tokmaklı!.. Her yanını çöyürle iyice germeli ki kimseler giremesin! Ondan sonra da fidan dikmeli. Köşelerine çiçek...” Durdu. Kocasına baktı: Boylu boslu, ama zayıftı. “Bu yıl borç ödemek yok artık değil mi?”</p>

  <p class="block15">Bayram döndü:</p>

  <p class="block15">“Yok!” dedi. “Bitti! Necip Bey’i doyurup başettik!..”</p>

  <p class="block15">“Öyleyse tosunu hemen alalım. Güzün. Tosunu hemen alalım ki, Aymelek’i sağabilelim.</p>

  <p class="block15">Kursağımıza iki kaşıcık yağ girsin. Koyunların yanına dört koyun daha aldık mı, bize yeter...”</p>

  <p class="block15">“Yeter...” dedi Bayram.</p>

  <p class="block15">“Çocuğun benzi sapsarı! Cansız! Ketum kalacak yavrum...”</p>

  <p class="block15">“Yedirelim. İneği sağalım, koyunların yanma dört koyun daha alıp sağalım, yağ peynir yapalım...”</p>

  <p class="block15">“Bir diremini satmayalım.” “Satmayalım...”</p>

  <p class="block15">“Yesin çocuklar...” “Kendimiz de yiyelim...”</p>

  <p class="block15">Haçça kalburu kucaklayıp söğüdün dibine koydu. Hıyar, acur tohumlarını ayırdı. İki gün önce ıslayıp çıkılara sarmıştı ayrı ayrı.</p>

  <p class="block15">Kan koca, çapaları ellerine alıp emmenlere doğru yürüdüler. Emmenleri dün hazırlamışlardı. Kıyılarına yanık gübre dökmüşlerdi.</p>

  <p class="block15">Bugün karıştırıp karıştırıp ekecekler. Çöktüler. “Sen şu sıraya dur, ben buna!” dedi Haçça. “İki baştan alıp çıkıp gidelim...”</p>

  <p class="block15">Bayram, karısının gösterdiği sıraya geçti. Başladılar.</p>

  <p class="block15">Haçça, gübreyi çapa ile çekiyor, karıştırıyor, hıyar tohumunu eliyle bırakıyordu. Bayram ise çapayı ilk başladığı emmende unuttu. Gübreyi eliyle çekiyor, eliyle karıştırıyor. Önüne ufalanmamış kesek çıkarsa onları da ufalıyor, sonra bir oyuk yapıp üç acur tohumu bırakıyor, elleriyle üstünü örtüyor. Elleri kuru, ama güzeldi. Çapadan daha uygundu bu işe elleri. Oynadıkça yakışıklı bileklerinde mor damarlar beliriyor. Çalışıyor, kendini işe kaptırıyor. Boyun damarları kasılıyor. Alnından, göğsünden yavaş yavaş ter yürüyor.</p>

  <p class="block15">“Bayram!” dedi Haçça. Bayram baktı.</p>

  <p class="block15">“Sen bana güzün kuşak muşak alma! Basma da istemem. Başka bir şey al...”</p>

  <p class="block15">“Ne alayım gıı?”</p>

  <p class="block15">“Bir leğen al! Büyücek bir leğen! İçine bir insan girdi mi sığsın! Geniş geniş su dökünebilsin...”</p>

  <p class="block15">Bayram, karısına ilgiyle baktı. Dudakları titriyor Haçça’nın. Yüzüne ince bir kırmızılık gelmiş. Gözleri parlıyor: “Kış gününde hep içerde yıkanırız, sıcacık! Giysiyi de içerde yıkarım. Küllü suyu yukarı taşıdım mı, tamam... Evin içinde, tertemiz; mis gibi...”</p>

  <p class="block15">Bayram:</p>

  <p class="block15">“Askeriyede duşlar vardı!” dedi. “Zabitler yıkanırdı.” Haçça, hâlâ dalgın, Bayram’a bakıyordu.</p>

  <p class="block15">Bayram:</p>

  <p class="block15">“Parıl parıl... Temiiiz... Geniş...” dedi.</p>

  <p class="block15">“Duş dediğin ne ki Bayram?” diye sordu Haçça.</p>

  <p class="block15">“Duş; yıkanılır! Duş; yani hamam gibi! Sen hamam da bilmezsin; nasıl anlatsam? Ulan, iki tane kurnası var. Yukarıya bir boru çıkıyor. Süzgeçli teneke gibi ağzı var. Dökülüyor.</p>

  <p class="block15">Kurnayı çevirdin mi sıcak, çevirdin mi soğuk! Ayarlayıp giriyorsun altına. Hiç kesilmiyor. Kendiliğinden akıyor. Allah tarafından gibi. Yani öyle bir şey... Çok hoş... Bize birinde temizlik nöbeti geldi. Bak anlatayım sana! Acıpayamlı Ali oğlu Hasan Tuna ile sildik süpürdük. Sonra aklımıza geldi temizlerken. Dedik: “Yıkanalım!”</p>

  <p class="block15">Hasan Tuna kapıya durdu, ben soyunup girdim. Önce bir yaktı! Anladım tabii: Soğuk kurnayı açmamışım! Hemen açtım. Su iyice ılıştı. Yeniden girdim altına. Aksilik bu ya, şimdi de sabun yok! Hasan Tuna’ya bağırdım:</p>

  <p class="block15">“Ulan hemşerim, çabuk bana/sabun bul!”</p>

  <p class="block15">Aradı taradı, dolabın birinden bir kalıp sabun getirdi, ama nasıl sabun? Sabun dediğin dünya da bu kadar olur! Koku gibi kokuyor! Bir ovdum, bir ovdum başımı, göğsümü, bağrımı! Bir ovdum, ooh!.. Hasan Tuna, diyor: “Haydi hemşerim, çık gayri!”</p>

  <p class="block15">Ben diyorum: “Ulan dur biraz!..” Hasan Tuna diyor:</p>

  <p class="block15">“Ulan teğmen geliyor!”</p>

  <p class="block15">Ben diyorum usuldan: “Ulan işte tamam!..”</p>

  <p class="block15">Valla Haçça, hiç çıkası gelmiyor o duşun altından insanın! Ondan sonra bak sana anlatayım. Ben çıktım. Kurulanmadan filan giydim gömleği. Neden? Neden olacak; havlu yok da ondan. İşte bu iyi olmadı. Bir insan duşta yıkandı mı, gözelce silinip kurulanacak. Sonra kirli giysilerini yeniden giymeyecek sırtına. Temiz giyecek. Hem de biraz uyuyacak yıkanmanın ardından... Ha, ne diyordum? Hasan Tuna da girdi. Bu kez de kapıya ben durdum. Beklerim ha şimdi çıkacak, ha şimdi çıkacak... Bekle Allahım bekle; bir türlü çıkmaz bu eşşek sıpası!</p>

  <p class="block15">Dedim: “Ulan Acıpayamlı! Valla teğmen geliyor!” Kulağı bile duymuyor dürzünün! Habire övünüyor!..” Haçça sordu: “Sular hiç bitmiyor mu?”</p>

  <p class="block15">“Biter mi gıı? Askeriyenin suyu!” “Kim ısıtıyor peki?”</p>

  <p class="block15">“Sular ısınık ulan!” “İyi ya kim ısıtıyor?”</p>

  <p class="block15">“Yukardan dökülüyor!” “Kim döküyor?”</p>

  <p class="block15">“Kendi dökülüyor!”</p>

  <p class="block15">“Allah Allah!.. Damda kazan mı var da kendi dökülüyor?”</p>

  <p class="block15">“Damda değil! Acıpayamlı derdi ki: “Aşağıda, ta bodrumda kazan var. Kocaman bir kazan. Tanker kazanı gibi. Gazyağı, benzin, mazot taşıyan tankerler vardır. Sular bodrum katta bu kazanın içinde kaynıyor!” Acıpayamlı böyle derdi...”</p>

  <p class="block15">“Aşağıda kaynıyor da dama nasıl çıkıyor?”</p>

  <p class="block15">“Çıkar! Askeriyenin suyu dedin mi çıkar! Kuvvetli su! Basınçlı! Fışkırıyor! Bahçe suluyorlar. Şimdi burası bahçe değil mi? Gök gövertiyi, hem de çiçekleri sulamak için kürek lazım değil. Eline lastik bir boru alıyorsun, ucunu suyun ağzına taktın da havaya tuttun mu, selvi boyu fışkırıyor. Yukardan yağmur gibi yeşil yeşil dökülüyor!..”</p>

  <p class="block15">Haçça baktı baktı, dudaklarını devirdi: “Git adam!..”</p>

  <p class="block15">“Ne git’i gıı? Askeriyenin her bir işi kolayına! Komutanların evinde bile su varmış! Evinin içinde! Baya odasının içinde! Urfalı bir çocuk vardı, emir eri. Öyle anlatırdı. Yüzbaşı her sabah yıkanırmış karısıyla. Hem de üçüncü kattaki evinde! Ak taştan, ak ama nasıl ak, süt gibi ak bir taştan yalak varmış. Önceden sıcak suyla doldurur, ılıştırırmış bu ak yalağı.</p>

  <p class="block15">Sonra girer otururmuş, uzun uzun yıkanırmış biliyor musun? Bıkasıya kadar! İnsan yıkanmaktan bıkar mı gıı?”</p>

  <p class="block15">Haçça, saf saf sordu: “Etli miydi yüzbaşı?”</p>

  <p class="block15">“Etli tabii! Etli ki, kıpkırmızı! Etli olmaz mı yüzbaşı? Mancar! Karısı da etli! Bir gün gördük. Nasıl kırmızı? İnsanın dudağının içi gibi kırmızıydı avradın yüzü! Allah seni inandırsın, hem ak, hem kırmızı!”</p>

  <p class="block15">“Hiç kir yok mu?”</p>

  <p class="block15">“Ne gezer kir ulan! Hiç yok tabii!..” “Elleri kuru değil mi?”</p>

  <p class="block15">“Kuru mu olur? Hep sıcak su, hep sabun!..” “Çatlak değil mi?”</p>

  <p class="block15">“Hiç, hiç!..” Haçça durdu:</p>

  <p class="block15">“Dünya da en büyük kim, yüzbaşı mı?”</p>

  <p class="block15">“Yüzbaşıdan büyükleri var! Yüzbaşı ne ki? Albay var, boynu benim belim gibi! Maaşı da yüksek. Onun karısı daha* ak! Hem de kırmızı! Paşalar maşalar var, kapılardan sığmaz... Büyük adamlar böyledir, anladın mı?”</p>

  <p class="block15">Haçça baktı, yeniden devirdi dudaklarım:</p>

  <p class="block15">“Bayram; bak sana ne diyorum? Tosunu aldıktan sonra dört de koyun alalım, başka bir şey almayalım. İki yıl sabredelim, ondan sonra sen git Burdur’a, o duştan al gel!..”<span class="tab">&nbsp;&nbsp;&nbsp;&nbsp;&nbsp;&nbsp;</span></p>

  <p class="block15">“Olur ama duşa para mı yeter gıı?”</p>

  <p class="block15">“Yeter! Başka bir şeycik almayız iki yıl!.. Bütün paraları irkeriz. Ahmet oğlana bir çizme alırız alırsak, yeter! Yağın da birazını satarız...”</p>

  <p class="block15">“Nasıl getireceksin o yalağı, kazanı ta Burdur’dan?” “Eşekle gelmez mi?”</p>

  <p class="block15">Cık etti Bayram: “Asla gelmez!..” “Kağnıyla getirirsin...”</p>

  <p class="block15">“Ulan!.. Olmayacak işlere boyun kösersin! Atının ayağında nal yok, gider döşemede koşturursun! Köylü milletine göre değil duş! Onu ancak askeriye yapar! Yüzbaşılar, albaylar, ve paşalar... Haydi kazanı aldın, yalağı da aldın diyelim, basınçlı suyu nerden bulacaksın köy yerinde? Bulabilir misin? Haydi söyle bakalım?..”</p>

  <p class="block15">“Kuyu kazarız evin önüne!”</p>

  <p class="block15">“Gülerler ulan! Kuyunun suyu fişkırmaz!..” Haçça, üzgün:</p>

  <p class="block15">“Eh madem leğen alalım! Büyücek bir leğen! Geniş... Ben her gün İğdeli Pınar’dan taşırım suyu. Tenekeyi ateşe koydum mu ısınır. Birimize bir teneke yeter. Önce sen dokunursun, sonra ben. Askeriyeninki gibi olmasa da gene iyi olur! Giysiyi de içerde yıkarım. Giysiden giysiye külle suyla gözelce ovunursak, bizim de derimizde fazla kir olmaz.”</p>

  <p class="block15">Karısına baktı, bu kez Bayram devirdi dudaklarını: “Olmaz olur mu?” dedi. “Ne de olsa köylüyüz!..”</p>

  <p class="block15">“Olmaz!” dedi Haçça. “Ben adamakıllı ovarım! Çorabın içine sabunu koydum da bütün kuvvetimle ovdum mu, kir mir, bir şeycik kalmaz...”</p>

  <p class="block15">“Ne kadar ovsan duşun yaptığını asla yapamazsın avradım, uğraşma! Köylünün kiri, öyle giysiden giysiye ovmakla filan çıkıverse daha ne istersin gı!..” Dudaklarını yeniden devirip güldü Bayram: “Çok safsın be Haçça!..” dedi. “Hem köylünün kirini bir kezcik temizledin diyelim, öyle kalacak değil ki! Gene kirlenir! İnsan köy yerinde boyuna terler, toza toprağa batar, öyle değil mi? Ama onlar hiç terlemez, hiç toza toprağa batmaz. Onları sen ne bileceksin? Bir yıkandılar mı, kirlenmeye kalmadan bir daha yıkanır onlar! Yaa, akıllım!..”</p>

  <p class="block16">&nbsp;</p>

  <p class="block17" id="calibre_pb_5">&nbsp;</p>
</body>
</html>
