<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Yılanların Öcü</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block18">YILANLAR</h1>

  <p class="block15">Koca Dumlu, toprağın yüzüne çökmüş, uyur gibi oturuyor. Başında, göğsünde gün ışıkları oynaşıyor. Kara Bayram, koca dağa hayran bakıyor uzaktan. Ansızın bir çığlık duydu:</p>

  <p class="block15">“Babaaaa!.. Ulan babaaa!..” Ahmet geliyordu soluyarak. Hemen doğruldu Bayram.</p>

  <p class="block15">Ardından Haçça da kalktı. Düşündü, ne var acaba?</p>

  <p class="block15">Bayram: “Ne var ulan Ahmeet?” diye bağırdı. “Nedir babam o halin?”</p>

  <p class="block15">Haçça, kendi kendine: “Korkmuş bu çocuk, başında kötü bir iş var heralım...” dedi. Ahmet soluk soluğa yaklaşıp geldi:</p>

  <p class="block15">“Yılan vavar, baba yıyılaaaaaan!..” diye kekeledi. Bayram, oğlunun omzunu tuttu:</p>

  <p class="block15">“Nerde ulan yılan, göster nerdee?”</p>

  <p class="block15">“Kofaların arasında!.. Önümden akıp gitti baba! Uupuzun!..” “Nereye gitti?”</p>

  <p class="block15">“Öküzün yanındaki kofaların iiçine!..”</p>

  <p class="block15">Bayram koştu. Çapa elinde, kapıdan atladı. Hemen öküzün yanına vardı. Çapanın sapıyla dürttü, “Yürü Çelik Paşa, hoooha!..” dedi, yürüttü öküzü. Sonra ineği sürdü: “Haydi Aymelek!.. Kıvrayıverin azıcık!..” Kofalıktan ikisini de çıkardı. Kofaların arası korkuluydu. Kofasız yerlerde de ottan kökten eser yoktu. Mallar kemire kemire bir şey koymamışlardı. “Hoooha!..” dedi.</p>

  <p class="block15">“Heeey, Ahmeeet!..” diye bağırdı sonra.</p>

  <p class="block15">Ahmet, anasının yanına durdu. Eli ayağı titriyor. Haçça su içirmeye çalışıyor. “Bir yanına bir şey olmasa bari ay anam!..” diyor oğluna.</p>

  <p class="block15">“Ahmeeet, ulan Ahmeeet!..” Ahmet dönüp babasına baktı. “Hangi kofanın içine aktı yılan ulan?”</p>

  <p class="block15">Ahmet eliyle, başıyla işaret etti: “Ardındaki kofanın, işte o kofanın!..” Haçça da kalkıp o yana doğru yürüdü.</p>

  <p class="block15">Bayram kofaların içini bir bir gözden geçiriyor. Çapanın sapı ile karıştırıyor, dürtüştürüyor. Karıştırırken eline kofanın dikenleri batıyor, kanatıyor.</p>

  <p class="block15">“Bulursan öldürecek misin?” dedi Haçça.</p>

  <p class="block15">Baktı karısına: “Yooook!” dedi Bayram. Güldü. “Hiç öldürür müyüm? Akşama yemeğe çağıracağım eve!”</p>

  <p class="block15">“Ne zararı var sana yılanın?”</p>

  <p class="block15">“Bugüne kadar hiç duymadın mı anamdan? Savaşımız var yılan milletiyle! Bu ırzıkırıklar, oldu bitti, bizim takıma düşmandır! Öküze ineğe zarar verirler! Fırsatını buldular mı esirgemezler!..”</p>

  <p class="block15">“Madem surda çayırda gütsün çocuk...”</p>

  <p class="block15">“Oraya da gelirler! İçinde kötülük oldu mu buradan yürüyüp İzmir’e kadar gider yılan milleti! Üşenmez! Onun için, çayıra da gelirler Haçça! Bize büyük hınçları var!..”</p>

  <p class="block15">Bayram durup Ahmet’e seslendi:</p>

  <p class="block15">“Gel ulan ödlek!.. Gel şuraya!.. Adam bu kadar korkar mı bir yılandan? Bir de çavuş diyoruz sana. Efe diyoruz... Gel surda, alanda güt malları; gel!.. Bak, saklandı namussuz! Görürsen çabuk bana haber ver. Hem hiç korkma, aldın mı taşı, yapıştır. Sonra da kaç.</p>

  <p class="block15">Mümkünü yok yetişemez!” Karısına göz kırptı: “Biz de gidelim haydi!” dedi. Yeniden işin başına geldiler.</p>

  <p class="block15">“Buralara da tere, marul saçalım Bayram!” diyor Haçça. Elindeki çıkıyı açıp tohumu saçıyor. Sonra hafifçe toprağı karıştırıyor, yanındaki testiden üzerine az az su serpiyor. Biraz da kavun, kelek ekecekler harımın taban yanına. Her çeşitten olacak harımlarında. Güzel olacak.</p>

  <p class="block15">Bayram, hem çalışıyor, hem çok eski bir kitaptan okuyup anlatır gibi, Kara Şali takımına düşman olan yılanları anlatıyor:</p>

  <p class="block15">“Güroluk çamlığında bir Şahmaran varmış. Bir başına dolaşırmış oralarda. Cümle yılanların kralıymış. Oralara insan ayağı uğratmazmış. Oralardan çam değil, çiğdem bile koklatmazmış. Çevresinde kavmi kabilesi. Bir hoş saltanat sürüp gidiyormuş... Duyarsın, benim babam Kara Şali herkesin gittiği yola gitmezmiş. Kalkmış, bir gün, bu yasak dağa saban okluğu kesmeğe gitmiş. Şahmaran, Ayının Bal Yediği Dere’de bir küçük çamın dibindeymiş. Başı tavşan başına benzer. Gözleri tavşan gözünden iri. Kulakları küpeli. Çöreklenmiş yatıyor. Derisinin kimi yeri kırmızı. Beneklerinin kimi beyaz, kimi sarı, kara mara, boz...</p>

  <p class="block15">Alem, “Sana dokanmayan yılan bin yıl yaşasın!” deyip dururken, babamın efeliği tutmuş: “Milletin yüreğini titreten namussuz bu mu?” deyip çekmiş nacağı! Kuyruğunun uzunluğu, belinin kalınlığı filan korkutmamış gözünü! Yılanın tavşan başı, tavşan gözü vız gelmiş.</p>

  <p class="block15">Parça parça doğrayıp yığmış oraya! Eşeğe yükleyip köye getirmek istemiş; bir yanına odun sarıp yüklemeyi düşünmüş. Sarp sarp düşmüş parçaları. Babamı sevmeyenler, “Yılanı uykuda bastırmış!” diye bir söylenti çıkarmışlar, ama hiç tutmamış. Tutar mı? İsterse uykuda olsun! Böyle bir yılanı öldürmek kolay mı?.. Şu Ömer Çavuş filan üşenmeden bakmaya gitmişler. Yiye yiye bitirememiş kartallar. Anlatmış gelince: “Deli bu Kara Şali!” demiş. Babamın şanı, dağların ardındaki köylere taşmış. Yirmi gün kadar da hasta yatmış bundan ötürü. Genç yaşında. Gençmiş o zaman. Anamı almamış daha... Yemen’e filan gitmemiş...”</p>

  <p class="block15">Haçça dinliyordu.</p>

  <p class="block15">“Anam anlatır bunları sık sık!” dedi Bayram. “Masal söker gibi söker... Duymadın mı hiç?” “Bunu duymadım...”</p>

  <p class="block15">“Duy işte! O günden beri Güroluk çamlığının tekmil yılanları bizim takıma düşmandır! Hem de inadına çoğalmış, kırı bayırı, çamuru çayırı doldurmuşlardır. Küpeli, çıngıraklı, başı boynuzlu, tokalı, ufacık kafalı; çil, yeşil, kırmızı, boz, Alanköylü Hacı Arap gibi kara, gelin gibi süslü, padişah gibi bezemeli boyamalı yılanlar... Tür tür gelip malımıza canımıza ne zarar verebilirlerse kâr sayarlar. Üç yılda bir saldırırlar. Aşağı Bekköy’de benim adını aldığım bir Bayram emmim vardı. Onun bir kızı; adı Hanife. Sekiz yaşındayken, çavdar biçtikleri tarlada, ahlatın dibinde uyurken yılan sokup öldürdü bu Hanife’yi. anam anlatır, gene bir halam varmış. Ortaköy’e gelin gitmiş, bir gece onun da boğazına yılan akmış, çıkaramamışlar; ölmüş! Daha neler... On yıl kadar oluyor, bir tosunumuz gitti. Ekin aralarında otlata otlata beslemiştik. Karşıdan bakıldığı zaman kemiği sırıtmayan, şöyle ellerinki gibi acar bir öküz diyorduk. Tam boyunduruğa Kosacağımız zaman onu da yılan aldı elimizden! Yılanlar böyle yaptıkça bize de onları bir bir öldürmek düşüyor. Biz onlara, onlar bize. Birbirimize ne zarar verebilirsek... Yılanlar, güya, toplanıp karar vermiş aralarında. Bizim kökümüzü yeryüzünden kazımadıkça içleri rahat etmeyecekmiş!.. Kralları Şahmaran’ı öldürmüşüz çünkü...”</p>

  <p class="block15">Haçça’nın dehşetten gözleri büyüyor. Birdenbire sordu: “Yılanlar nasıl karar verebilirmiş? Dili yok, ağzı yok?” Bayram:</p>

  <p class="block15">“Tehhoo!..” dedi. “Yılanın dili öyle bir dil ki, insanın dilinden daha anlaşılır! Her yaratığın bir dili vardır cihanda. Ama yalnız kendi aralarında konuşmaya mahsus. Hem bu yılan milleti çok akıllı olur Haççaa! Akıllı olur da fikirleri noksan gelir. Hele bir de fikirleri tamam gelse yok mu, külümüzü temelli göğe uçururlar bizim! Hayvanlar böyledir Haçça!.. Beytullah Hoca çok anlatır. Kimi hayvanda akıl çok olur, hiç fikir bulunmazmış. Kiminde de fikir çok olur, hiç akıl bulunmazmış. İkisi birbirine denk olsa, insanlar hayvanlarla asla başa çıkamazmış. Eşşeğe semer vuramazmışız. Öküzü çifte Kosamazmışız. İneği sağamazmışız. Beytullah Hoca diyor ki: “Allanın adaletine hamdolsun! İnsanlar O’nun adaleti sayesinde özgür yaşıyor dünya» da?” Beytullah Hoca böyle söylüyor. Beytullah Hocada laf çok...”</p>

  <p class="block15">Haçça, içinde karmakarışık bir korku; kalbura gitti, bir çıkı daha aldı.</p>

  <p class="block15">“Bunda feslikân var!” dedi. “Şu sırtlara serpeyim de gözel gözel koksun yarın... Hem de topfeslikân...”</p>

  <p class="block15">“Koksun!..” dedi Bayram. Sonra doğrulup oğlunu gözetledi. Öküzle inek beride yayılıyor. Ahmet ötede bir kofanın çevresinde dönüyor. Elinde kocaman taşlar.</p>

  <p class="block15">“Heey Ahmeeeet! Görünüyor muu?..” Çocuk başını kaldırıp salladı: “Hayır hayır!”</p>

  <p class="block15">Bayram: “Görünmüyormuş demek!” dedi. “Çaktılar hemen, sindiler bak! Yani radyo anteni gibi anteni vardır bu ırzıkırıkların!..”</p>

  <p class="block15">Haçça:</p>

  <p class="block15">“Dün fasulyeyle patatesi ekerken unutmuşuz, kendir ekmemişiz ay Bayram!” dedi. “Boş bir yer koymadık, ne yapsak acaba? Çok istiyorum birazcık da kendir ekmeyi!”</p>

  <p class="block15">“Sorun mu?” dedi Bayram. “Kıyılara serperiz, olur biter! Serper, yüzünden yüzünden karıştırırız.”</p>

  <p class="block15">“Ya öteki tohumları deşersek?”</p>

  <p class="block15">“Deşmeyiz! Onlar aşağıda kaldı. Kendiri yüze serperiz.” Haçça:</p>

  <p class="block15">“İyi akıl!” dedi. “Heybede tohum var, çıkarayım da ekiverelim madem!..” Heybeye doğru yürüdüler beraberce.</p>

  <p class="block15">“Kendir kokusu öyle hoşuma gidiyor ki!..” dedi Haçça. “Evin içinde, yaz kış, dört kök kendir olsa, koklasam diye yıllardır hevesleniyorum.”</p>

  <p class="block15">“Saksıya ek de bir tanı istersen!” Haçça, “Bu da iyi akıl!” dedi içinden.</p>

  <p class="block15">Heybeyi açtılar. Onun da içinden çöreklenmiş bir top yılan çıkacak gibi korkuyor Haçça. “Gürp gürp!..” vuruyor yüreği. Bayram, karısının korktuğunu anlayınca bileğinden tuttu:</p>

  <p class="block15">“Ne korkuyorsun Haçça?” dedi. “O kadar değil canım! Heybeye giremezler kolay kolay! Giremezler asla!..”</p>

  <p class="block15">Haçça:</p>

  <p class="block15">“Sekiz dokuz yıldan beri ben de sizin takıma karıştım. Yılanlar beni de kendilerine düşman bilmez mi?” dedi.</p>

  <p class="block15">“Dedim ya, akılları var, fikirleri yok. Hiçbir şey yapamazlar, korkma!..”</p>

  <p class="block15">“Bir daha böyle, yılan çiyan konuşma benim yanımda Bayram! Gözüme günlerce uyku girmiyor! Geçmiş yıllardan birinde, kaynanam bunlardan biraz anlattı da altı ay hep korktum. Sana demezdim ama evin damında bir ufak tıkırdı olsa tingedek düşerdim. Pardılarda, merteklerde dolaşır da iniverirler diye korkardım. Hatta ne yalan söyleyim, şimdi bile yüreğimin yağları eriyor...”</p>

  <p class="block15">“Erimesin! Neye eriyormuş? Yılan milleti daima alt katlarda dolaşır. Toprağın altına, ya da temelin içine girer onlar. Evin üst katına, damına asla çıkamaz...”</p>

  <p class="block15">“Neden?”</p>

  <p class="block15">“Neden olacak? Aklı fazla, fikri eksik de ondan! Ben bu yaşıma geldim, ağaçta yılan görmedim. Yılan dediğin sürünür gezer. Hem de yerlerde...”</p>

  <p class="block15">“İyi akıl!” dedi Haçça gene. “Evin her yanını sıvadım. Hiçbir delik yok. Güz gelince damın merteklerini de sıvayacağım. Ak toprakla bir de yüz çekerim...”</p>

  <p class="block15">“Çek!” dedi Bayram. “Ev gözelleşir. Şehir evleri gibi olur. Onların evlerinde bizimkiler gibi dam yok ama. Kiremit döşemişler, altına tavan çakmışlar. Kar gibi tavan...”</p>

  <p class="block15">“Ben de kar gibi yaparım!” “Yap...”</p>

  <p class="block15">Fasulye ile patatesin kıyılarına kendir ekmek için birer küçük çizi çektiler. Sonra kendiri döküp üstünü örtmeğe başladılar.</p>

  <p class="block15">Bayram:</p>

  <p class="block15">“Fazla sık ekmeyelim Haçça!” dedi. “Fasulyenin, patatesin yelini keser sonra!”</p>

  <p class="block15">“Bu bizim harım daracık!” dedi Haçça. “İnsan neresine ne ekeceğini bilemiyor! Ah, azcık geniş olsaydı!..”</p>

  <p class="block15">“O da olur!” dedi Kara Bayram. “Sabret bakalım. Atımın alnına yavaş yavaş gün doğuyor gali!”</p>

  <p class="block15">Haçça: “Necip Beyin çiftliğinden eller beşer altışar binlik alırken, biz ala mı bildik? Üç bin!.. Üç binin subasarı üç evlek, kırı da kırk beş dönüm...”</p>

  <p class="block15">“Yarıcılıktan kurtulduğumuz yeter ulan! Ya gene bu üç evleği eksek, kaldırdığımızın yarısını ağaya versek daha mı iyiydi? Yılda yirmi dönüm nadas, yirmi dönüm ekin, ondan kalkanın da yarısını ağa bölse daha mı iyiydi?”</p>

  <p class="block15">“Az mı çektik Bayram?”</p>

  <p class="block15">“Az çekmedik. Üç bin liralık borcu yedi yılda ödedik. Kır bayır, fazla kalkmıyor topraktan. Gayri bundan sonra geniş bir nefes alırız...</p>

  <p class="block15">“Geniş nefesi, tosunu, koyunu aldıktan sonra alırız! Leğeni, kazanı aldıktan sonra! Evin yamacına bir küçük oda çevirdikten sonra! Bir göz odada bunca nüfus sıkışıp kaldık. Ya böyle yapmalı, ya da yan odadaki taku tuku temizleyip aşağıya almalı, kaynanama orasını hazırlamalı. Ya da kaynanam şimdiki odada kalmalı, biz yan odaya geçmeliyiz. Borç ödeyeceğiz diye habayı çulu sattık, bir uçtan da yaygı yapmalıyız biraz...”</p>

  <p class="block15">Bayram:</p>

  <p class="block15">“Bu dediklerinin hepsi olur!” dedi. “İçkim, kumarım yok. Çok değil, iki üç yıl sabır yeter. Düşerse biraz harımlık alırız hatta! Ama paramız olursa tabii. Parası olan her şeyi yapar. Öteygün konuşuyorlar Nuri’nin Kahve’nin önünde: Necip Bey, çiftliği biz ortakçılarına satınca bankadan beş yüz bin lirayı almış. Gitmiş doğru İstanbul’un Boğaziçi’ne. Bir büyük ev yaptırmış. Yedi kat. Bir de büyük bahçe almış. Evin her katında kiracı olarak dört hane eyleşirmiş. Kıyametin parası aydan aya. Diyorlar ki: “Çiftliği sattı parayı çoğalttı, gitti İstanbul’a, bir büyük ev aldı. Büyük evden, aydan aya aldığı parayı da çoğalttı mı, bir büyük otel yaptıracakmış. Büyük otel, günden güne kıyametin parasını getirecekmiş. O zaman, hem evin, hem otelin gelirini birleştirdi mi, İstanbul’u satın alacakmış. Böyle diyorlar. Tomafilleri varmış şimdi. On tane kamyonu... “Oteli yaptırdıktan sonra bir de tiren alacağım şan için!” diyormuş. Sen tireni bir görsen! İyi evler gibi gözel odaları var. Yüz kişi oturur birinde. Hem oturur, hem gider. Yorulmadan. Şimdi Necip Bey işini yürüttü bak.</p>

  <p class="block15">Neyle yürüttü? Parayla? Hani bir sıracalı oğlu vardı, onu Avrupa’nın okulunda okutuyor. Parmak kadar bir şeydi biz delikanlıyken. Kurbağadan korkardı. Avrupa’nın okulunu okuyup gelince, fabrikacı bir herifin kızını alacakmış. Fabrikacı ne demek? Hep makine yapıyor, pabuç yapıyor, çizme yapıyor!.. Günde yüz bin pabuç! Varsıl kavat! Belki Türkiye’nin birinci değilse ikinci varsılı. Necip Bey bu fabrikacıyla parasını birleştirecekmiş sonra. Gayri önlerine mi geçilir? Diyormuş ki Necip Bey: “Ben oğlumu bakan yapacağım Ankara’ya! Hemi de bütün bakanların başı yapacağım! Herkes onun sözünü dinleyecek! Oğlum radyoda bütün millete nutuk okuyacak!” diyormuş. O kurbağadan korkan oğlunu diyor, anlıyor musun? Neyle olur bunlar? Parayla. Paran olmayınca elin oğlu sana radyoda nutuk okutur mu? Ama paran olunca okutur. İşte paran oldu mu harım da alınır!”</p>

  <p class="block15">Haçça:</p>

  <p class="block15">“Necip Beyin aklı da çokmuş, fikri de!” dedi.</p>

  <p class="block15">“Parası çok, parasın!..” Dedi Bayram. “Bir adamın parası çok oldu mu, aklı fikri de çok olur. Parası olmayan adamın aklı fikri çok olmuş, neye yarar? Bak ya, akılla fikir çok olmaya bende de çok. Ama ha dediğim yere ulaşabiliyor muyum? Sen beni param olsa da görseydin! Görseydin nasıl bir harım alırdım? Nasıl bir bağ dikerdim? Nasıl bir duş alırdım, yalak alırdım, sonda vurdurur, kuyu kazdırır, kazan alırdım! Ama param olsun, gene yaparım bunları. Gözel bir bahçe çeviririm. Oğlana çizme! Kendime pabuç! Sana pabuç, anama pabuç! Bak bizim cımbıldak Muhtar paralı. Hiç altta kalmıyor. Nerden atsan, kedi gibi dört ayağının üstüne düşüyor... Askeriyede yüzbaşı da akıllıydı bizim. Bir konuşurdu! Bir anlaşılırdı dedikleri, sorma! Aklı fikri denkti. Paşaya cevap verirdi! Paşaya cevap!.. Derlerdi ki, çok varsıl bir dürzünün kızını almış. Parası olmayan bir Allahın kulu istediği kadar akıllı fikirli olsun, oluru yok, paşaya cevap veremez! Korkar. Para adamı yüreklendirir. Para adama cesaret verir. Para adamı konuşturur. Para adamı adam eder Haçça Hanım!..”</p>

  <p class="block15">Haçça’nın birdenbire başı döndü. Olduğu yere çöktü. Bayram baktı: Karısı iki eliyle dönen başını tutuyor.</p>

  <p class="block15">“Neyin var gıı? Çıkar dedim şu yılanları aklından!” “Yılan değil!” dedi Haçça. İnledi usulca.</p>

  <p class="block15">“Yılan değil mi? Söyle madem neyin var!”</p>

  <p class="block15">Yavaşça başını kaldırdı Haçça. Bayram’ın gür kaşları altındaki derin kara gözleri kaygı doluydu. Kocasının elini tutup karnına götürdü:</p>

  <p class="block15">“Buramda gene Bayram!” dedi. Harımın çevresindeki karamuk kümelerinden birinin gereltisinde çalışıyorlardı.</p>

  <p class="block15">Bayram gülümsedi: “Ne zamandan beri bu?”</p>

  <p class="block15">“Üç aydan beri...” dedi Haçça. “Üç aydan beri hiçbir şeyler yok! Gözlüyorum gözlüyorum, gelmiyor! Öteygün Ağali emminin karısı Havalice’ye soracaktım, utandım. İnsan kendi düzenini bilmez mi? Benim işim saat gibidir. Hafta geçti mi, bil ki yüklüyüm. Şimdi aylar geçti...”</p>

  <p class="block15">Bayram:</p>

  <p class="block15">“Çok iyi!..” dedi birden.</p>

  <p class="block15">“Ne iyisi be!” diye çırpındı Haçça. Sert baktı kocasına. “Çocuk, çocuk, gene mi çocuk?”</p>

  <p class="block15">“Gene mi çocuk?” dedin de aklıma geldi! Bak sana anlatayım. Askeriyede, gün anasının koynuna kavuşurken “içtima” yaparlar. Tiiiii!.. Bir boru çalar, içtimaya gelinir...”</p>

  <p class="block15">Haçça, Bayramın sözünü kesti: “Ne demek içtima?”</p>

  <p class="block15">“Dur yahu! İçtima, askerin toplanması demek. Sen sözümü dinle benim, içtimayı da anlarsın. Bizim bölükte bir gâvuroğlu vardı. İstanbullu. Adı Hayim. Babasının hatırı fazlaydı. Kendisi korkak bir şeydi. Korkusundan bomba eğitimine çıkmazdı. Bomba eğitimi olduğu gün yüzbaşıya söyler, koğuş nöbetine kalırdı. Bu gâvuroğlunun canı asla içtimaya çıkmak da istemez! Üşenir. Zor gelirdi bu iş ona. Bıkar usanır. Tiii! çaldıkça benzi geçerdi yoksulun. Ellerini şöyle kaz ayağı gibi açar da: “Aaaah; gene mi içtima; gene mi içtima?” diye ağlardı. O ağladıkça bölük güler. Seninki de o hesap be Haçça! Sen de bir gebe kalır gibi oldun mu hemen başlıyorsun: “Gene mi çocuuuuuk; gene mi çocuuuuk?” Ulan ne var gene çocuk olmayla?”</p>

  <p class="block15">“İstemiyorum!” diye bağırdı Haçça. “Bu dördüncü olacak! Dört çocuk bizim gibi iki yoksula ne lazım bugün?” Bayram:</p>

  <p class="block15">“Köylü milletine çocuk lazım!” dedi. “Senin aklın ermez! Arka olurlar birbirlerine... Köylük yerinde yalnız adamın işi küldür. Arkan olacak. Arkan olmadı mı adamım diye gezme dünya da! Dört olsun, beş olsun, olsunlar...”</p>

  <p class="block15">“Kırk beş dönüm çorak tarlayla Aydın’ın beylerine pamuk çapacısı olsunlar!..”</p>

  <p class="block15">Bayram seslenmedi. Eli karısının elinde, öyle baktı yüzüne, gözüne. Karısının dolgunca yüzünde ter domur domur. Hem de kadın kokuyor ıslak ıslak. Elini omuzlarına doğru götürdü. Boynunu okşadı usuldan usuldan:</p>

  <p class="block15">“Üzülme sen gene!” dedi. “Bu da olsun, başka olmasın...”</p>

  <p class="block15">Okşamasını sürdürdü. Saçlarını ensesinden tutup tortop, yukarı kalkan yüzünü, şöyle aydınlıkta doyasıya bir öpmek istiyordu. Gündüz gözüyle, ışık içinde öpmek! Yutkundu kaldı.</p>

  <p class="block15">Haçça yavaşça doğruldu:</p>

  <p class="block15">“Bu çocuk korkusu olmasa Bayram, ben seni öyle bir seveceğim, öyle bir seveceğim, yani nasıl seveceğim, bunu sana kolay anlatamam... Diyorum ki, ikimiz bir odada olsak, ışık olsa, bol su olsa, sıcak su olsa, çarşaflarımız yeni olsa. Senin demin dediğin gözel sabunlarla yusak her şeyleri. İşten dönünce kendimizi de yusak. Yatağın yanı başına dört dal kendir koysak. Ondan sonra sarılsak sarılsak birbirimize, bir yatsak, bir yatsak...</p>

  <p class="block15">Yattıktan sonra da bir uyusak... Hiç uyandıran olmasa. Hiç kalkmasak. Sabah olunca kendiliğimizden uyansak. Sonra gene yıkansak... Suları çok seviyorum Bayram! Yatıp kalkıp yıkanmak istiyorum. Suların içinde ölesim geliyor. Su olmayınca hiç tat almıyorum yatıp kalkmalardan. İmansız bulgur pilavı gibi tatsız geliyor yatıp kalkmalar bana. Tatsız tuzsuz, yağsız... Sulardan arzumandımı alamıyorum. Sular... Suları çok seviyorum Bayraaam!..”</p>

  <p class="block15">Bayram’ın ağzının içleri kurudu kaldı birden. Yutkunmak istedi yutkunamadı. Kendini toparlayıp bir şey demesine kalmadan Ahmet oğlan bağırmağa başladı kofalıktan:</p>

  <p class="block15">“Babaaaa, babaaa, ulan babaaa!.. Kooooooş!..” “Yılanlar mı?” diye sordu Bayram silkinerek. “Yılanlaaar! Furdum baba, furduuum!..”</p>

  <p class="block15">Koştu, bir solukta oğlunun yanına Bayram.</p>

  <p class="block15">Ahmet, bir adımdan biraz uzun bir yılanı öldürmüştü. Tuttu, yüzünü gözünü öptü oğlunun, kucağına çekti, başını bağrına bastı. “Irazca ninene muştularız akşam! Ne sevinir!” dedi.</p>

  <p class="block15">Yılanı çapanın sapına takıp harıma götürdü. Haçça’nın korkmasını filan düşünmeden kalburun yanına koydu ölü yılanı. Harlıca bir ateş yakıp attı içine, sevinçle, istekle yaktı ateşin içinde...</p>

  <p class="block15">Haçça çöktüğü yerden gülerek bakıyor kocasına: “Ortalığı kokuya boğdun Bayraam! Gömüversen daha iyi değil miydi? Niçin yakıyorsun naleti?”</p>

  <p class="block15">“Hayır, asla gömemem! Yakarım! Çünkü yılanı öldürdün de yaktın mı rahmet çok yağar! Ekin dikin, gök göverti bol olur. Bolluk olur o yıl köy! Eskiden de böyle yaparlarmış. Çok duydum ben bunu...”</p>

  <p class="block15">“Kimden?” diye sordu Haçça. “Anandan mı?”</p>

  <p class="block15">“Hem. anamdan, hem Beytullah Hoca’dan! Hemi de Yelyakalı Hacı Zait Hoca’dan!..” Ateşin arasındaki yılanı dürtüştürdü uzunca bir değnekle, iyi yansın.</p>

  <p class="block15">Ahmet, elinde taş, yeniden bakmıyor kofaların arasına. Öldürdüğünün eşini de öldürecek. Tek dolaşmaz, eşli eşli gezerdi yılanlar. O da bunu duymuştu birinden...</p>

  <p class="block19">&nbsp;</p>

  <p class="block17" id="calibre_pb_7">&nbsp;</p>
</body>
</html>
