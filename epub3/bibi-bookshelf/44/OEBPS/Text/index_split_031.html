<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Yılanların Öcü</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block18">ESKİ FATMA</h1>

  <p class="block15">Geçiyor; günler gelip gelip geçiyor.</p>

  <p class="block15">Irazca, Şakir Efendinin önüne sofrayı serdi. Bir tas çorba koydu. Bir küçük sahana üç yumurta kırıp getirdi.</p>

  <p class="block15">“Kusura bakma Şakir Efendi aslanım!” dedi. “Dört gündür sana birçok telaşemiz oldu. Geldin gittin iğneledin. Allaha şükür, sayende gelin bir parça iyileşti. Düşmanların gözü kör olsun! Şunları yiyiver iyi kötü...”</p>

  <p class="block15">“Hiç zahmet etmeseydin teyzem!” dedi Şakir Efendi. “Zahmet mi olurmuş?” dedi Irazca. “Yiyiver haydi!..”</p>

  <p class="block15">Şakir Efendi yumuldu yemeğe. Tahta kaşığı doldurup doldurup atıştırıyor. Bir yufkayı dörde bölüyor, sokuyor ağzına, avurdunu şişire şişire yiyor.</p>

  <p class="block15">“Acar ekmek yeyişi var!” dedi Irazca. “İyi babayiğit uşak...” Bir zaman Şakir Efendinin yemek yemesini seyretti.</p>

  <p class="block15">“Kusura bakma gayri Şakir Efendi aslanım!” dedi. “Evimizin içi daraşlık! Görüyorsun halimizi! Bir de böyleyken yeni yeni belalar, ay benim aslanım!..”</p>

  <p class="block15">“Dünya âlem böyle şimdi Irazca teyze!” dedi Şakir Efendi. “Tekmil köylü milleti böyle! Birbirini çekemiyor. Kıskançlık ilerledi. Benim gezdiğim köyler hep böyle. Düzenliği yok. Geçimi yok. Tamah çoğaldı. İyice çivisi çıktı köylerin!..”</p>

  <p class="block15">“Ağzını öpeyim! Ne kadın konuşuyorsun!..”</p>

  <p class="block15">“Nelerini gördük şu Erle Çukuru’nda geze geze! Bu mesleğin içinde! Namussuzları namuslu olmaya zorlayacak bir kuvvet yok! İmamların forsu yıkılmıştır. Zaten de yoktur. Bileği kuvvetli zalime hökümet diş geçiremiyor. Kolu yetişemiyor. Yoksullar eziliyor böyle. Hiç ses çıkaramıyorlar. Dertlerini kimseye anlatamıyorlar. Karataş’ın Muhtarını ben bilirim, hinoğlu hin, cinoğlu cindir! Yerdeki Kaymakamı değil, gökteki Allahı kandırır yarın! Tanıkları kandırır, yargıçları kandırır! Köylük yerin hali dumandır. Bundan böyle tüm dumandır Irazca teyzem!..”</p>

  <p class="block15">“Hiç de duman değildir!” dedi Irazca içinden “Hiç de duman değildir, ama azcık güvendiğin yer olacak!..”</p>

  <p class="block15">Karnını doyurduktan sonra Şakir Efendi “izin” istedi. Muhtarın evinde yatıp kalkıyor dört gündür. Orda yiyor, içiyor. Atı da orda barınıyor. Günde üç kez geliyor, Haçça’ya bakıyor, iğne vurup gidiyor. Geliyor, kendi evine girer gibi, süzülüp giriyor kapıdan. Bayram’ın oturduğu köşenin karşısına oturuyor. Haçça’ya: “Nasılsın?” diyor, bileğini tutup nabzını sayıyor. Pek konuşmuyor. Vara yoğa titizlenmiyor. Doğma büyüme köylü. Köylük halinden biliyor. Konuşunca köylüden yana konuşuyor. Birçok yiğit insanlar gibi, yoksul takımını tutuyor. Tuttuğunu saklamıyor. Korkmuyor. “İpimle kuşağım” diyor. Irazca’nın gözüne iyice girdi. Kendini sevdirdi.</p>

  <p class="block15">Şakir Efendi çıkıp gittikten sonra Aşağı Mahalle’den Fatma geldi. Merdivenden sessizce çıktı. Tornan bile havlamadı. “Köpekleri dost da, sahipleri düşman!” diye düşündü. Çekine çekine girdi içeri.</p>

  <p class="block15">Bayram giysi değiştirdi. Irazca kirlileri topluyor. Dövüş gününden öylece kalmıştı bazı kirliler. Sırtlarındakileri de çıkaramadılar. Gelin nasıl olsa yatıyor, iyi kötü ben geçeyim bari şu işin başına!” diye düşünüyor Irazca. Baktı, Fatma giriverdi.</p>

  <p class="block15">“Gene geldi kancık!” dedi kendi kendine. “Ben bilmiyor muyum? Elçiliğe geliyor! Kocası yollamıştır! Ya da Muhtar denen eşkiyabaşı!” Hiç sesini çıkarmadı. Kıpırdamadı da... “Gelip gelip gitsinler bakalım! Bir fazla aşındırsınlar kapımızın eşiğini. Biz de bildiğimizden şaşarsak!..”</p>

  <p class="block15">Fatma girer girmez, Bayram toplanıp yönünü ocağa döndü. Yüzüne bakamıyor. Karıyla göz göze gelmekten tuhaf bir utanma duyuyor. Fatma’yla bakışırken Haçça’ nın görmesinden çekiniyor.</p>

  <p class="block15">Fatma, odanın ortasına dikildi. Bir an Haçça’ya, Bayram’a, Irazca’ya baktı tepeden. Çocuklara baktı. Sonra Haçça’nın başucuna oturdu.</p>

  <p class="block15">“Geçmiş olsun Haçça kardaşım!” dedi. Al fel yok sesinde. Oyun düzen yok. İnsan olan insan, eğer kalbi temelli öfkenin, öcün içinde yitip gitmemişse, bunu anlardı.</p>

  <p class="block15">Bayram’ın boğazına, gözyaşları kadar acı bir hıçkırık geldi düğümlendi. Haçça’nın da kalbi “cızz” etti:</p>

  <p class="block15">“Hoş geldin Fatma!” dedi. Fatma, Haçça’nın elini eline aldı: “Nasıl oldun kardaşım?”</p>

  <p class="block15">Haçça, Fatma’nın kuru elindeki sıcaklığı duydu: “İyiyim işte!” dedi. “Uğraşıyoruz! Başımıza bir felaket geldi, çekiyoruz! Sen nişledin bakalım?”</p>

  <p class="block15">“Ben nişleyim?” dedi Fatma. “Ben de Aşağı Mahalle’nin çakallarından çekiyorum. Günüm gecem zindan. Üç gün, beş gün değil hem de! Allah kimseyi benim gibi yapmasın: Kimseyi hoşlanmadığı adamın eline düşürmesin!” Haçça’nın elini avucunda iyice sıktı.</p>

  <p class="block15">Haçça gülümsedi.</p>

  <p class="block15">Irazca, kirlileri kaldırıp bir köşeye yığdı. Gelinin üç dört günlük bezleri de orda. Fatma; “Giysi mi yuyacaksın Iraz hala?” diye sordu.</p>

  <p class="block15">Irazca:</p>

  <p class="block15">“Bir iki kirlimiz var, kaldı gitti Fatma!” dedi. “Dövüş günü yuyorduk, ama nasip değilmiş!.. Kalıp gitmesin diyorum. Küçük kazana su koydum, yuyup sıkıvereceğim!”</p>

  <p class="block15">Fatma:</p>

  <p class="block15">“Halacığım!” dedi. “Eğer iznin olursa ben yardım edeyim! Haçça’nın rahatı yok. Sana da giysi koyar bu yaştan sonra. Eğer iznin olursa yani... Araya bu düşmanlığı sokanların gözü kör olsun!..”</p>

  <p class="block15">Bayram, dönüp yan gözle Fatma’ya baktı. Büzülmüş oturan kadını omuz başlarından kavradı gözleriyle. Bu Fatma “pis Fatma” mı şimdi? Anasının “pis Fatma”sı mı? “Neresi pis? diye düşündü. “Mis gibi karı işte!..”</p>

  <p class="block15">Irazca:</p>

  <p class="block15">“Kadın kızım!” dedi. “Senin buraya gelmen hata! Bir de giysiye oturursan, bu, ne sana iyilik getirir, ne bize! Ben senin kalbini biliyorum. Sen benim şu Haçça’mla beraber dünya ahret kızım ol! Ama kocan deli. Öfkesine sahip olamıyor. “Neden gittin?” diye boş böğrüne bir furdu mu yıkılır gidersin! Sen de Haçça’m gibi olursun. Yatar kalırsın evlerde. Bakanın, çekenin olmaz. Kokarsın, kokuna sinekler toplanır, sefil olursun... Ben senin kalbinden geçenleri bilip dururum. Ama Allahın yazdığı kötü yazıları değiştirmek zor. Bol paran olacak, servetin kavi olacak da uğraşacaksın bunlarla! Yoksullukta kaderini çekmek zorunlu gibi bir şey, kadın kızım!..”</p>

  <p class="block15">Haçça da, Fatma’nın elini okşadı biraz. Gözünü Fatma’nın gözüne dikti. Çağıl çağıl, çağla yeşili, bir görülmedik gözlerdi. Çok güzel.</p>

  <p class="block15">Bayram, yan gözle gene baktı: “Kader diye bir şey yoktur!” dedi içinden. “Gâvur anası istese Deli Haceli’ye değil, Kara Bayram’a verirdi kızını! Kader değil, anası karının akılsızlığı! Fatma ne yapsın? Kızları anababaları everiyor köylük yerinde, kader değil!..”</p>

  <p class="block15">Bayram’ın kendine baktığını sezdi Fatma. Başını çevirip usulca o da baktı. Göz göze geldiler. Irazca da baktı, göz göze yakaladı onları. Sabrı taşmağa başladı.</p>

  <p class="block15">“Sen nasıl oldun Bayram?” dedi Fatma.</p>

  <p class="block15">“Ben mi?” dedi Bayram. “Yatırılıp dövüldüğümüzü filan söylemiş irezil Haceli, karısına!” dedi. “Ben iyiyim Fatma! Bir faka bastım eş dost sayesinde! Biraz elim kolum incindi. İki gündür onun acısını çekiyorum. Muhtarın evine gittiydim. Hatta senin Haceli de ordaydı. Kızılcık şerbeti ikram ettiler. Ettiler ama o da dokandı. Şimdi biraz iyileştim. Evelallah, bir daha böyle faklara basmam kolay kolay! Elin adamı babasından hiç erkeklik görmemiş ki! Hep gördüğü anasından kalleşlik! Onun için!..” Birden durdu. Bu benzetmesinin, anasıyla öteki iki kadına karşı çok yakışıksız düştüğünü anladı. “Neyse!..” dedi. “Bu konuyu kapatalım! Sen nasılsın bakalım?”</p>

  <p class="block15">Fatma, gözünü Bayram’ın gözüne dikti iyice:</p>

  <p class="block15">“Sürünüyoruz!..” dedi. “Ölüyoruz! Senin yoluna maffoluyoruz, ateş dudaklı Bayram, özleminden inan ki ölüyoruz!..”</p>

  <p class="block15">“Köy içine haney yaptırmaktan* vaz mı geçti seninki?”</p>

  <p class="block15">“Kimbilir? Boyuna Muhtarın oraya taşınıyor! Ama ne yapar, ne düşünüf, bilmem! Söylemez!..”</p>

  <p class="block15">“Duyduğumuza göre Kaymakam, köy içinden men etmiş?” “Öyle diyorlar! Ben de elden duyuyorum!..”</p>

  <p class="block15">“Ama senin kocan yiğit adam canım! Dinler mi Kaymakamın kararını?..” “Allah belasını versin kocamın! Hem de bin türlü!”</p>

  <p class="block15">“Hem de aslan yapılı bir kahraman! Yarışta Zaloğlu Rüstem Efendimizi yarmış. Kaymakam kim oluyormuş? Tanımasın!.. Yapsın köy içine yapısını!.. Muhtar gibi dayısı olduktan sonra adam korkar mı Kaymakamdan filan?..”</p>

  <p class="block15">“Ona bakma sen!” dedi Fatma. “Eşşeğinin ayağında nal yok, Hasandağı’na oduna gider! Hem de kendi aklıyla gezmez! Kim ne derse ona gider! Batacak mı, çökecek mi, düşünmez sonunu! Yani düşünemez!.</p>

  <p class="block15">“İmanım Fatma!..” dedi Bayram. Fatma’nın sol kulağı altına doğru, kırmızı haşhaş çiçeği gibi bir öpücük yapıştırdığını kurup, iki eliyle bacağını sıktı. “Ulan, seni bir daha geçirmez miyim elime! Bir daha geçirdiğimde yok mu!..”</p>

  <p class="block15">Haçça, “Yıkıklardan birine bir ev yapın!” dedi usulca. “Bizim yanımızda var bir tane! Köy içine yapmaktan iyi! Komşu oluruz...”</p>

  <p class="block15">“Komşu oluruz ya!” dedi Fatma. “İstese!.. İstediğimiz zaman Bayram’la beraber oluruz! Hiç olmazsa haftada bir... Bak ben ne kadar tokgöz bir kancığım, haftada bir diyorum!..”</p>

  <p class="block15">“Şu yıkıklardan birini alın. Temeli hemen kazın!” dedi Bayram. Yeniden baktı Fatma’nın sol kulağının altına.</p>

  <p class="block15">Fatma:</p>

  <p class="block15">“Temeli kazarız ama geceleyin doldurursunuz?”</p>

  <p class="block15">“Siz de karı koca, başında yatarsınız!”</p>

  <p class="block15">“Hin!.. Alıştık nasıl olsa!..”</p>

  <p class="block15">“Öyle oldu!” dedi Bayram. “Alıştınız!..”</p>

  <p class="block15">“Siz de doldurmağa alıştınız!” dedi Fatma.</p>

  <p class="block15">“Aaah; evimizin önüne bir temel daha kazsalar da, bir daha doldursak!” dedi Bayram.</p>

  <p class="block15">“Çok mu tatlı oluyor?”</p>

  <p class="block15">“Tatlı oluyor! İnsan alışınca duramıyor. Sen bırak şimdi evimizin önünü, gidip bir başka toprağa temel kazsanız, akşam olunca gene doldurmağa Kosacağız, valla!..”</p>

  <p class="block15">“Nerde kazarsak, gelip dolduracak mısınız?”</p>

  <p class="block15">“Helbet! İsterseniz İptakmaz’ın başına kazın, gelip dolduracağız! Tattık bir kez!..”</p>

  <p class="block15">Fatma: “Tattınız bir kez!”</p>

  <p class="block15">Bayram: “Tattık!..”</p>

  <p class="block15">“Tadınca durulmuyor mu?”</p>

  <p class="block15">“Baya insanın canı çekiyor!”</p>

  <p class="block15">“Tatlı bir aş gibi...”</p>

  <p class="block15">“Sıcak et gibi mi?”</p>

  <p class="block15">“Sıcak et gibi...”</p>

  <p class="block15">Haçça; masaldaki, “Sen bir darı olsan saçılsan, ben bir tavuk olup dermeğe gelsem, ne dersin?” tekerlemesine benzeyen bu konuşmaya şaştı:</p>

  <p class="block15">“Anam nereye gitti Bayram?” diye sordu. Bayram, “Giysileri götürdü aşağıya!” dedi. “Ben kalkabilseydim!..”</p>

  <p class="block15">“Ne yapalım kalkamadıysan be canım! İyi kötü yusun anam! Bir iki gün daha yat sen! Buldun bir rahatlık, değerini bil!..”</p>

  <p class="block15">Fatma kalktı: “Haçça kardaş!..” dedi. “Ben gidip bir bakayım! Sen yat sağlıcakla! İnsan olanın başına her şey gelir. Gelir ama Allah da sabır verir! Sağlık olsun! Bu da geçer. Evi yalnız koyup geldim...”</p>

  <p class="block15">“Git sağlıcakla!” dedi Haçça. Bayram: “Git sağlıcakla Fatmaa!..” Fatma kapının dibinden döndü:</p>

  <p class="block15">“Bayraam!” dedi. “Eğer isterseniz biz hemen bir temel daha kazalım, şöyle kuytu bir yere, size haber salalım, gelin doldurun!”</p>

  <p class="block15">“Olur Fatma!” dedi Bayram gülerek. “Ne zaman?”</p>

  <p class="block15">“Dedim ya, size haber salarız! Olur mu Bayram?”</p>

  <p class="block15">“Oluuur!..’</p>

  <p class="block15">Fatma çıktı gitti.</p>

  <p class="block15">Bayram: “Olur, olur...” diye yutkundu. Haçça, “Bu Fatma’nın kalbi çok saf!” dedi.</p>

  <p class="block15">“Ne bildin?” dedi Bayram. Tink düştü birden.</p>

  <p class="block15">“Ne bilmesi var mı? Saf olmasa seninle böyle dalga mı geçer? Daha dün kanlı bıçaklı olduk. Evimize çıkıp gelmesi yetmiyor gibi, bir de kalkmış seni maytaba alıyor!”</p>

  <p class="block15">Bayram güldü: “Kurtlanma sakın! Konuşuyor karıcağız! Kalbinde kötülük yok!”</p>

  <p class="block15">“Ben de kalbinde kötülük var demiyorum, ama şurdan gören de bir şey var sanacak konuşmanıza bakarak...”</p>

  <p class="block15">“Yok canım!” dedi Bayram. “Şu senin aklına gelene bak! Yoğsam hiç hazetmiyor musun Fatma’dan?”</p>

  <p class="block15">“Ben mi? Bana ne? Fatma benim dostum değil, düşmanım değil! İstersen getir evine oturtakoy! Bana iyiliği bile olur daha! Bak ya şu halime! İnsan denecek yanım kaldı mı hiç? Kolay kolay kendimi toplayıp da senin keyifıni çattıramam gayri! “Anana söyleyim de seni bir daha eversin!” diye düşünüyordum zaten!..”</p>

  <p class="block15">Bayram ocağa doğru döndü:</p>

  <p class="block15">“Ben karı tüccarı değilim!” dedi. “Bir daha evlenmeğe niyetim yok! Ama...” Haçça, kuruyan dudaklarını yaladı:</p>

  <p class="block15">“Bir daha evlenmeğe niyetin yok ama şu halime bak, benden de sana hiç hayır yok!”</p>

  <p class="block15">“Hayır yoksa ne yapalım? Fatma’ylan idare ederiz iyi kötü! Temelde olması şart mı? Koskoca dünyaya iki kişi sığmayacak mı? Buluruz bir yer, söndürürüz birbirimizin ateşini! Hem onunkini, hem benimkini... Hem de sık sık...” dedi Bayram içinden. Yutkundu.</p>

  <p class="block21" id="calibre_pb_31">Haçça yumdu gözlerini...</p>
</body>
</html>
