<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Yılanların Öcü</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block18">ÖYLE DE ÖLÜM, BÖYLE DE...</h1>

  <p class="block15">Kara Bayram’la karısı, ikinci seferi tamamladılar. Çöyürü çite bastılar iyice. Vakit ikindiyi geçip gitti. Karı koca, aşağı yoldan köy içine girdiler. Haçça bu kez kağnıdan inmedi. Önce bir inecek oldu, Bayram bırakmadı: “Otur!” dedi, önülceğinden çekti. “Otur gözelce!”</p>

  <p class="block15">Ahmet de yanlarında. Birinci seferi bitirdikleri zaman azık getirmiş, bir daha dönmemişti eve.</p>

  <p class="block15">Haceli oradaydı, evyerinde. Kazılmış, toprağı çıkarılmış temelin derinliğini ölçüyor. Bir yandan da işçilere: “Şurasını alın, burasını kazın!” diye buyuruyor. Bayram’la karısının kağnı ile geldiklerini görünce temelden çıktı. Elini kıçına koydu. İleri geri gezinmeğe başladı.</p>

  <p class="block15">Bayram, anasına kızıyor. Elin oğlu temeli kazıp bitirdi bile. “İnip şu herifle bir takışayım mı?” diyor kendi kendine. Kağnıyı durdurdu: “Selaaam!” dedi.</p>

  <p class="block15">Haceli yan gözle baktı baktı:</p>

  <p class="block15">“Aleyküm selam!” dedi. Sövecekti nerdeyse. “Temeli bitirmişsin maşaallah Haceli Efendi!”</p>

  <p class="block15">“Bitti sayılır!” dedi Haceli. Sonra ekledi: “Sayenizde!”</p>

  <p class="block15">“Yahu Haceli Efendi!” dedi Bayram. “Baksana bana kardaşım! Şu Karataş köyü içinde, benim ev gibi kaç komşunun evi var? Şöyle bir saydın mı?”</p>

  <p class="block15">Haceli bakındı: “Bir yirmi komşunun var...”</p>

  <p class="block15">“Ee Haceli Efendi, bu yirmi komşunun içinde evi önüne ev yapılacak tek enayi beni mi buldun kardaşım?”</p>

  <p class="block15">“Köy Kurulunun satış kararı var!” dedi Haceli. “Sandığa yedi yüz lira yatırıyorum. Yoksa bedava mı sanıyorsun?”</p>

  <p class="block15">“Para yatırıyorsun da niye gidip daha gözel bir yerden almıyorsun? Beni dişine göre buldun tabii: “Ötekiler dayatır, Bayram dayatmaz, hiç sesini çıkarmaz!” dedin tabii?”</p>

  <p class="block15">“Yooo!..” dedi Haceli. “Yanlışın var! Kurul burasını gösterdi. Başka bir yeri gösterse gider orayı alırdım.”</p>

  <p class="block15">“Kurul da senin gibi düşündü anlaşılan: “Bayram yoksul, sesini</p>

  <p class="block15">çıkarmaz, çıkarırsa bastırırız!” dedi. Zaten senin Kurul dediğin kim? Hepsi sana benzer, senin düdüğünü öttürür adamlar!.. Sen de içlerindesin!..”</p>

  <p class="block15">“Bana bak Bayram!” dedi Haceli. “Eğer bir hakkın yendiyse git şikât et kardaşım! Kaymakama karakola git, nere gidersen git! Benimle, ananı üstüme salıp uğraşma! İngiliz siyaseti gütme bana karşı! Eğer ciddi niyetle uğraşmak istiyorsan, ananı aradan çek, kendin gel karşıma! Hani bir türkü var: Kendin gel kendin! Onun gibi...”</p>

  <p class="block15">“Geleceğim!” dedi Bayram. “Acele etme bakalım! Sen şimdilik işine devam et! Kaz temelini! Biz de bir şey düşünürüz helbet. Seni asla böyle kendi bildiğine bırakacak değiliz! Bin yılın başında bir Kurul üyesi oldum diye bizim başımızda horozlanmak istiyorsan dikkat et, pek öyle kolay değildir bizim başımızda horozlanmak!..”</p>

  <p class="block15">Kağnıyı evinin avlusuna çekti.</p>

  <p class="block15">Irazca, iki torunuyla gene merdiven başında. Torunların biri sağında, biri solunda. Oturuyorlar. Çocuklar, kağnıyı köy içinde görür görmez analarına el çırpmağa başladı.</p>

  <p class="block15">Karı koca, öküzü ineği salıp yukarı çıktılar. Urganı dirgeni kaldırdılar. Irazca hiç kıpırdamadı. Konuşmadı.</p>

  <p class="block15">Haçça, sessiz sessiz gitti, leğeni ibriği getirdi, Bayram’ın elini ayağını yıkattı. Kendi elini ayağını da yıkadı. Kocakarı, hâlâ konuşmadan, kıpırdamadan duruyor.</p>

  <p class="block15">“Ne oldu ana?” diye gelip yanına çöktü Bayram. “Ne var ne yok? Böyle derin derin ne düşünüyorsun?”</p>

  <p class="block15">“İyilik Kara Bayram!..” dedi Irazca. “Ne düşüneyim? Senin bu kız hiç içeri girmek istemiyor. Gözü hep köyün içinde. Haceli’nin temel kazan işçilerini gözetliyor. Ama oğlun Osman kaba zeyin olacak. Sabahtan beri, “Ulen Osman, bak Deli Haceli evinizin önüne ahır yapıyor, bokunu sizin avluya atacak; kovala şunu!” diyorum, bakıp bakıp gülüyor!”</p>

  <p class="block15">Bayram, oğlunu kucakladı. Öptü. Babası oğlunu kucaklayınca, kızı çırpınmağa başladı.</p>

  <p class="block15">“Bunu da kucakla, bunu daaa!..” dedi Irazca. “Bu, kıskanç kancığın biri olacak! Bir elini ona verdin mi, bir elini de buna vereceksin! Kıskanç olacak bu...”</p>

  <p class="block15">Haçça kalkıp içeri gitti. İyi yorulmuştu bugün. “Bahşiş” denen yer uzaktı. Çöyürü kesmek, yüklemek ağır işti. İndirmek, çite basmak daha ağır. Bayram’la o da gidip gelmiş, Bayram kadar o da koşulmuştu işe. Ama ne yapsın? Köy yerinin işleri ağır. İnsan akşama kadar yorulur ama sabaha kadar iyi kötü dinlenirdi.</p>

  <p class="block15">Bayram:</p>

  <p class="block15">“Ne yaptın Haceli’yle akşama kadar ana?” dedi.</p>

  <p class="block15">“Ne yapayım?” dedi Irazca. “Gidip geldim, yüreğine korku saldım. “Yedi yüz bannot para verdim!” diyor. “Muhtar satılığa çıkardı, aldım!” diyor. Ben de iyi korkuttum: “Öldür ulen beni!” dedim. “Öldür, gir cezaevine! Benim oğlum da senin karıyı alsın!” Attım kendimi önüne. “Öldürmem!” dedi. “Öyleyse ben seni öldürüp gireyim cezaevine, oğlum senin karıyı gene alsın!” Benzi kül gibi geçiverdi. Kolay değil: Ya ölecek, ya öldürecek! Ölse de ölüm, öldürse de ölüm. Çünkü az çok mapusluk da bir ölümdür dünya da Bayram! Mapusluk dünya dan elini eteğini çekmek demektir. Dünya dan elini çeken adam ölü sayılır. Bahusus köylük yerinde! Bir adam, akşam evine gelip oturamadı mı, evim var diye güvenmesin!</p>

  <p class="block15">Karım, kızım var diye güvenmesin. Haceli biliyor bunları. Onun için benzi kül gibi geçiyor. Beni öldürse, kanun kocakarı der mi? Canın ceremesi herkes için bir. Beni öldüren de yatar otuz yıl, temsil Haçça’yı öldüren de! Halbuysam ırgat tutacak oldun mu, gencin ücreti yüksek. Yaşlıya para vermezler!..”</p>

  <p class="block15">Bayram:</p>

  <p class="block15">“Ama bak, vazgeçmemiş temel kazmaktan! Daha iyice korkmamış demek?” dedi.</p>

  <p class="block15">“Korktu!” dedi Irazca. “Korktu ama siyaset; belli etmiyor! Korkmadıysa bile, kafası bulandı. Bu da ona yeter. Gayri bırakmayız peşini!..”</p>

  <p class="block15">“Bırakmayacaksın ama böyle böyle sonu nereye varacak? Demin yolda karşılaştık. Çattım. Hiç kötü cevap vermedi. Eğer bir kötü cevap verse, bela hazırdı!..”</p>

  <p class="block15">“Sakın ha!” dedi Irazca. “Sakın uyayım deme! Ben gelirim onun hakkından! Şayet gelemezsem o zaman gene kendin düşünürsün...”</p>

  <p class="block15">“İş işten geçtikten sonra ne düşüneyim ana?.. Şimdiden gidip muhtara başvurmalı! Hiç olmazsa usulen. Olmazsa karakola, Kaymakama gitmeli!”</p>

  <p class="block15">Irazca haykırdı:</p>

  <p class="block15">“Şaşkınlaşma! Hep ondan yana çıkarlar!.. Hem neye sen gidiyormuşun? O gitsin! O şimdi para verip aldığını söylüyor, biz de engel olup yaptırmayalım diyoruz; o gitsin bizden davacı olsun! Biz de cevabımızı veririz: “Neden başka evin önünü satmıyor da, bizim evin önünü satıyor cımbıldak Muhtar?” Hiç bizim aklımız yok mu? O, bugün gitmese yarın gider şikâta. Muhtar çağırtır seni. Sen de: “Ben bilmem, anam bilir!” der çıkarsın işin içinden. İsterse beni de çağırsın. Ben onların hepsinin ağzına sıçarım o zaman!..</p>

  <p class="block15">Ahmet, ninesinin ardına oturmuş, hiçbirini kaçırmadan konuşulanları dinliyor.</p>

  <p class="block15">“Haydi, sen şimdi Ahmet’i yanına al, Sultanca teyzene bir bak gel! Yılanı gene görmüş mü? Gördüyse asıl ona bir çare düşün! Delikleri tıkadın ama çıkar gene ortaya. Yakalayıp öldürürsen, eşini de öldürmek gerekir. Eşsiz dolaşmaz yılan dediğin. Eğer eşini öldüremezsen öcünü adamakıllı alır. Bir yılan da harımda var ölecek. Ahmet’in öldürdüğü yılanın eşi! Dikkat edin yılanlara! Birkaç koldan gelmeyi sever bize belalar. Aman gözünüzü seveyim dikkat edin!..”</p>

  <p class="block15">“Ederiz ana! Kolay!” dedi Bayram. “Yılanın öldürülmesi son derece kolay bir iş! Bunun için kendini üzme...”</p>

  <p class="block15">Oğlunu alıp teyzesini görmeğe gitti. Irazca’nın yüreği harp harp vuruyor.</p>

  <p class="block15">Haçça gelin yorgunluktan ölüyor.</p>

  <p class="block16">&nbsp;</p>

  <p class="block17" id="calibre_pb_10">&nbsp;</p>
</body>
</html>
