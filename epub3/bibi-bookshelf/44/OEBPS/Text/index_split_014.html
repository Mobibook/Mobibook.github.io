<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Yılanların Öcü</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block18">YILANIN BAŞI</h1>

  <p class="block15">Kara Bayram oturduğu yerden kalkmadı zaten. Nuri’yle birlikte on kişi ancak kaldı kahvede.</p>

  <p class="block15">“Siz de oturun!” dedi Muhtar üyelere. Bayram iskemlesini Kurulun yanına getirdi.</p>

  <p class="block15">Muhtar bir sigara çıkardı. Nuri hemen koşup ateş sundu. Bir iki çektikten sonra:</p>

  <p class="block15">“Eee Bayram!” dedi Muhtar. “Yahu, biz seni akıllı makıllı bir kimse bilirdik be! Şöyle iyi bir komşu bilirdik biz seni! Uysal, sessiz, temiz, kendi halinde!..”</p>

  <p class="block15">“Siz gene öyle bilin!” dedi Bayram. “Ben öyledirim!”</p>

  <p class="block15">“Biz bu dünyaya kazık kakıcı değiliz. Bizden sonra, Muhtar olmasan da, Kurul üyesi filan yaparız seni diyorduk...”</p>

  <p class="block15">“Olanlara kutlu olsun!” diyecekti, demedi. “Daha akıllı komşular var!” dedi. “Bir benim kötü çıkmamla Karataş üyesiz mi kalır?”</p>

  <p class="block15">“Bak!” dedi Muhtar. “Öyle kaharli konuşuyorsun ki!.. Ne olsa senin yaşın ufak daha! Hem de aklının ermediği çok iş vardır! Büyüklerin ne derse onları dinle sen! Cevap verme bakalım...”</p>

  <p class="block15">Bayram: “Dinliyorum!” deyip sustu.</p>

  <p class="block15">“Ama iyi dinle! Şimdi bu Haceli’nin temel kazmasına gönlün razı olmuyormuş, öyle mi?”</p>

  <p class="block15">“Haceli temel kazarken, ananı gönderip kazmasının önüne yatırtıyormuşun! Böyle şeylerin bu köyde görülmesini istemem Bayram! Kan mı çıkarmak istiyorsun Karataş’ta?”</p>

  <p class="block15">Bayram:</p>

  <p class="block15">“Benim kanla manla bir ilgim yok!..” dedi. “Anamı da gönderip kazmanın önüne yatırtmıyorum. Kendi gidip yatıyor. Haceli’nin temel işine şimdilik ben karışmıyorum!”</p>

  <p class="block15">“Sen dururken dişeyli halinde anayın çıkması doğru mu? Niçin engellemiyorsun? “Dur!” demiyorsun?”</p>

  <p class="block15">“Nasıl “Dur!” diyeyim? Altmış yaşındaki kocakarının ayağına duşak mı furayım?”</p>

  <p class="block15">“Onu yarın odaya çağırırız. Bu kadar erkeğin içinde sorguya çekeriz. Sen bundan utanmaz mısın?”</p>

  <p class="block15">“Neye utanacağım? Bir eksik işi mi var anamın?”</p>

  <p class="block15">“Bu eksik iştir! Kadın kısmı ne karışır erkeğin işine? Bak, sonra karakola yollarım ikinizi de! Candarmaların kulağına fıslar, dayak attırım! Gözaltına kapatırım!..”</p>

  <p class="block15">“Evinin önüne ev yapılmasını istemeyen bir kadına dayak atarlarsa attır! Senin şanına yakışırsa, hayhay, yolla bizi karakola!”</p>

  <p class="block15">“Evimin önü” diyorsun ulan, nasıl evinin önüymüş? Onun orası köyün ortak malı be! Kurul kararıyla sattık köyün ortak malını! Ne var bunda yadırganacak?..”</p>

  <p class="block15">“Köy içinde yirmi kişinin evi var ama!” “Var!..”</p>

  <p class="block15">“Yirmi evin önünden sade benim evin önünü mü satmaya karar veriyor Kurul?”</p>

  <p class="block15">“Kara Bayraaam, Kara Bayram! Oğlum Kara Bayram!.. Bak sen çok ileri gidiyorsun aslanım! Ulan, Haceli’nin yapacağı evin senin eve ne zararı var?”</p>

  <p class="block15">“Manzaramızı kapatır...” Muhtar güldü:</p>

  <p class="block15">“Şunun düşündüğü şeye bak! Bir de akıllıyım diye gezersin köy içinde he mi? Aklını köpekler yesin naha!.. Ulan senin neyine manzara be? Sen bir çarıklı köylüsün. Köylü herif götüne mi sokacak manzarayı? O senin dediğin şehirliye mahsus. Hani bir adam ev yaparken tutturur: “İlle denizi görsün!” Görür denizi. Başka biri gelip bunun önüne ev yaptıracak olursa, sesinin çıktığı kadar bağırır: “Manzaramı kapatma! Manzaramı kapatma!” O hesap oluyor seninki de. Bizim köyümüz bir kuru köydür. Ne manzarası vardır, ne bir şeyi! Kapansa ne olur, kapanmasa ne olur? Ayıptır bunlardan ötürü kavga çıkarmak. Bırakın gürültüyü, barışık yaşayın. Hırlaşmaktan ne çıkar? Bakın hökümetimiz heykel bile diktiriyor bu işler için! Utanmıyor musunuz?”</p>

  <p class="block15">“Bunda utanacak bir şey yok!” dedi Kara Bayram. “Bir adam gelsin, senin evin önüne koca bir haney yaptırsın. Üstüne kendi oturup keyfine baksın, altına öküz, eşşek taksın, gübresini de senin evin önüne atsın! Ona ayıp olmasın da bize ayıp olsun, öyle mi Muhtar? Hey gidi hey!.. Verandır has bahçenin gülleri veran!..” “Konuşuyor... Ulan amma kalın kafaymışsın be!..”</p>

  <p class="block15">“Ben kalın kafayımdır! Onun için evimin önüne ev yaptırmam! Yaptırıp gübre attırmam!”</p>

  <p class="block15">“Ulan şimdi memlekette kanun var. Her iş kanunla. Kanunsuz bir şey görüyor musun sen? Gübrenin bile kanunu var. Aklını başına topla Kara Bayram, köylü milleti kendi keyfine yaşamayacak bundan sonra. Kanun diyor ki: “Köy içine gübre dökülmeyecek!” Dök de göreyim!”</p>

  <p class="block15">“Ne olacak gübre, nereye dökülecek?” “Tarlaya dökülecek!”</p>

  <p class="block15">“Bir gün döktün, iki gün döktün tarlaya; üçüncü gün?”</p>

  <p class="block15">“Her gün!”</p>

  <p class="block15">“Karda, kışta?”</p>

  <p class="block15">“Her zaman!”</p>

  <p class="block15">“Olmayasıya!” dedi Bayram. “Karataş’ın adamı kışın kağnı koşup tarlaya gübre dökmeye gitmez!”</p>

  <p class="block15">“Farz et ki gitmedi. Haceli de senin evin önüne attı gübreyi. Ne sakınca var bunda?”</p>

  <p class="block15">“Ne sakınca var olur mu? Koku yapar!”</p>

  <p class="block15">“Sen köylü müsün, yoksam Burdur kibarı mısın ulan? Köylü adam gübre kokusundan kaçar mı?”</p>

  <p class="block15">“Ben gelip senin evin önüne gübre atsam, sen onun kokusundan kaçmaz mısın?”</p>

  <p class="block15">“Kaçmam valla!”</p>

  <p class="block15">“Ben kaçarım!”</p>

  <p class="block15">“Ben kaçarımmış!.. Senin burnun peygamber burnu mu Kara Bayram! Ne var da gübre kokusundan kaçıyorsun?”</p>

  <p class="block15">“Peygamber burnu olmasın benim burnum, gübre kokusu istemiyorum!”</p>

  <p class="block15">“Madem gübre kokusu istemiyorsun, bak sana bir söz. İyi dinle. Dedim ki: “Köy Kurulu karar verdi, burası satıldı!” Haceli almasa başkası alır. Gel aynı fiyata sen al!”</p>

  <p class="block15">Bayram biraz düşündü: “Nasıl alayım ben?”</p>

  <p class="block15">“Baya satın al! Haceli yedi yüz verdi, aynı parayı ver, sen al!</p>

  <p class="block15">Daha ne deyim sana!”</p>

  <p class="block15">“Ah be Muhtar!..” dedi Bayram. “Neye hep benim üzerime geliyorsun? Herkes evinin önünde ev yaptırmak istemediği zaman, orasını satın mı alıyor? Boş toprağı satın alayım, boş bırakayım, ne biçim akıl bu? Koca Erle Çukuru’nda gülünç mü edeceksin beni? Yedi yüz lira ver, toprak al, o da bomboş yatsın!..”</p>

  <p class="block15">“Boş yatırma! Harım yap! Çevir dört yanını!”</p>

  <p class="block15">“Suyu yok, bir şeyi yok, orda harım mı olur kupkuru?” “İçine kuyu kaz! Bunu da mı ben deyivereyim sana?” “Eğlen bakalım! Çok alçak buluyorsun beni değil mi?”</p>

  <p class="block15">“Alçak bulmak değil oğlum! Sandığın ihtiyacı var! Gördün ya demin, 1600 lira heykele yatacak. Beş kuruş çıkıyor mu milletten? Ben bunları keyfimden mi diyorum sana?”</p>

  <p class="block15">“Keyfinden demiyorsun ama ben de meteliğe kurşun atıyorum. Güz gelince bir tosun alayım diyorum. Yedi yıldır borç ödeye ödeye imanım gevredi. Çoluk çocuğun ağzına bir kaşık yağ girmeden kış, bir kaşık yoğurt girmeden yaz gelip geçiyor. İki koyun daha alıp sağınayım diyorum. Sen de tutmuşun: “Köy içinden toprak al!” Sen Karataş Muhtarısın, sadece sandığı, Deli Mehmet’in Haceli’yi değil, biraz da beni düşünsene! Yoksa ben Karataşlı değil miyim?”</p>

  <p class="block15">“Bak, ne gözel söyledin! Madem halin iyi değil, bırak hali iyi olan alsın! Ama sen buna da razı olmuyorsun!”</p>

  <p class="block15">“Olmam! Herkesin evinin önüne birer ev yapılacak denirse, belki olabilirim! Ama bir benim evin önüne, asla razı olamam! Son cevabım budur!”</p>

  <p class="block15">“Demek böyle?” “Evet! Böyle!..”</p>

  <p class="block15">Muhtar usulca Haceli’ye döndü:</p>

  <p class="block15">“Sen işine bak Haceli!” dedi. “Bunlardan biri gelir tebelleş olursa, deral haber ver! Bekçiyi müsellah yollarım! Daha olmazsa haber salar karakoldan candarma isterim. Candarmanın himayesinde yaparsın evini!” Bayram’a döndü: “Sen de duydun mu dediklerimi Bayram Efe?”</p>

  <p class="block15">“Duydum!” dedi Bayram. “Duydum, ama bunları bana söylerne, anama söyle!” “Anana da sen söyle!”</p>

  <p class="block15">“Ben söylerim, ama aldırmazsa karışmam!”</p>

  <p class="block15">“Karışma! Biz karıştırırız! Hem de köyün içinde ayağını denk al bundan sonra!” “Pekâlâ!” dedi Kara Bayram. “Pekâlâ bakalım!” Kalktı, evine doğru yürüdü.</p>

  <p class="block15">Haceli’nin “evyeri”nden geçerken ayakları yumuşak toprağa saplandı. Gündüzden kazılan temeller dümdüzdü. Ama Bayram ayırdına varmadı. Dalgın dalgın yürüdü. “Pekâlâ! Köyün içinde ayağımı denk alayım cımbıldak Hüsnü!” dedi.</p>

  <p class="block15">“Yılanın başını küçükken ezmeliymiş!” dedi Muhtar. “Biz bilememişiz! Bu Kara Bayram’ın böyle bokun biri olacağı daha ufacıkken belliydi!” Haceli’ye döndü: “Korkma ulan!” dedi. “Hiç korkma, kaz temelini! Ardında Koca Dumlu gibi ben varım!..”</p>

  <p class="block15">Küt küt öksürdü, gırtlağına geleni yuttu Haceli:</p>

  <p class="block15">“Yarın taş çekeceğim!” dedi. “Kerpicimin yarısını kestirdim. Temelleri kazdırdım. İşim yürüyor...”</p>

  <p class="block15">“Yürüt!” dedi Muhtar. “Kaşla göz arasında kondur evini. Elini biraz çabuk tut da bitiriver vaktiyle! Yapılmış bir evi kolay kolay yıkamazlar! Hökümet bile diş geçiremez!” Sinirlendi: “Lakin şu Kaymakam da tam gelecek zamanı buldu! Ne yapalım şimdi buna? Bu adam kuzu ister, rakı ister. Hem de Candarma Kumandanıyla gelecek. Yanına Nüfusçu Osman’ı da alırsa, kuzu yemeden, rakı içmeden dünya da gitmez! Kendi söylemez, Osman’a söyletir.</p>

  <p class="block15">Âlem iyice kurnazlaşmış! Taze kuzular da yenir mi bilmem ki?” Üçüncü üye Ekiz İsmail:</p>

  <p class="block15">“Bir ası kuzu bulalım!” dedi. “Ası kuzu bulursak yenir!”</p>

  <p class="block15">“Ası kuzuyu nasıl bulalım?” dedi Muhtar. “Yanına tatlı ister. Rakı şarap ister. Rakı şarap için Ortaköy’e adam mı salalım? Peki, tatlı için ne yapalım arkadaşlar?”</p>

  <p class="block15">“Bal bulabilsek?” dedi İbrahim. “Çakır dayıda yok mudur acaba?”</p>

  <p class="block15">“Bir sorarız. Eğer yoksa başka bir şey düşünürüz. Şimdi bunlar için külliyetli para lazım. En aşağı yüz lira. Kuzusu, rakısı, tatlısı...</p>

  <p class="block15">Bunu da mı salma yapalım?”</p>

  <p class="block15">“Öyle ya!” dedi üyeler. “Salma yaparız...”</p>

  <p class="block15">“Peki! Seksen komşu, düz hesap birer liradan seksen lira! On komşu ikişer lira verse, eder doksan lira. Yirmi tanesi de birer buçuk verdi mi mesela tamam olur. Ben yarın kimlerin kaçar lira vereceğini benim Cemal’e yazdırır, teslim ederim Bekçinin eline. Siz bir ası kuzu arayın. Paralı parasız, gönüllü gönülsüz, gözünün yaşına bakmayın. Tedarikli davranıp namusumuzu paklayalım arkadaşlar, anlaşıldı mı?”</p>

  <p class="block15">Muhtarın “arkadaşlar”ı ses çıkarmadı. Esniyorlardı.</p>

  <p class="block15">“Vakit geç oldu!” dedi Muhtar. “Gidip şimdi yatalım! Fakat şu Kara Bayram’ı gördükçe bir iki söz söyleyin. Köy namına rica ediyorum sizlerden. Gidişatı gidişat değildir. Çok dikkat edin!..”</p>

  <p class="block16">&nbsp;</p>

  <p class="block17" id="calibre_pb_14">&nbsp;</p>
</body>
</html>
