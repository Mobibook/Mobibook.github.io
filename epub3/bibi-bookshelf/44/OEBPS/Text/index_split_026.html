<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Yılanların Öcü</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block18">KARŞILAMA</h1>

  <p class="block15">Muhtarın Çildede’ye diktiği gözcü, üç tane atlının ovadan doğru “yel gibi” geldiğini haber verdiği zaman, bir işaretle köylüler toplandı. Davul zurna öne düştü. Muhtar başta, Kurul üyeleri sağında solunda, köylüler arkada, korulara kadar yürüdüler.</p>

  <p class="block15">Daha aşağılara inmeyi düşünenler oldu, ama Muhtar yanaşmadı; kaldırdı kolunu, köylüleri durdurdu:</p>

  <p class="block15">“Nahiye Müdürünü İğdeli’de, Onbaşıyı Eğrek’te, Kaymakamı da burda!” dedi. “Eğer Parti Reisi gelirse biraz daha aşağıya ineriz! Kaymakam Efendimiz için buraya kadar uygundur!..”</p>

  <p class="block15">Haceli hemen onayladı bunu: “Uygundur!”</p>

  <p class="block15">Üstündeki kırıklık hâlâ geçmemişti. Dar ivedi Melek Hasan’ı Muhtarın oraya çağırtıp bir tıraş olmuş, ağrıyan bacağını sardırmıştı.</p>

  <p class="block15">Fazla kalabalık yoktu. On yedi, on sekiz kişiydi karşılayıcılar. Sağa sola adamlar salarak zorla karşılayıcı toplamak için Muhtar ödevini yapmış sayılırdı. Millet gelmiyor. Epeycesi işinde kaydında zaten. Eee, okul da yok ki öğretmene gözdağı verip çocukları çıkartsın! Bu kadar olurdu. Muhtar ilçeye vardığı zaman kaç kişi karşılıyor?..</p>

  <p class="block15">“Tam harımların arasında göründü mü, Cezayir havasını furaçaksın!” diye zurnacının kulağını dolduruyor Muhtar.</p>

  <p class="block15">Deli Hüseyin de:</p>

  <p class="block15">“Cezayir havasını uğurlarken çalarız. Şimdi bir Çavdır Karşılamasıuygundur!” diye karşılık veriyor.</p>

  <p class="block15">“İyi ya, Çavdır Karşılaması çal!..” dedi Muhtar. “Ne çalarsan çal, ama dikkatli çal!.. Adamın ciğerine işlesin!., dokansın iyice!.. Dokansın ki hoşnut kalsın bizden!.. Hem de köyümüzden!.. Hem de hoşnut kalacaktır! Çünkü hoşnut kalır!.. Bizim Kaymakam Efendimiz iyidir! Onun sayesinde köyümüz de iyidir! Aman kardaşım Deli Hüseyin, aman dikkat et, aklını başına topla, deliliğin sırası değil! Dikkat et Hüseyin Efendi, gözünü seveyim!..”</p>

  <p class="block15">“Yumurta kapının ağzına gelince...” dedi Deli Hüseyin içinden. “Git git git gıdaaaak!.. Şimdi bize yağ yapıyorsun bakalım! Ama</p>

  <p class="block15">biz yutar mıyız? Tehhoo!..”</p>

  <p class="block15">“Dikkat et kardaşım Hüseyin Efendi!..”</p>

  <p class="block15">“Üzme canını Muhtar!” dedi Deli Hüseyin. “Seni hoşnut ederim! Hem seni, hem de Kaymakam Efendimizi!..”</p>

  <p class="block15">“Mustafa, aman sen de dikkat et!..”</p>

  <p class="block15">“Ediyorum Efendim!”</p>

  <p class="block15">“Bakın şimdi! Karşıdan çıkar! Harımların arasından! Aman hepiniz dikkat edin! On beş adım kadar yaklaştı mı tüm arkadaşlar şapkaları çıkaracak. Ayaklan birleştirip bekleyecekler.</p>

  <p class="block15">Tabii, o gelecek: “Merhaba!” diyecek. Biz de o zaman hep bir ağızdan: “Sağ ol!”u basacağız. Yürekten bağıracağız! Canü yürekten! Gerçekten öyle bağıralım ki, hoşnut kalsın! Tabii biz iyi “Sağ ol!” dersek, o da hoşnut kalıp: “Nasılsınız?” diye soracak. İnşaallah sorar! Sakın ha ki “İyiyiz!” demek yok! Gene “Sağ ol!” denecek. Aynı askeriyedeki gibi!</p>

  <p class="block15">Paşa sorunca ne denir, unuttunuz mu? “Sağ o.l!” denir; aynı öyle! Tabii o bizim iyi olduğumuzu biliyor. Bilmez olur mu? Bunca yıl okullarda okuyor, eğitim öğretim görüyor! Kaymakam bu!.. Hemi de iyiyiz zaten. Savaşları kaldırdılar. Vergiler fena değil. Hiç olmazsa senede bir iki kez de Kaymakam görebiliyoruz. Vilayetin göbeğine bir de heykel dikecekler, öteygün söyledim. Eee, böyle hökümeti daha nerde bulacağız? Böyle hökümet bulunmaz!</p>

  <p class="block15">Bakın, şunun şurasında özgür yaşıyoruz. “Öte git!” diyen yok. Başka devletler öyle mi? Adamın cebinde parası var, helva alıp yiyemiyor! Biz de alıp yiyemiyoruz ama bizim paramız yok da yiyemiyoruz! Olsa yeriz! Onlar var da yiyemiyor. Varken yememek, yokken yememekten zordur komşular!.. Bir de yol yapacak olsun bu başka devletler, tutup seni eşşek gibi çalıştırırlar! Karını, kızını bile! Bizde yok bu! Köylü kısmına yol iyi değil! Yol oldu mu Kaymakam her hafta burda! Vali her ay burda! Baş mı olur? Bakın yılda bir kez geliyor da ne sıkıntılar çekiyoruz! Bizim bugünkü durumumuz rahatlık için birinci! Ne kazma, ne kürek! Son derece selbes. İstersen bir teneke helva al pazardan! İstersen hiç çalışma! On gün yat! İstersen acından öl!.. Selbes! Ama dış devletler böyle değil! Yalnız bir gün tatil veriyor milletine, iki gün değil! Kaldırıp çalıştırıyor! Sonra bakın, dağlara, tepelere orman diktiriyor. Ağaç! Dağlara, tepelere, köylere!.. Hökümet ne karışır köylünün dağına! İster ormanlı olur, ister ormansız! Dağ bu! Boş yere mi dağ demişler? Allah göstermesin, başımızdaki hökümet kötü bir hökümet olsa da, dış devletlerde gördüğünü yapmağa kalksa, bize de dese ki: “Dağlara, tepelere ağaç dikilecek!” Tüm hapı yuttuk o zaman! Bir kıyamet tepeler! Ve dağlar! Başa çıkar mı ağaç dikmekle? Hele bir de diktiğin ağacı tutturmak zorunlu olursa! O zaman diktiğini sulayacaksın, tutması için! Ama bu ağaç işi zordur; suladığın halde tutmaz! Haydiii, gelecek yıl bir daha dikeceksin! Dikeceksin, sulayacaksın! Her yıl yeni baştan! Başındaki hökümet değişene kadar! Hökümet de kolay kolay değişmez! Elli yılda ancak, belki!.. Ağaç inat etti mi, hökümet de inat eder! Ağaçsa, inadından dönmez. Ağaç milleti, tıpkı karı milleti gibidir. Canı isterse tutar, canı istemezse tutmaz. Zorla değil. Karı milleti canı isterse seninle iyi yatar, canı istemezse yatmaz. Yatar ama şöyle böyle! Ağaç gibi... İşte böyle komşular, hökümet babamız bizi selbes bıraktığından, Kaymakam da hökümetimizin büyük bir memuru olduğundan, hemi de ayağımıza kadar geldiğinden, canü yürekten bağıracağız ki: “Sağ ol efendim, sağ ol!..” Akşamda sabahta ağzınızı filan da arar haa! O zaman da uyanıklığı elden bırakmayın.</p>

  <p class="block15">Çünkü bunlar kurnaz olur. “Nasıl; hökümetimizden hoşnut musunuz?” diye sorar. Hemen, “Hoşnutuz!” diyeceksin. “Hoşnut değiliz!” dedin mi, onun anlamı başkadır. Senin adını hemen kafasına not eder, sonra candarmaya bir göz kırptı mı, tamam! Altı ay ceza! O zaman kim zarar eder? Sen zarar edersin! Orak, harman kalır yazıda. Çift çubuk kalır.</p>

  <p class="block15">Çoluk çocuk perişan! Onun için, sen sen olacaksın, “İyiyiz!” demekten geri kalmayacaksın. “Hoşnutuz!” diyeceksin. Dilin mi kırılacak böyle demekle? Çok mu zor yoksam böyle demek?.. Haa bakın; çok kurnaz olduğu için “Hökümet nasıl?” diye sormaz her zaman; “Muhtar nasıl?” diye sorar. Çünkü Muhtar demek, köylük yerde hökümet demektir. Muhtar hökümetin verdiği kanunları yürütür. Kendi aklıyla değil ki yaptığı işler! Para mı, para!</p>

  <p class="block15">Salma mı, salma! Hepsini hökümet buyurur, Muhtar köylüye yaptırır. Onun için: “İyiyiz efendim!..” Bitti! Başka söz yok! Gerçekten de iyiyiz. Şimdi demokratcılık var. Öteygün demokratcıhğın ne demek olduğunu anlattım hepinize! Demokratcılık boruculuk değildir. Demokratcılıkta herkes nerde, sen de orda! Millet şimdi cümleten “İyiyiz!” diyor. Sen de iyisin demektir bu! Çünkü, ordaki adam iyi olmasa “İyiyim!” der mi? Ölse demez! Enayi mi ki bizim gibi, “İyiyim!” desin? Eh, madem o iyi, o halde sen de iyisin! Çünkü, demokratcılık dedik! Bakın ne kadar açık! Gün gibi ortada. İyi değiliz de nasıl demokrasi olabiliyoruz?</p>

  <p class="block15">Kaymakam ayağımıza kadar geldiğine göre, biz demokrasiyiz! Dahi, madem demokrasiyiz, öyleyse iyiyiz! Gayet açık! Şimdi komşular, Kaymakam birinizi çağırır sorarsa, cevap: “İyiyiz!” Yoook, topunuza birden sorarsa, cevap: “Sağ ol!”Tıpkı askeriyedeki gibi. Toplu halde anana küfretse, “Sağ ol!” Tamam mı? Durumu gözel kavradınız mı? Ağzım dilim kurudu valla! Bakın, siz benim gibi Muhtarı, radyoya ilan verseniz bulamazsınız! Tez zamanda ne kadar çok şey anlattım! Ders bunlar, görgü dersi! İki adam gelince nasıl konuşulur, nasıl oturulur, nasıl kalkılır? Yol yöntem! Hemen ayaküstü öğretiverdim bakın! Halbuysam aynı şeyi askerlikte öğretebilmek için on iki hafta eğitim yaptırırlar! Bir acemi er, tam on iki hafta sonra teftiş verebilir ancak! Evelallah, siz on iki dakika demeden her bir şeyi kavradınız maşaallah! İki dakika sonra teftiş vereceksiniz.</p>

  <p class="block15">Çünkü muhtarınız iyidir! Çünkü muhtarınız zekidir! Çalışkandır, falan filan... Uzatmayalım, durum bu merkezdedir... Eee, ulan bizim gözcü nerde? Ulan hani bu dürzü bize: “Yel gibi geliyorlar!” dediydi? Ulan gözcü, çakal dürzü nerdesin?.. Ulan hani Kaymakam Efendimiz?..”</p>

  <p class="block15">“Geliyor, geliyor!.. Ahacık geliyor!..” Muhtar, Deli Hüseyin’e bağırdı:</p>

  <p class="block15">“Fur bakalım Karşılama havasını! Ne kadar becerin varsa göster! Göster bakalım kaz herif! Bir gayretli çalayım demezsin kendiliğinden!..”</p>

  <p class="block15">Atlılar, köprünün berisinden göründü.</p>

  <p class="block15">“Sıraya geçiiiin!” diye bağırdı Muhtar. Ortalığı yeniden düzenlemeye girişti. “Gözel durun! Şöyle, giysileri biraz yeni olanlar başa geçsin! Yaması yırtığı olanlar arkaya! Dikkat edin! Şapkaları çıkarın! Tamam; dikkaaat!..”</p>

  <p class="block15">Üç tane atlı yaklaşıyor. İkisi sivil, biri üniformalı. Jandarma bu. Üsteğmen rütbesindeydi. Yeni bıyık bırakmış. Sarı sahtiyan çizmelerini çekmiş. Birden göz alıyor sivillerin arasında. Bir yağız ata binmiş. Ayaklarını özengide geriyor, kaykılıp duruyor. İki sivilden biri sefil bir halde. Kelleyi kulağı düşürmüş. Kıravatı tahsildarlarınki gibi kir içinde. Yağlı. Yakası paçası buruşuk. Nüfusçu Osman bu. Köylüler bir bakışta bildi. Çok işleri düşer. Doğan, ölen!..</p>

  <p class="block15">Evlenen, boyanan!.. Dairesine vardıkları zaman güler yüz gösterir. Hal hatır sorar, şakalaşır. İşleri de fazla geciktirmeden görür. Öteki sivil de Kaymakam Orhan işte! Etli! Temiz.</p>

  <p class="block15">Bakımlı. “Kendini hiç yormamış herifçioğlu! Yıpratmamış!..” Yüzü hem ak, hem parlak… Gözleri duru, mavi. Baktığı zaman, adamın yalnız yüzünü değil, yüzünün ardındakini de gördüğü sanılan delici gözler...</p>

  <p class="block15">Kaymakam, atın üstünden küçülerek baktı Karataş’ın köylülerine. Baktı: Şapkalarını çıkarmış, bekliyorlar. Zurna, boğazlanmış inek gibi ötüyor, davul deli deli dövüyor. Muhtara baktı uzaktan: “Şu işgüzar adamın yaptığına bak Orhaan!” dedi kendi kendine. “Şu davul zurnaya bak!.. Şu el ellikten, yüz yüzlükten çıkmış yoksul köylülere bak!.. Şu kalabalığa bak!..”</p>

  <p class="block15">Jandarma Üsteğmeniyle Nüfusçu Osman, atların başını çekip üç adım geri kaldı. Kaymakam sürdü ağır ağır. Derin derin baktı köylülere. Dizilmişler. El koyunları gibi. Çağırdığın yere giden. Koş dediğin zaman Kosan. Öl dediğin zaman ölen. Durumları dil ile anlatılamayan... Eski püskü giysiler içinde, perişan... Paçavralara bürünmüş... Yüzyıllık çileler içinde yitmiş! Susuz kör kuyulara dönmüş ışıksız gözler... Ne demekte, ne söylemekte, ne anlatmakta olduğu belirsiz, anlamı yitik, hatta anlamsız, kaçak gözler!.. Yanmış, yunup yıkanmamış yüzler... Kavlamış... Adama kinli kinli bakan, “Sen düşürdün beni bu hallere!.. Senin ananı, dinini!.. Karını, kitabını!.. Sülaleni, messebini!....” diyen, kara, çilkara, çalkara adamlar... Adamların gözleri...</p>

  <p class="block15">Baktı kaldı Kaymakam. Sonra uyandı: “Selam arkadaşlar!..” dedi, kolunu kaldırdı.</p>

  <p class="block15">Anlamsız gözlerde küçük bir parıltı... Küçük cep aynaları gibi bir ışık... Geldi geçti... Bozulmuş bahçelerdeki üzgün selviler sallandı... Kaymakam sallandı...</p>

  <p class="block15">“Bu halk... Bu insan... Bu bizim vatanımız... Temel... Sahip... Hakiki... Ve eeeey!.. Ey ulan!..”</p>

  <p class="block15">Birkaçı: “Aleykümselam!” dedi Muhtara baktılar şaşkın.</p>

  <p class="block15">Birkaçı: “Sağ ol!” diye yarım bir ses çıkarıp bıraktı. Onlar da Muhtara baktılar korkuyla. En sonra bir “Aleykümselam!” çektiler.</p>

  <p class="block15">Atını durdurdu. Başı dönüyor. Dili kuruyor. “Sahipleer... Temelimiz... Yüzler... Anlamsız... Kin kin kin... Kinli... Ey! Eeeeeey!.. Ey ulan! Ey ulan!..” İçi içine sığmıyor. “Herrr!” deseler ağlayacak. Hiç böyle olmamıştı. Ne okulda okurken, ne stajda, ne askerde, ne yollarda, trenlerde, ne vapurlarda... Köylü gördüğü zaman hiç bu kadar sarsılmamış, hiç bu kadar korkmamıştı. Hâlâ sallanıyor.</p>

  <p class="block15">Muhtar koştu. Eline kavuşmak istedi.</p>

  <p class="block15">Bir köylü koşup aldı atı. Muhtar, yeniden uzandı eline. Verdi, çaresiz...</p>

  <p class="block15">“Sustur şu zurnayı!” dedi sonra. Elini çekti Muhtarın ellerinden. “Öyle köyler, öyle karşılamalar gördük ki biz!.. Öyle oyunlara geldik ki biz!.. Biz hiçbir numarayı kolay kolay yutmayız artık! Çiğdik, piştik... Kördük, açıldık... Uyuttulardı, uyandık! Biz, adamın yüreğini parça parça eden, yedi kurşun yemiş gibi kanlarını akıtan Irazca Ana’yı dinledik... Irazca Ana’ya inandık, iman ettik!.. Yalansız dolansız... Olduğu, göründüğü gibi... Şimdi sen bırak şu sahte karşılamaları... Senden karşılama isteyen oldu mu?.. Sen de Irazca Ana gibi soy bu sahteliklerini... Bu eğreti pis yüzü at başından!.. At, gel yanıma!.. Gel o zaman konuşalım...”</p>

  <p class="block15">Sıraya dizilmiş köylülere yürüdü. Ellerini sıkmağa başladı birer birer ve teker teker! Ve hatırlarını soruyor. Hepsi aynı karşılığı veriyor. Bir örnek... Her biri başka başka, sözleri aynı:</p>

  <p class="block15">“İyiyiz Beyim!” diyorlar. “Seni gördük daha iyi olduk!.. Çok şükür iyiyiz!.. Sayende Beyim!. Soranlar sağ olsun Beyim!.. Sağlığına duacıyız Beyim!.. Gece gündüz... Allah hökümetimize, devletimize, ordumuza, askerimize, partimize...” diyorlar. “Valla billa iyiyiz...”</p>

  <p class="block15">“Nasıl iyisiniz?..”</p>

  <p class="block15">“İşte böyle iyiyiz!..”</p>

  <p class="block15">“Yürüyün bakalım!” diye el etti. Elini sıktığı adamları alıp köy içine doğru yürüdü. Başının içinde o ellerden yüzlercesi dizilip duruyor. Tahta gibi, kuru eller. Ağızlar... “Şark cephesinde durum berbat!” diye düşündü. “BemberbatL Şapkalarını çıkarmışlar... İnsana nasıl kinli bakıyorlar?..”</p>

  <p class="block15">Yakışıksız olmasın diye Jandarma Üsteğmeniyle Nüfusçu Osman da indi attan.</p>

  <p class="block15">Muhtar, baktı Kaymakamda yüz yok, almış köylülerini gidiyor; Üsteğmenle Nüfusçu Osman’a koştu. Onların eline sarıldı, sıktı teker teker, “Hoş gelmişiniz!” dedi.</p>

  <p class="block15">Bir uçtan yürüdü, bir uçtan konuştular. Sıkıntılı...</p>

  <p class="block15">Osman Efendi, bir yolunu bulup on şişe şarapla altı şişe rakının ve bir ası kuzunun hazır olduğunu, varır varmaz başına çökebileceklerini öğrendi. Jandarma Üsteğmeni söze pek katılmıyor. Yalnız, Muhtarın gönlünü kırmamak için hoşnut olduğunu anlatıyor hali tavrıyla...</p>

  <p class="block15">Kaymakam, bir iki küçük espriyle köylüleri güldürdü. Yeni bir haber gibi çevresini sarıverdiler. Yılların yüzlerinde kerpiçleştirdiği “teba” görünüşünü dağıtan, eriten bir sıcaklık, bir ılıklık, elle tutulacak kadar belliydi.</p>

  <p class="block15">Karşılıklı şakalaşma başlamıştı... İçten...</p>

  <p class="block15">Eski toprak evleriyle Karataş kararıp duruyor işte!</p>

  <p class="block15">Köy içine girdiler. Kazılmış toprak yığınları görünüyor. “Evet!” dedi. “Deli Mehmet’in Haceli’nin evyeri! burası! arkasındaki ev de Kara Bayram’ın!..”</p>

  <p class="block15">Kalabalık köy içine girer girmez Muhtar koştu. Kaymakamın sol yanında yer almayı, ne olursa olsun, uygun buluyor. “Suratından düşen bin parça bize karşı!” dedi içinden. “Ama millete gülüyor! Hayırdır inşaallah!.. Allah Allaaaah!.. Ulan, hem de aynen köylü gibi be! O ne biçim Kaymakam selamı ulan? Kaymakam böyle mi selam atar ulan? Yuf olsun sana be!..”</p>

  <p class="block15">“Köyün imar işleri nasıl Muhtar?..” Hemen toparlandı:</p>

  <p class="block15">“Sayenizde Beyim...”</p>

  <p class="block15">“Nasıl diye soruyorum sana!”</p>

  <p class="block15">“Sayenizde yeni yeni evler yapılıyor Beyim!..”</p>

  <p class="block15">“Görüyorum! Temeller kazılmış!.”</p>

  <p class="block15">“Ev temeli Efendim! Kurul üyemiz Haceli yaptırıyor!..”</p>

  <p class="block15">“Güzel! Haceli’nin babasından mı kalma bu evyeri?”</p>

  <p class="block15">“Yok Efendim, babasından kalma değil! Satın aldı!”</p>

  <p class="block15">“Nerden satın aldı? Kimden satın aldı?”</p>

  <p class="block15">“Köyün ortak malıdır Efendim burası! Kurul kararıyla satışa çıkardık, Haceli talip oldu, satın aldı...”</p>

  <p class="block15">“Güzel...”</p>

  <p class="block15">“Yedi yüz lira alıyoruz Sandığa Haceli’den...” “</p>

  <p class="block15">Şurdaki yıkık kimin?”</p>

  <p class="block15">“Onun sahibi Alanköy’de sığır çobanıdır Efendim! Bir yoksul adamdır. Damı bakımsızlıktan yıkılmıştır...”</p>

  <p class="block15">“Ötede var bir tane daha!”</p>

  <p class="block15">“Vardır Efendim! Çoktur! Ondan fazladır!”</p>

  <p class="block15">“Güzeeel!..”</p>

  <p class="block15">“Sahipleri dağılmıştır! Her biri bir yere gitmiştir!.. İdare belasına başını alan gitmiştir senin anlayacağın!.. Gidenler gelmemiştir!.. Damları yıkılmıştır Efendim! Arazisi kurak, yoksulu çok olduğundan... İdare edememişlerdir!..”</p>

  <p class="block15">“Evsiz, ya da evi elverişsiz komşu çok mu?”</p>

  <p class="block15">“Çoktur Efendim? Epeyce vardır!”</p>

  <p class="block15">“Başka evyerleri satacak mısın?”</p>

  <p class="block15">“Kurulumuz satacak Efendim! Heykel için para lazımdır! Satmamız şart gibidir! Öyle karar verdik...”</p>

  <p class="block15">“Heykel işini geç şimdi!.. Onun için köy içinde yer satmak gerekmez! Yakında size bir yazı gelecek. Sen bana cevap ver şimdi: Bu sattığınız yerler için toplanıp Kurulca karar alıyor musunuz?”</p>

  <p class="block15">“Alıyoruz Efendim!”</p>

  <p class="block15">“Onay? Makamın onayı ne oluyor?”</p>

  <p class="block15">“Yakında zatınıza arz edeceğiz Efendim!”</p>

  <p class="block15">Haceli, konuşulanlardan bir şey anlamıyor, bakıyor.</p>

  <p class="block15">“İptal edeceksiniz bu kararları!” diye bağırdı Kaymakam. “Köy içinden evyeri satmak yok! Yeni eve ihtiyacı olan, yıkık satın alacak. Temizleyip yıkığa yapacaklar evini. Önce yıkıklar dolacak. Gene ev ihtiyacı olan kalırsa, başka çözüm düşüneceğiz. Hem korkma, bu yıkıkları on yılda dolduramazsınız...”</p>

  <p class="block15">Muhtar bozuntuyu gidermeğe çalıştı:</p>

  <p class="block15">“Sayenizde on yıla kalmaz Efendim! Köyümüz çalışkandır o hususta! Ha bire üremektedir...”</p>

  <p class="block15">Kaymakam, Jandarma Üsteğmenine döndü:</p>

  <p class="block15">“Üsteğmen, bu işle ilgilenin, karakola emir verin!..” “Baaşüstüne!” dedi Üsteğmen, selam verdi.</p>

  <p class="block15">Yeniden Muhtara döndü: “Anladın mı dediklerimi?”</p>

  <p class="block15">“Anladım Efendim... Beyim!..”</p>

  <p class="block15">“Öyleyse bizim atları çektir!..”</p>

  <p class="block15">Üsteğmenle Nüfusçu Osman’a döndü: “Gideceğiz arkadaşlar!..” dedi.</p>

  <p class="block15">Başından vurulmuşa döndü Muhtar: “Beyim, Kaymakamım, Efendim!..”</p>

  <p class="block15">“Gideceğiz dedim, o kadar!..”</p>

  <p class="block15">“Beyim, tedarik gördük, kuzu kestik!..”</p>

  <p class="block15">“Onu otur kendin ye!.. Afiyetle!..”</p>

  <p class="block16">&nbsp;</p>

  <p class="block17" id="calibre_pb_26">&nbsp;</p>
</body>
</html>
