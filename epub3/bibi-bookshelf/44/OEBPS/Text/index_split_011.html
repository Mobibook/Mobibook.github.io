<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Yılanların Öcü</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block18">YORGUN MUSTAFA</h1>

  <p class="block15">Bekçi Mustafa, tellal bağırmak üzere Badıca’nın damın başına çıktı. Elini kulağına attı. Mustafa’nın tellalı, “Komşulaaaaar!” diye başlar. Köyün her yanından duyulur. Muhtarın bir buyruğunu, Kurulun bir kararını, yeni gelen bir kanunu, akla gelmedik bir köy işini yayar. Bu kez, her evden aklı erik bir kişiyi, yatsıdan sonra Nuri’nin Kahve’de yapılacak toplantıya çağırıyor. Sonunu da: “Duyduk duymadık demeyin haaa!..” diye bir kurusıkı ile bitirdi.</p>

  <p class="block15">Mustafa, tellalı bitirip Kara Bayram’ı düşündü. Muhtar “özel olarak” sesletiyor. Şimdi bir de onu görecek ayrıca. Yorgunluktan dizleri titriyor. Karataş’ta iş mi yok Mustafa’ya?..</p>

  <p class="block15">Muhtarın atını tımar ettikten sonra ekin aralarını dolaştı. Bir sürü mal topladı. Hepsi başıboştu. Kapamak için köye kadar sürüp getirdi güç bela. Ama tam köy içine soktuğu sıra, sahipleri önüne çıkıp kapışıverdi. Bunların kimi Muhtarın, kimi üyelerin hısımları. Kala kala bir semersiz eşek kaldı önünde: Kerimoğlu’nun eşeği. “Ötekileri kapattım da bu mu kaldı kapatamadığım?” diye onu da salıverdi köy içinden aşağı. Sonra gene Muhtar çağırttı. Yayan yapıldak Gökçeyaka’ya yolladı. Gökçeyaka Muhtarına kâğıt varmış ilçeden. Hem de Kaymakamın iki gün içinde köyleri teftişe çıkacağı haberini kattı Muhtarın kulağına. Kurnaz adamın biriydi Gökçeyaka Muhtarı. Olur olmaz toplantılara inmezdi, hastayım der yatar. Bu kez de öyle yaptı. Olanlar Mustafa’ya oluyor arada. Gidiş geliş dört saat, yayan!</p>

  <p class="block15">Dünya da bekçilikten zor zenaat var mı acaba? Olsa olsa bir sığır çobanlığı, ama bekçilik zorlukta onu da geçer. Ona göre, köy yerinde adamı sefillikten kurtarmağa elli dönüm toprak yeter, artar. Elli dönümün iki dönümü, bir dönümü subasar olur. Bağ bahçe çevirirsin. Geri kalanın yarısı ekin, yarısı nadas. Nesine yetmez Mustafa’nın? Kaldırdığı ortasından bölünüp ayağa gitmedikten sonra bol bol yeter. Adamın ineği, öküzü olur. Dört koyunu, on tavuğu, bir eşeği olur. Koyunlar iyi kötü kuzular, eşek kunlar, inek buzular.</p>

  <p class="block15">Derdini belanı savmak için iki çuval fasulye, ya da buğday sattın mı ayağını sudan kurtarmış sayılırsın. Artık kendini muhtara rezil ettirmez, üyeye azarlatmazsın. Sırtın gömleksiz, ayağın çarıksız gezmezsin...</p>

  <p class="block15">Aklınca, şu köyde ne adamlar var ki avanak avanak dolaşıyor. Zamanında sürüp, zamanında ekmiyorlar. Güzel toprakları sefil ediyorlar. Günlerini, gecelerini kahvede geçirip, öküzü, eşeği karının eline bırakıyorlar. Ekmek bulup yiyemese doğruydu onlar. Karının baktığı mal, mal olsa, erkeklere lüzum kalır mı dünya da? Irazca’nın Bayram başkaydı. Topraklarını iyi işliyor. Üç bin liralık pay aldı Necip Beyin çiftliğinden. Borcunu bitirdi. Üç yıl sonra gayri o da adam olurdu. Ama subasarı az yoksulun: Üç evlek! İçini çekti. Olsa da onun da üç evlek olsa keşke! Bayram’ın kağnısı bile var. Bir de tosun aldı mı öküzün yanına! O zaman ellerin bir kaldırdığı topraktan Bayram üç kaldırır. Kara Bayram’ı beğeniyor. Toprağını iyi işliyor. İşinden gelip işine gidiyor. İşinden gelip işine giden adamı çok sever Bekçi Mustafa.</p>

  <p class="block15">“Bayraaam, aaay Bayraaaaam!..”</p>

  <p class="block15">Bu ikinci üye Haceli de, Bayram’ın evin önünü bulmuş ev yapacak. Yoksulun evi arkada kalacak. Ulan Kara Bayram, yutacak mısın bunu?</p>

  <p class="block15">“Kara Bayraaaam!”</p>

  <p class="block15">Evde yok mu, ne? Biraz daha yürümeli, ta kapının dibine yanaşmalı. Adamın dizi ağrıyor yorgun olunca.</p>

  <p class="block15">“Bayraaaam!” Karısı çıktı kapıya:</p>

  <p class="block15">“Buyuuur Mustaf emmi?”</p>

  <p class="block15">Güzeldi Bayram’ın karısı. Hem de iyi huylu. Gel gelelim, böyle bir karının kocası varlıklı olmalı değil mi? Varlıksız adamın karısına kulağasma! Güzellik, çirkinlik hava. Karı dediğin, iyi yedi, iyi giydi mi, güzel olur dünya da! Borç biteli biraz toplamış Bayram’ınki. Ah yoksulluk!.. Üç günün içinde nasıl fark ediyor karı bak!..</p>

  <p class="block15">“Bayram evde yok mu Haçça?” “Teyzemgile gitti Mustaf emmi!”</p>

  <p class="block15">“Gelince söyle de akşam Nuri’nin Kahve’ye buyursun. Muhtar çağırıyor. Unutma, çok önemli!..”</p>

  <p class="block15">“Olur Mustaf emmi.”</p>

  <p class="block15">Alanlı Ayşe’nin kızı Haçça!.. Yüzü yuvarlanmıştı. Kocası koca olunca karı kısmının yüzü güler. Kocası koca olmazsa, baldan baklava yese boşa! Baldan baklava!.. Aaaah! Baklava gelir siniyle! Türkü... Nerde be? Gelir bekle! Bir incirci bari gelse! On gün, yirmi beş mal kapasa... Her maldan ikişer yumurta alsa... Yumurtaları altışar kuruştan satsa! Elli yumurta altışar kuruştan... Dur simdik... İncir bir buçuk liradan... Dur simdik... Dünya da adam doyuncaya kadar incir yiyebilse... Bir et yiyebilse... Bir uyuyabilse... Bir rahat edebilse... Dur şimdik... Kanıncaya kadar yatıp bir dinlenebilse... Dur şimdik... Aaah!..</p>

  <p class="block16">&nbsp;</p>

  <p class="block17" id="calibre_pb_11">&nbsp;</p>
</body>
</html>
