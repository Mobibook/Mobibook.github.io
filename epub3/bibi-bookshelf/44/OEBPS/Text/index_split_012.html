<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Yılanların Öcü</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block18">KİMSE GÖRMEDEN</h1>

  <p class="block15">Haçça: “Şu sırtındaki kirli gömleği çıkar da temizini giy Bayram!” dedi kocasına. “Elini yüzünü de bir yıka!..”</p>

  <p class="block15">“Öyle yap!” dedi Irazca. “El içine çıkacaksın! Ardından önünden baktıkları zaman kulağın bir parmak kir görünmesin!..”</p>

  <p class="block15">Bayram sırtındakini çıkardı. Haçça, giysi selesinden yamalı bir gömlek buldu, temiz. Bayram giyerken: “Değiştirmişken içindekini de değiştirmeliydi!” diye söylendi.</p>

  <p class="block15">Irazca:</p>

  <p class="block15">“Merdivenin ağaçlarını getirdikten sonra bir kazan su vurun! İyice koktunuz gayri!” dedi. Bayram’a döndü: “Sen de içindekini o zaman değiştirirsin oğlum, anladın mı?”</p>

  <p class="block15">Haçça, bir ibrik su ile, küçük el leğenini getirip kapının önüne koydu. Çulun ucunu kaldırdı: “Geliver Bayram!” dedi.</p>

  <p class="block15">Leğenin başına çömeldi Bayram. Çöyürden çizik çizik olmuştu elleri. Çalı gibi sertleşmişti ellerinin derisi. Ilık suyla, sabunsuz uzun uzun ovundu. Yüzünü gözünü, kulaklarının içini, boynunu yıkadı. Kuruladı.</p>

  <p class="block15">Irazca:</p>

  <p class="block15">“Eğer Muhtar, Haceli’nin evyerinden söz açarsa, kendinden cevap verme. Benim dediklerimi söyle: “O işe anam karışıyor!” de. Eğer, “Sen necisin, neye sen karışmıyorsun?” diye sorarsa, “O benim anamdır, bugün başımda büyüktür, o varken ben karışmam!” de.</p>

  <p class="block15">Açık verme kimseye!..”</p>

  <p class="block15">“Bakalım onun için mi çağırıyor? diye Haçça söze karıştı. “Tellal, cümle komşuyu sesledi. Belki başka bir konuşma var?”</p>

  <p class="block15">“Belki...” dedi Bayram. “Muhtar ilçeye gitti ya! Yeni bir kanun mu var kimbilir?’</p>

  <p class="block15">“Her neyse!” dedi Irazca. “Gider bulunursun. Oturur dinlersin. Alınacak hisseyi alırsın. Üzerine söz gelirse dediğim gibi cevap verirsin. Haydi git şimdi...”</p>

  <p class="block15">“Acelesi yok ana!” dedi Bayram. “Konuşma yatsı namazından sonra başlar. Daha ezan bile okunmadı...”</p>

  <p class="block15">“Okunmasın! Millet toplandım, toplanıyorum deyinceye kadar oturur bir çay içersin. Yerine alışakorsun!..”</p>

  <p class="block15">Bayram yavaş yavaş doğruldu. Şapkasını başına geçirip çıktı. Küçük Tornan merdiven başındaydı. Ayağının ucuyla dokunup köpeği hırlattı.</p>

  <p class="block15">“Tövbe ya Rabbiiim!” dedi Irazca. “Bu oğlan da buna alıştı! Girerken çıkarken ille bir hırlatır!..”</p>

  <p class="block15">Bayram, Haceli’nin temelden çıkan taze topraklara basa basa köy içinin alt başındaki kahveye doğru yürüdü. Ortalıkta üç adım ilerisini göstermeyen bir karanlık var gene. Tek tük ev ışıklarıyla, Nuri’nin Kahve’nin ışığından başka ışık görünmüyor göze.</p>

  <p class="block15">Az sonra Beytullah Hoca’nın anlaşılmaz sesi duyuldu. Otuz kırk yıldır, aynı kapıdan girer, taş merdivenlerden aynı sekiye çıkar. Arabistan’a doğru döner, bu anlaşılmaz sözleri bir tek makama uydurarak haykırır durur. Çoğu zaman haykırdığından da haberi olmaz. Sesi, elli altmış yıl öncelerden kalma külüstür bir plağın sesi gibi cansız, cızırtılı çıkar. Beytullah Hoca ezan okurken Bayram’a bir gülmek gelir. Güler gizli gizli. Hele camide dua okurken!..</p>

  <p class="block15">Irazca, torununa seslendi: “Ahmeeet!..”</p>

  <p class="block15">“Hoop!” dedi hemen Ahmet.</p>

  <p class="block15">“Birazdan seni bir yere götürsem gider misin?” “Beraber mi gideceğiz nine?”</p>

  <p class="block15">“Hıı!”</p>

  <p class="block15">“Tabii giderim!”</p>

  <p class="block15">Irazca, bu kez Haçça’ya seslendi:</p>

  <p class="block15">“Gelin! Yerlerini hazırla da, şu ufakları uyutuver kızım! Sen de geleceksin bizimle!” “Bir şey mi var ana? Nereye gideceğiz?”</p>

  <p class="block20"><span class="text2">Irazca birden öfkelendi. Dünden beri hep böyleydi. Tez ateş alıyordu: “Dediğimi yap kızım sen? Nereye gideceğimizi sor gel mi dediler sana...</span> <span class="text3">“</span></p>

  <p class="block15">Haçça kalkıp şilteleri serdi. Çocuklarını iki yanına alıp uzandı. Kıçlarını başlarını yepe yepe uyutmağa çalıştı.</p>

  <p class="block15">Irazca:</p>

  <p class="block15">“Nuri’nin Kahve’de konuşma olduğu zaman ortalıkta cin kızlarıyla cin oğlanları top oynar!” dedi. Kalktı. “Buralarda çinkosu kavlamış bir tabak vardı, gördün mü, geliiin?”</p>

  <p class="block15">“Çiçek saksısının altına koydum ana!” dedi Haçça. “Camın önündedir, oraya bakıver...”</p>

  <p class="block15">Irazca, camın önündeki çiçek saksısını yavaşça indirdi. Çinkosu kavlamış tabağı çekti. “Ahmet! Ocaktan kül küreğini al!”</p>

  <p class="block15">“Bunu mu?” dedi Ahmet. Irazca gene parladı:</p>

  <p class="block15">“Onu ulan eşşek onu!.. Evin içinde kaç tane kül küreği var da “bunu mu?” diye soruyorsun?..”</p>

  <p class="block15">Ahmet sesini çıkaramadı.</p>

  <p class="block15">“Kalk bakalım gelin! Uyudularsa uyudular, uyumadılarsa ağlasınlar ardımızdan. Önden git de ahırdaki ters küreğini çıkar sen de! Karanlıkta gözün görmez, eline kibrit al!”</p>

  <p class="block15">“Bir iş mi var ana, neye söylemiyorsun?”</p>

  <p class="block15">“Bir iş var gelin! Nesini söyleyim? Şimdi öğreneceksin!” “Ana; başımıza bir bela açmayalım?”</p>

  <p class="block15">“Suuuuus! Benim daha aklım başımda. Başımızdaki belayı def etmeye çalışıyorum, görmüyor musun?”</p>

  <p class="block15">“Öyle bela değil ana!.. Gece vakti... Issızlıkta... Kendi halimize... Gecenin karanlığında...” “Korkma! Kimse bir halt edemez! Git ahırdan küreği al!”</p>

  <p class="block15">Haçça, merdiveni el yordamıyla, ayak yordamıyla indi. Ahır kapısını el yordamıyla açtı. Ahır sıcacık. Kibriti çaktı. Çelik öküz, inek, düve, eşek yatıyorlar. Gübre deliğinden ılık bir yel geliyor. Haçça, kapının ardındaki küreği alıp çıktı hemen. Kapıyı kapadı. Kilidi bastırdı.</p>

  <p class="block15">Ahmet’le ninesi merdiven başında fısıldaşıyor.</p>

  <p class="block15">Irazca: “Sen önden yürü, elimden tut, ben ardından ineyim!” diyor Ahmet’e.</p>

  <p class="block15">Haçça bağırdı:</p>

  <p class="block15">“Aman Ahmet, sen dur oğlum, ben indireyim anamı!”</p>

  <p class="block15">“Yetiş gelin, yetiş dorum kızım!” dedi Irazca. “Ahmet, sen şöyle dur ninem! Kör olmayası Bayram! Şunun tahtalarım bir değiştirmedi! Savsamacıdır köpeğin eniği!”</p>

  <p class="block15">Haçça, korka korka kaynanasını indirdi aşağı. Elinde kül küreği ve çinkosu kavlamış tabakla Ahmet de indi.</p>

  <p class="block15">Irazca öne düştü: “Gelin benimle!” dedi.</p>

  <p class="block15">Avlu kapısından çıktı. Üç adım demeden, Haceli’nin temeller başlıyordu. Irazca: “Ötekine, ötekine!..” dedi. “En ilerdekine!..”</p>

  <p class="block15">En ilerdeki temele vardılar. “İndirin beni şunun içine!”</p>

  <p class="block15">Haçça, kollarından tutup kaynanasını indirdi.</p>

  <p class="block15">“Az geri durun bakalım! Sabahtan beri karnım guruldayıp duruyor. Bir boşaltayım da rahat edeyim!..”</p>

  <p class="block15">Ahmet kıkır kıkır güldü. Haçça: “Sen sabır ver ya Rabbiiiim!” çekti. Irazca, hem boşaltıyor, hem sokurdanıyor:</p>

  <p class="block15">“Savsamacı kocan, yatıp uyumaktan evin işine fırsat mı bulabiliyor ay Haççam? Söyleye söyleye dilimde tüy bitti de bir hela yaptırtamadım! Her zaman, her zaman da ahıra inemiyorum bu yaşlı halimde! Ayıp değil ya, iki gündür sıkıyorum kendimi. Ooooh!.. Raprahat bir boşaltayım, ooh!..” Ahmet boyuna gülüyor.</p>

  <p class="block15">“Yavaş gülsene sakar şeytan! Gelip geçen duyar!..” Ahmet:</p>

  <p class="block15">“Sen de yavaş patırdat!” dedi. “Asıl seninki duyulur!..” Hep birlikte güldüler.</p>

  <p class="block15">“Alın, alın beni yukarı!” dedi Irazca. “Yeyip içmem gibi sıçmam da gözünüze battı! Alın beni, çıkarın yukarı! Dürzünün Hacelisi, derin kazmış, yedi yıl sıçsam dolmayacak, çabuk çıkarın beni yukarı!..</p>

  <p class="block15">Yardım edip çıkardılar.</p>

  <p class="block15">“Haydi Ahmet, varsa sen de in ninesini!” Ahmet: “Yok!” dedi utana sıkıla.</p>

  <p class="block15">“Geliiin; haydi kızım; varsa utanma! Nasıl olsa karanlık, göz gözü görmüyor! Ay karanlık görmezler derler ya, aynı öyle! Haydi kadın kızım...”</p>

  <p class="block15">Haçça üç dört adım uzaklaşıp çömeldi.</p>

  <p class="block15">“Acele etme, iyi boşalt kadın Haççam!” dedi Irazca. Haçça su döküp çıktı.</p>

  <p class="block15">“Dolmadı değil mi?” dedi Irazca. Haçça güldü: “Dolmadı ana...”</p>

  <p class="block15">“Ulen Ahmet, yazık sana! Azcık zorlamadın kendini!” Ahmet: “Ben, aşağıya inmeden bir çöydüreceğim!” dedi.</p>

  <p class="block15">“Aferin!” dedi Irazca. “Tek çöydür de inmeden çöydür! Haydi çabuk!..” Ahmet temelin başına gerilip çöydürdü.</p>

  <p class="block15">“Doldu mu?” dedi Irazca. Ahmet güldü.</p>

  <p class="block15">“Dolmadı mı?”</p>

  <p class="block15">“Bu kadarcık şeyle koca çukur dolar mı?”</p>

  <p class="block15">“Bu gece burası dolacak! Duydunuz mu?..” dedi Irazca.</p>

  <p class="block15">“Ana! Ben senin muradını anlıyorum!” dedi Haçça. “Dolduracaksak bir an önce başlayalım. Vakit geçirmeyelim. Ahmet; ver bakalım o ters küreğini bana. Sen de kül küreğini al.</p>

  <p class="block15">Çinkosu kavlamış tabağı da ninene ver. Öyle değil mi ana?”</p>

  <p class="block15">“Gı eşşeeek!” dedi Irazca. “Gı, sen benim huyuma ne iyi alıştın? Ben seni böyle görünce oğlumdan fazla seviyorum! Gelsin, gelin görsünler! Gı benim bicecik gelinim, gı haspam; gı sarı gülüm!.. Gelin görsünler!..”</p>

  <p class="block15">Haçça seslenmedi. “Görsünler!” dedi içinden. “Bir de kaynana görsünler! Gece gece şu çektiğim nedir benim? Sabahtan akşama kadar kırda yorul, akşamdan sabaha kadar burda yorul! Sanki Deli Haceli bir daha açtıramaz. Boşuna sidik yarıştırıyoruz!..”</p>

  <p class="block15">“Başlayın!” dedi Irazca. “Elinizi de çabuk tutun! Haydi bakalım Ahmet, bir kör yılan öldürüp övünmesi değil o! İşte toprak: Haydi, kendini asıl burda göster!..”</p>

  <p class="block15">Ahmet, küreğin attığını yeter bulmuyor, eliyle koluyla kakıyor çukura. Ninesi, “kör yılan” der demez doğruldu: “Ne körü gu? Nohut gibi iki tane gözü vardı...”</p>

  <p class="block15">“Çalııııışşş!” diye bağırdı Irazca. “Nohut gibi gözü olmaz bir adımcık yılanın! Konuşma, çalış!..”</p>

  <p class="block15">Ahmet, bundan daha iyi nasıl çalışabileceğini düşündü. Eğer bu hızla giderse hemen dolduracaklar Haceli’nin temeli. “İki üç adamın sabahtan akşama kadar eştiğini biz çabucak dolduracağız! Ninem de “Nohut kadar gözü olmaz yılanın!” diyor. Ağzı büyüktü. Ama sahiden gözleri ne kadardı?” Çizmelerini giydi mi çamurun gözüne gözüne yürüyecekti kışın. Mal sulamaya da her zaman o gidecekti. Kemik saplı çakının zincirini önünden sarkıtacaktı.</p>

  <p class="block15">Şapkayı yana yıkacaktı. Ondan sonra kaçsındı bakalım kızlar kendisinden. Tuttu mu saçlarını bir güzel koklayacaktı. Öyle kızlardan istiyordu ki, saçları anasının saçları gibi...</p>

  <p class="block15">“Dürzü Haceli!” dedi Irazca. “Deli dürzü! Hasmın karıncaysa da horsunma demişler. Bizi adam yerine koymadın ama temelin halini gör de aklın başına gelsin yarın, akılsız dürzü!..”</p>

  <p class="block16">&nbsp;</p>

  <p class="block17" id="calibre_pb_12">&nbsp;</p>
</body>
</html>
