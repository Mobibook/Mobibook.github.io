<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/Style.css" type="text/css"/>
</head>
<body>
<h2>Kafka Güneşi</h2>
<p>Her genç yazarın keşfettiği, etkilendiği, yapıtıyla diyalog kurduğu yazarlar vardır. Bunlar, zaman içinde önemini yitirirler. Öylesine ki genç yazar orta yaşlarına geldiğinde, bu yazarlarda ne bulduğunu şaşırarak sorar kendine. Gençlik yazarları içinde kimileri de vardır ki tüm yaşamı boyunca eşlik eder ona. Her okuyuşunda, onlarda yeni bir şeyler bulur; o güne değin bunları nasıl ayrımsayamadığına şaşar. Bu, okurla yazar arasındaki ilişkinin bir hayli ötesinde bir ilişkidir. Tek taraflı da olsa bir hısım akraba ilişkisidir.</p>
<p>Elime kalemi aldığım çok genç yaşlardan bu yana, yerli yabancı pek çok şairle, yazarla bu tür ilişkim oldu. Dünyamı zenginleştiren, bana yazmayı da, okumayı da, düşünmeyi de öğreten ilişkiler. Yalnız, nasıl yazar olunur sorusunun değil, nasıl insan olunur sorusunun da yanıtını bulduğum yapıtların yazarları.</p>
<p>Çağdaşlarımdan Sait Faik’ten, Nâzım Hikmetken, Melih Cevdet’ten, Oktay Rifat’tan söz ediyorum.</p>
<p>Yabancıları saymaya kalkmayayım ya da yalnızca birkaçını sayayım: Rabelais, Marquis de Sade, Lautreamont, Rimbaud, Jarry, Breton, Sartre, Artaud, Beckett, Kafka...</p>
<p>Gördüğünüz gibi hiçbir filozof adını anmadım.</p>
<p>Okumadığım ya da unuttuğum için değil, onların (varsa) üzerimdeki etkilerini yeterince özümleyemediğimi düşündüğüm için. Örneğin, hemen hemen tüm yapıtını okuduğum Sartre’dan, yirmili, hatta otuzlu yaşlarımda neler öğrendiğimi, onun hangi yönlerine öykündüğümü çok iyi anımsıyorum. O yıllarda “Ya Sartre gibi olurum ya hiçbir şey” dediğimi de. Bu derin etkiyi bugün açıklamakta güçlük çekiyorum. Dönemin koşulları, deyip geçiyorum. Bir de özrüm var: Yeryüzünün dört bir yanındaki gençleri, politikacıları, yazarları, düşünürleri etkilemiş biriydi o.</p>
<p>Ama Kafka öyle değil. O her zaman koşulsuz yazarım oldu. Ondan, düşünmeyi, politikayı, yazarın sorumluluğunu, toplum birey ilişkilerini öğrenmedim. Düş gücünün sınırsızlığını, düşün içindeki gerçeği, gerçeğin içindeki düşü, nasıl yazılacağını, nasıl yazılmayacağını, yapıtın önünde silinmeyi de.</p>
<p>Kafka’nın Türkçe’deki ilk kitapları, 1950’lerin ortalarında yayımlanan <em>Milena’ya Mektuplar</em> ve onu izleyen <em>Değişim</em>’di.</p>
<p>Kafka’yı tanımadan okunmuş <em>Milena’ya Mektuplar</em>’ın pek bir anlamı yoktur. Ama <em>Değişim ve Akademiye Rapor</em> bu iki öykü, kendilerine yeni yollar, yeni açılımlar arayan biz genç Türk yazarlarının hemen ilgisini çekti.</p>
<p>Ben de onlardan biriydim.</p>
<p>Daha önce <em>Sartre’ın Bulantı</em>'sı ile <em>Duvar</em>'ını ve tabii o küçük ama yankıları büyük <em>Varoluşçuluk Bir Hümanizmadır</em> konulu konferans metnini; Camus’nün <em>Yabancı</em>’sini <em>Veba</em>’sini okumuş olduğumuz için, bir ölçüde de olsa Kafka okumasına hazırdık.</p>
<p>İlginçtir, Tünel’deki Kohen Kızkardeşler Kitabevi’nin satılmayan kitaplarını attığı asma katta, Michaux’nun, Per-se’in, Tzara’nın kitaplarını bulduğum gibi, Kafka’nın Fransızcalarını da buldum.</p>
<p><em>Ceza Kolonisi</em> ile <em>Çin Seddi</em>, ilk okuduğum öykü kitapları oldu.</p>
<p>Beni Kafka’da ilk çarpan, o, süssüz püssüz, yalın, handiyse doğal, kendiliğinden anlatımı olmuştu. Metni sıfatlardan,benzetmelerden arındırmak, yapıtı ekleyerek değil, eksilterek oluşturmak.</p>
<p>Joyce’da, Proust’ta, Celine’de, Beckett’te, Breton’da, göze batarcasına gördüğümüz “çalışılmış” üslûptan eser yoktu onun öykülerinde. Olağanüstü olayları, olağan, sıradan bir duruma indirgiyordu Kafka’nın bu sanki olmayan üslûbu.</p>
<p>Kendi sesini bulmaya çalışan, üslûp temrini yapan genç yazarın, bundan alacağı dersler olmalıydı.</p>
<p>Gerçekçilik ve toplumculuk, dolayısıyla toplumcu gerçekçilik tartışmalarının Batı’da da yurdumuzda da ateşli tartışmalara, hatta suçlamalara sahne olduğu o günlerde, Kafka’nın kendine özgü gerçekliğine sert eleştiriler yöneltiliyordu, dört bir yandan.</p>
<p>Faşistliğinden tutun, Siyonizmine, “mukaddesatçılığına” uzanan, akla gelebilecek tüm suçlamaların odağındaydı Kafka.</p>
<p>Marksçı filozof Lukacs, onu, çöken bir dünyanın umutsuzluk peygamberi olarak görüyor, Aragon’un <em>Lettres Fran-çaises</em>’i, “Kafka’yı yakmalı mı?” sorusunu yöneltiyordu yazarlara. Öte yandan, 2. Dünya Savaşı gibi büyük bir yıkımın izlerini hâlâ yaşayan ve gerçek umudu nerde bulabileceğini kendi kendilerine soran aydınlar ise, Kafka’nın yapıtında kendilerini görür gibi oluyorlardı.</p>
<p class="expact">1956-58 yılları arasında yazdığım ilk kitabım <em>Kaçkınlar</em>'da, Kafka okumalarının etkisi pek görülmez. Daha doğrusu, varoluşsal sorunlara Kafka’nın penceresinden bakmamışımdır bu gençlik yapıtında. Paris’te yazmaya başladığım, ikinci kitabım <em>Bozgun</em>’un bazı parçalarında belirir Kafka’nın etkisi.</p>
<p>Kuşkusuz, bir yazarın etkisinde kalmak onun gibi yazmak değildir; onun ışığında yazmaktır. Sözcükleri yanyana getirirken onun soluğunu duymaktır.</p>
<p>Her okurun bir Kafka’sı olduğunu biliyorum. Tüm büyük yazarlar için olduğu gibi. Çünkü onların hiçbir okuru, onlarla özdeşleşmeye kalkmaz. (Küçümen yazarlarda ise tam tersi: onlar kendilerini okurla özdeşleştirirler. Çok satmanın anahtarı!)</p>
<p>Söylemem bile gereksiz, hiçbir zaman böylesi bir özdeşleşmeyi düşlemedim. Ama itiraf edeyim ki yapıtıyla arama bir “mesafe” koymak gibi bir tasam da olmadı. Yıllar geçtikçe, onun yapıtı (<em>Dâvâ, Şato, Amerika, Ceza Kolonisi, Taşrada Düğün Hazırlıkları</em>...) özellikle Günlüğü ve mektuplarıyla içli dışlı bir ilişkim oldu.</p>
<p>Brod’u, burada, yeryüzünün tüm Kafkaseverleri adına saygıyla anıyorum (Türk okuruna Kafka’yı okuma olanağını veren Kâmuran Şipal’i de). Brod, kendisine yok edilme/mek üzere teslim edilen, 20. yüzyılın bu en değerli elyazmalarını günümüze taşıdığı ve okunur kıldığı için.</p>
<p>(Diyorum ki, <em>Brod olmasaydı Kafka olmazdı.</em> Tersi geçerli değil, Kafka olmasaydı Brod zaten yoktu.)</p>
<p>Bu saygı duruşundan sonra, hemen belirteyim ki, Kafka’nın tüm yapıtını bizlere sunan, bunu yaparken, bitmemiş üç romana bir biçim veren, Günlüğünü, mektuplarını sayısız kez okuyan bu yakın dostunun Kafka yorumlarına hemen hiçbir zaman katılmadım.</p>
<p>Kafka, günlüğünde, mektuplarında, bu kitapta okuyacağınız aforizmalarında hiç kuşkusuz, teolojinin alanına giriyor. Ama bu onun, ne hassidik bir Yahudi mistiği olduğunu, ne de Tanrı kavramının sözcüsü olduğunu gösterir.</p>
<p>Evet, Kutsal Kitabı sık sık okuyordu, Talmud’u da. Büyük varoluşçu filozof Kierkegaard’ı da. Onun yaşamıyla kendi yaşamı arasında yakınlıklar buluyordu (ki vardı bu yakınlıklar). Kierkegaard’ın 20. yüzyılda varoluşçu olarak nitelenecek felsefesi de ilgilendiriyordu Kafka’yı, kendisininkine benzeyen “aşkları/nişanlılıkları da.”</p>
<p>Ama Protestan Kierkegaard’ın dinsel araştırmaları, pek de inançlı diyemeyeceğimiz Kafka için ne ifade ediyordu?</p>
<p>Yalnız Brod değil, başka Kafka yorumcuları da onun yapıtına, Kierkegaard, Pascal örneklerine de başvurarak dinsel/manevi bir anlam yüklemeye çalışmışlardır. Başta Brod ve Kafka’nın yapıtını ilk kez Fransızcaya çevirip tanıtan Alexandre Vialatte olmak üzere.</p>
<p>Vialatte, Kafka üzerine yazdığı denemelerini <em>Mon Kafka / Benim Kafka'm</em> başlığıyla kitaplaştırmıştır. Bu, yukarıda da belirttiğim gibi herkesin bir Kafka’sı olduğu anlamına gelir. <em>Benim Kafka'ma</em> gelince, ne Max Brod’unkine ne de Fransızca çevirmeninkine uyuyor. Beckett hariç, umutsuzluğun tüm yapıtına egemen olduğu bir başka yazar tanımıyorum. <em>Dâvâ</em>'da, tüm çabalarına karşın suçsuzluğunu kanıtlayamayan, hatta suçunun ne olduğunu bile öğrenemeyen Joseph K. sonunda “bir köpek gibi” boğazlanırken bir ışık görür; evet, ama kurtuluş muştusu veren bir ışık değildir bu. Daha çok, bir insanoğlunun boğazlanışını görüp ses etmeyen bir başka insanoğluna ait ışıktır.</p>
<p class="expact">Kafka, sürekli olarak <em>kurtuluş</em> kavramını düşünmüştür. Ne var ki bu konuda ne bir umut vermiş, ne de kurtuluşun olası olduğunu ileri sürmüştür.</p>
<p>Romanlarının, öykülerinin kişileri kurtulmaya çalışırlar ve bunu hiçbir zaman gerçekleştiremezler.</p>
<p><em>Yasa</em> varoldukça kurtuluş da yoktur. Yasayı koyan erk (Tanrı, Hükümdar ya da Devlet) her zaman özgür, kendi yazgısını kendisi çizecek bireyler değil, boyun eğecek ve kendisinden istenilenleri yerine getirecek uyruklar (teba) ister.</p>
<p>Kafka, bireyin, hatta insanlığın kurtuluşunu Tanrı’nın varlığına mı bağlıyordu?</p>
<p>Bu, Tanrı inancı taşımayan adamın, Tanrı’nın varlığı ve yokluğu üzerinde (tıpkı Yasa üzerinde olduğu gibi) durduğunu biliyoruz.</p>
<p>Kafka, kendini aldatmadan inanacağı bir Tanrı arayışı içindeydi denebilir. Kurtuluşu, kendisine çok yakın iki filozof gibi (Pascal ve Kierkegaard; dilerseniz bunlara Dostoyevski’yi de ekleyelim) Tanrı’nın varlığında görmüş olabilir. Ama bu düşüncelerini, arayışlarını, birçoklarının ileri sürdüğü gibi, kimi simgelerle, yapıtlarında dile getirmiş olması (örneğin, Vialatte’ın ileri sürdüğü gibi <em>Şato</em>’da insanlık ile Yahudi kutsallığı arasındaki bir ilişkinin simgesini kurmuş olması) kanımca, bir saptırmadan başka bir şey değildir.</p>
<p>Benim Kafka’m, yaşamın onulmaz biçimdeki saçmalığını, insanoğlunun hiçliğini, çaresizliğini, kendine özgü, öncesi ve sonrası olmayan bir yapıta dönüştürürken, bunu günlük gerçekliğe hiçbir gönderide bulunmadan gerçekleştirirken, kurgulanmış gerçeğin, gerçeklikten daha gerçek olduğunu gösterir. Tanrı’nın gölgesi, zaman zaman yazılarına düşer gibi olur. Ama bu kimin Tanrı’sıdır? Yahudilerin Tanrı’sı mı, Katolik Pascal’ın Tanrısı mı, Protestan Kierkegaard’ınki mi? Yoksa hiçbiri mi? Varolmayan bir Tanrı!</p>
<p>Niçin olmasın?</p>
<p>Kafka’nın yapıtında bir Tanrı düşüncesinden söz edilebilirse bu ancak, varolmayan bir Tanrı’dır: <em>Negatif teoloji</em>.</p>
<p class="expact">Roman ve öykülerinde, 1900’lerin başlarından 1920’lerin ortalarına değin, içinde yaşadığı toplumla, ait olduğu Prag’daki Yahudi azınlığıyla, dünyayı alt üst eden 1. Dünya Savaşı’yla ilgili göndermelerle karşılaşmayız. O, içinde yaşadığı dönemin, o dönemin olaylarının değil, gelmiş geçmiş tüm zamanların yarattığı toplumsal mekanizmaların yarattığı yalnızlığı, anlamsızlığı betimlemiştir.</p>
<p>Kuşkusuz, karanlık bir tablodur bu. Bu karanlık tabloyu aydınlatan ise Kafka Güneşi’dir. Gecenin en yoğun ânında doğan, karanlığın tüm gizlerini açığa vuran ışığıyla, bizlere, insanlara yalansız bir dünya göstermeye çalışan, bunu handiyse özür dilercesine mırıldanarak gerçekleştiren, son aşamada da pişman olup tüm yazdıklarının yakılmasını (bunu hiçbir zaman yerine getirmeyecek bir dostundan istemiş olsa da) isteyen, hiçlikten sahici bir dünya yaratan bir insan.</p>
<p>Eğer Kafka’nın yapıtında manevi değerler ve umut aranıyorsa, burada aranmalı.</p>
<p>Ve bu aforizmalar da bu ışığın altında okunmalı.</p>
<p class="expact">Bu kitap, Kafka’nın ardında bıraktığı tamamlanmış ender elyazmalarından biridir.</p>
<p>Tüm aforizmalar Kafka tarafından tek tek numaralandırılmıştır.</p>
<p>Max Brod, altısı, küçük okul defterlerine yazılmış aforizmalardan, kısa öykücüklerden, çeşitli konulardan oluşan bu elyazmaları “yığınını” <em>Taşrada Düğün Hazırlıkları</em> başlığıyla tek bir kitapta toplamıştır. Daha sonraları birçok ülkede, bu kitaptan küçük başka kitaplar üretilmiştir: <em>Babaya Mektup</em> ve <em>Aforizmalar</em> gibi.</p>
<p>Bu kitaptaki aforizmaların tam olarak ne zaman yazıldığını bilmiyoruz.</p>
<p>Bir sayfadaki 1917 tarihiyle Günlük’te yer alan benzer cümleler, aforizmaların 1917-18 yılları arasında yazıldığına işaret etmektedir.</p>
<p class="expact">Max Brod, bu aforizmalara “Günah, Acıçekme, Umut ve Gerçek Yol Üzerine Derin Düşünceler” başlığını uygun görmüştür. Ama Kafka, bu elyazmalarına bir ad vermediğine göre, en uygun başlık, kuşkusuz, yazın alanındaki bu türün genel adı olan Aforizmalardır.</p>
<p>Hemen şunu da belirteyim ki, Kafka’nın tüm kitaplarında, özellikle Günlüklerinde ve mektuplarında yazılmış, çeşitli konularda, ayıklanacak olsa, başlı başına büyük bir kitap oluşturacak kadar aforizma vardır.</p>
<p style="text-align:right;"><em>Ferit Edgü</em></p>
<p style="text-align:right;"><em>Kandilli, Ekim 2009</em></p>
</body>
</html>