<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4.html</title>
  <link href="../Styles/StyleSheet.css" rel="stylesheet" type="text/css" />
</head>

<body>
  <h2 id="u31943b1c-258b-4785-aa68-2d9194b46c3a">DÖRDÜNCÜ BÖLÜM</h2>

  <h3>I</h3>

  <p>Artık anılarıma son veren kesin yıkımımı anlatabilirim. Ama hep ileri gidebilmek için baştan ileri atılmak gerekiyor. İşte o zaman hiç bilmediğim şeyleri öğrenebilirdim. Eğer böyle davranmazsam, anlatmak istediklerimin hiçbirini anlatamazdım. Yoksa her şeyi bir tahmin ve öngörü üzerine yazmak zorunda kalırdım. Eserime başlarken de söylediğim gibi sonsuz güzellikleri bir yana bırakacak, meramımı apaçık anlatmak için çaba harcayacağım. Okuru gereksiz şeylerle sıkmak hiç de sevmediğim bir şey.</p>

  <p>Neyse konuya gelelim: Çocukluk arkadaşım Lambert’tan hep kuşku duymuştum. Onun şantaj denilen aşağılık şeyi yapmak için serserilerle, çete özentileriyle ilişkiye girme olasılığı çok yüksekti. Bu serseriler için şimdi yeni ceza düzenlemeleri getirilmiş durumda. Lambert’ın ilişkiye girdiği çete Moskova’da birçok kirli olaya imza atmıştı. Bunların başkentte oldukça deneyimli, zeki, yaşını almış bir de kılavuzu varmış. Bunları daha sonra öğrendim, görüşlerimde yanılmamışım.</p>

  <p>Bunların bir işi de gazetelerle küçük fıkra şeflerinin kılavuzluğu altında oldukça karışık, hem de kurnazlık isteyen işlere karışmaktı. Bunlardan birkaçını daha sonra ben de öğrendim, ancak ayrıntılarını vermeyeceğim. Yalnız şunu söyleyeyim ki, kullandıkları başlıca yöntemleri, bazen en namuslu, oldukça yüksek konumdaki kimselerin bazı sırlarını öğrenmek; ondan sonra o kimselere giderek belgeleri ortaya çıkaracaklarını gözdağı vererek söylemek, fidye istemekti. Bazı şeyler vardır ki günah sayılmaz, hele suç hiç sayılmaz. Ama bunların ortaya çıkmasından hatta en namuslu, en metin bir insan bile korkar. Serseriler, çoğu aile sırlarını ele geçirirlerdi. Şeflerinin bazen ne kadar ustalıkla hareket ettiğini göstermek için hiçbir ayrıntı vermeden, ancak birkaç satırla bir becerilerini anlatacağım: Oldukça namuslu bir evde gerçekten de günah işlemişti; yani tanınmış, saygıdeğer bir adamın karısı, genç, zengin bir subayla gizliden gizliye sevişmeye başlamıştı. Onlar bunu haber alınca şöyle yapmışlar: Genç subaya, aralarındaki ilişkiyi kadının kocasına bildireceklerini söylemişler. Ama ellerinde bunu kanıtlayacak hiçbir belge ve kanıt yokmuş, genç subay da bunu biliyormuş. Ötekiler de zaten bunu saklamıyorlarmış; ama bu işte kullandıkları yöntemin başlıca inceliği, güvendikleri kurnazlık, ancak haber alan kocanın elinde hiçbir kanıt olmasa da tıpkı en sağlam kanıtları varmış gibi hareket edeceğini bilmelerine dayanıyormuş. Onların, bu adamın huyunu, aile durumunu bilmeleri işlerine çok yaramış. Olayın iç yüzü şu ki, çetede oldukça saygın bir çerçeveden olan bir genç de varmış. Gerekli bilgileri önceden o toplamış. Kendilerini hiçbir tehlikeye atmadan âşık subaydan iyi bir para koparmışlar, çünkü kurbanları da bunun gizli kalmasını istiyormuş.</p>

  <p>Lambert, bu işlere girmesine rağmen, bütün varlığı ile Moskova çetesine katılmış değildi. Fakat işin tadını alınca da yavaş yavaş, deneme yolu ile kendi başına hareket etmeye karar vermiş. Baştan şunu da söyleyeyim ki o, böyle işleri başaracak kadar becerikli bir adam değildi. Oldukça zekiydi, hesaplı hareket ederdi ama sinirliydi, üstelik de saftı, yani ne insanları, ne de sosyeteyi bilmiyordu. Mesela Moskova’daki şefin oynadığı rolü galiba hiç anlamıyordu. Böyle işleri becermenin çok kolay bir şey olduğunu sanıyordu. Dahası hemen herkesin tıpkı kendisi gibi alçak olduğunu sanıyordu. Yahut mesela falanca adamın şu veya bu sebeple bir defa korktuğunu yahut korkması gerektiğini sanınca, artık onun mutlaka korkacağından, iki kere ikinin dört ettiğini bildiği gibi emin olabiliyordu. Bunu daha açık bir dille anlatmayı beceremiyorum; ilerde bunları daha açık anlatırım ama bence o, oldukça kaba terbiye görmüştü. Bazı iyi, soylu duygulara inanmak şöyle dursun, belki onlardan haberi bile yoktu.</p>

  <p>Petersburg’a gelmesinin sebebi, buranın Moskova’dan daha geniş bir iş yeri olmasıydı, bunu bildiği için de buraya gelmeyi çoktan beri kuruyordu. Bundan başka da Moskova’da bir yerde bilmem nasıl olmuş, yakayı ele vermiş, bilmem kim onu kötü niyetle arıyormuş? Petersburg’a gelir gelmez hemen eski bir arkadaşıyla bağlantı kurmuşsa da hareket sahasının dar, işlerin hafif olduğunu görmüş. Dostları daha sonra çoğalmış ama hiçbir iş yapamamışlar. Daha sonra kendisi bana, “Burada halk aşağılık, hepsi çoluk çocuk…” demişti. Ama işte güzel bir sabah vakti, şafak sökerken birdenbire bir tahta perdenin altında beni yarı donmuş bir hâlde buluyor, aklınca da “kârlı bir iş”in tam izine düşmüş oluyordu.</p>

  <p>Bütün mesele, benim o zaman onun odasında donmanın verdiği uyuşukluktan kurtulup kendime gelirken saçma sapan konuşmuş olmamdaydı. Ah, o zaman sayıklıyor gibiydim! Bununla birlikte, sözlerimden yine de o uğursuz günün bütün aşağılamalarından en çok hatırımda tuttuğum, kalbimde sakladığım şeyin Byoring ile ondan gördüğüm aşağılama olduğu açıkça anlaşılmıştı; başka türlü olsaydı Lambert’in evinde sadece bunu sayıklamazdım. Mesela Zerşçikov’dan da konuşurdum. Sonradan Lambert’tan öğrendiğime göre yalnız Byoring ile Katerina Nikolayevna’yı anmışım. Üstelik de heyecan içindeydim. O korkunç sabah Lambert’a da, Allonsina’ya da Tanrı’nın yolladığı kurtarıcılar gözüyle bakıyordum. Daha sonra iyileşirken, henüz yatakta yattığım sırada: Lambert’ın benim saçmalarımdan daha neler öğrenebildiğini, hem az mı çok mu saçmaladığımı düşünmeye çalışırken bu kadar çok şey öğrenmiş olduğunu tahmin bile etmiyordum! Vicdan azabı çektiğime göre o zaman da her hâlde söylenmemesi gereken birçok şeyi söylemiş olacağımdan şüphe ediyordum ama tekrar ediyorum, bu kadar çok şey anlatmış olduğumu hiç düşünemezdim! O zaman onun evinde söylemek istediğim sözleri anlaşılır bir tarzda söyleyebileceğimi hiç ummuyordum, dahası bunun böyle olduğunu kesin olarak hatırlıyordum. Gerçekte ise meğer sonra tahmin ettiğimden, umduğumdan çok daha açık konuşmuş olduğum meydana çıktı. Ama asıl sorun şu ki, bütün bunlar ancak sonra, aradan uzun zaman geçtikten sonra meydana çıktı. Bu da benim için hiç iyi olmayacaktı.</p>

  <p>Sayıklamamdan, yalanımdan, mırıldanmamdan, heyecanımdan bir defa hemen hepsinin soyadlarını, hatta bazılarının adreslerini bile tam olarak öğrenmişti. Sonra bu kimselerin hakkında gerçeğe oldukça yakın bir bilgi edinebilmişti. Üçüncü olarak da benim aşağılandığımı, öç almakla korkuttuğumu; dördüncü ve en önemli nokta da, ortada bir yerde gizli, gizemli bir belgenin bulunduğunu, bu belge yarı deli bir adam olan ihtiyar prense gösterilecek olur, o da bunu okuyup öz kızının kendisini deli sandığını, hatta tımarhaneye sokabilmek için hukukçulara bile başvurduğunu öğrenecek olursa ya büsbütün aklını oynatacağını yahut evden kovarak mirasından mahrum edeceğini, yahut da çoktan beri evlenmek istediği, ancak bunu yapmasına izin vermedikleri için evlenemediği Mille Versilova adında bir kızla evleneceğini öğrenmişti. Kısacası Lambert çok şey anlamıştı. Ama birçok şey de hâlâ onun için karanlıktı, bununla birlikte şantaj ustası sağlam bir ip ucu yakalamıştı. Beni Alfonsinka’nın yanında bırakıp gittiği sırada, hemen adresini aramış bulmuştu. Ondan sonra gereken bilgileri toplamaya başlamış, saçmalarken andığım kimselerin hepsinin gerçekten hayatta olduklarını öğrenmişti..</p>

  <p>Asıl önemli nokta ortada bir belgenin bulunması, bu belgeye de benim sahip olmamdı. Sonra bu belgeye büyük bir değer verilmesiydi. Lambert bundan oldukça emindi. Burada bir olayı kapalı geçiyorum, ondan daha sonra, zamanı gelince söz etmek daha iyi olur, ancak sadece şunu söyleyeyim ki bu olay, Lambert’ın belgenin var olduğu, hem de büyük bir kıymet taşıdığı hakkındaki düşüncesini tam anlamıyla kesinleştirmişti. Lambert, kendisi için önemi olan şeye inandıktan sonra, ilk iş olarak Anna Andreyevna’ya gitmiş.</p>

  <p>Ama bu arada benim için şimdiye kadar bir bilmece olarak kalan bir şey daha var: Nasıl olmuştu da Lambert, Anna Andreyevna gibi yanına varılmayan, yüksek sosyeteye bağlı bir kimseye sokulup yaklaşabilmişti? Gerçekten gerekli bilgileri edinmişti. Şimdi diyeceksiniz ki, bundan ne çıkar? Lambert’in öyle insanlarla ilişkiye girmesi zor bir şey değildir. Giyimine kuşamına büyük önem verir, çok şık giyinirdi. Paris şivesiyle, Fransızcayı çok güzel konuşurdu. Dahası Fransız soyadı taşıyordu ama Anna Andreyevna’nın ilk bakışta onun bir madrabaz olduğunu anlayamamasına imkân var mıydı? Yahut diyelim ki ona gerekli olan da zaten bir madrabazdı ama bakalım böyle miydi?</p>

  <p>Onların ilk defa nasıl görüştüklerini hiçbir zaman öğrenemedim. Bununla birlikte, bu sahneyi birçok defa gözlerimin önüne getirip canlandırdım. Herhalde Lambert, daha ilk sözleriyle onun önünde sevgili, aziz arkadaşı için titrediğini, benim çocukluk dostum olduğunu göstermek isteyen tavırlar takınmış, bu rolü oynamıştır. Hem doğal olarak yine bu ilk görüşmeden benim elimde bir “belge” bulunduğunu çıtlatmış, bunun bir sır olduğunu, bu sırrı yalnız kendisi’nin bildiğini, bu belge ile general karısı Andrakova’dan öç almak istediğimi söylemiştir. Başlıcası, bu kâğıdın büyük bir önemi, değeri olduğunu elden geldiği kadar açık bir dille anlatmıştır. Anna Andreyevna’ya gelince o, öyle bir durumda idi ki, böyle bir şeye canla başla sarılmamasına imkân yoktu. Söylenenleri büyük bir dikkatle dinlememesi de mümkün değildi…” Yaşamak için mücadele” kaygısı ile elinde olmadan ökseye yakalanacaktı. Üstelik tam o sıralarda yavuklusunu elinden alıp vesayet altında Traskoya Selo’ya götürmüşler, hatta bu yetişmiyormuş gibi kendisini bile vesayet altına almışlardı. Tam böyle bir zamanda böyle bir şeyin bulunması çok önemliydi, çünkü burada kulaktan kulağa yayılan kadın fısıltıları, gözyaşları dökerek yakınmalar, söylentiler, dedikodular olmayacak, ortaya doğrudan doğruya bir mektup, kızının eliyle yazılmış bir mektup konacaktı. Özetle bu prensi kendisinden ayıranların, kızı da dahil, hepsinin kötü niyetli birer insan olduklarını gösteren bir kanıttı. Bu böyle olunca prens için yine ona, yine o Anna Andreyevna’ya kaçarak da olsa gelerek kendini kurtarmaktan, mümkün olursa yirmi dört saat içinde evlenmekten başka çare kalmayacaktı. Yoksa hiç dinlemeden onu tımarhaneye götürüp kapatırlardı.</p>

  <p>Belki Lambert kızın önünde kurnazlığa başvurmamış, söze şöyle başlamıştır.” Mille ya yaşlı bir kız olarak kalın ya da milyonlara hükmeden, herkesin önünde eğildiği bir prens, olun. Bu da elimde gördüğünüz şu belgeye karşı takınacağınız tutuma bağlı. Bunu size teslim edeceğim, yalnız bu otuz bin rublenize mal olur. Sizden otuz bin rublelik bir bono alacak, karşılığında belgeyi teslim edeceğim…” Eğer benim tanıdığım Lambert ise mutlaka bu yola başvurmuştur. Ah, o herkesi kendisi gibi alçak sanıyordu; tekrar ediyorum, onda bir çeşit alçakça saflık, alçakça suçluluk vardı… Öyle yahut böyle pek mümkündür ki, Anna Andreyevna bu tarzda bir hareket karşısında bile bir an sarsılmamış olabilir. Tersine, kendini tutarak kendi anlatış tarzıyla konuşan dalavereciyi pek iyi dinlemiştir, bunu “geniş mizacı” yüzünden de yapmış olabilir. Eh, doğal olarak önce biraz kızarmış, sonra dişlerini sıkıp sonuna kadar dinlemiştir. Bu yanına yaklaşılmayan, gururlu, gerçekten de değerli, hem de zeki kızı Lambert’la el ele vermiş bir hâlde gözlerimin önüne getirdiğim zaman… Evet, zeki kız! Bu kadar parlak bir zekâ, hem de Rus zekâsı, geniş mizaçlılık tarafından bir kadının zekâsı, hem de böyle bir durumda!</p>

  <p>Şimdi kısaca tekrarlayayım hastalıktan sonra evden çıkacağım güne, saate kadar Lambert şu noktalar üzerinde duruyordu: Birincisi, belge karşılığında Anna Andreyevna’dan otuz bin rubleden aşağı olmamak üzere bir bono aldıktan sonra prensi korkutmak, yolmak, birden kendisiyle evlendirmek, kısacası buna benzer şeyler… Burada tam bir plan bile hazırlanmıştı; yalnız benim yardımımı, belgeyi bekliyorlardı.</p>

  <p>İkinci proje: daha kârlı bir iş olursa, Anna Andreyevna’yı aldatıp onu yüzüstü bırakarak belgeyi general karısına, Andrakova’ya satmak. Bu işte Byoring’e de güveniliyordu. Ancak Lambert henüz general karısının karşısına çıkmamıştı, sadece onu izlemişti. Bunun için de yine beni bekliyorlardı.</p>

  <p>Evet, ben ona çok gerekliydim, yani ben değil de ona belge gerekliydi. Benim hesabıma da iki plan hazırlanmıştı: Birincisi, başka türlü hareket etmeye imkân olmazsa, beni de yanına ortak alarak öyle harekete geçecekti ama önce hem manevi hem maddî bakımdan bana hâkim olacaktı. Ama ikinci plan onun daha çok hoşuna gidiyordu; bu da şöyle bir şeydi: Beni bir çocuk gibi aldatıp belgeyi benden çalmak, yahut basbayağı kuvvet kullanarak elimden zorla almak düşüncesiydi. Bu planı oldukça beğenmiş, hayhâlinde canlandırıp işlemişti. Tekrar ediyorum, ortada öyle bir durum vardı ki, kullandığı takdirde ikinci planın başarı kazanacağından şüphe bile etmiyordu ama daha önce de söylediğim gibi, bunu sonra anlatacağım. Her ne olursa olsun beni içi titreyerek sabırsızlıkla bekliyordu. Her şey, atacağı her adım, vereceği her karar bana bağlıydı.</p>

  <p>Hastalığım sırasında beni görmek için eve gelmemişti, yalnız bir defa gelerek sadece Versilov ile görüşmüştü. Beni rahatsız etmiyor, korkutmuyordu. Dışarı çıkacağım güne, saate kadar karşımda tam bağımsız olduğunu gösterebildi. Belgeyi birisine verebileceğimi, bende olduğunu bildireceğimi yahut yok edebileceğimi düşünerek üzülmüyordu bile. Evindeyken söylediğim sözlerde sırrıma ne kadar değer verdiğimi, belgenin bende olduğunu bilmelerinden ne kadar korktuğumu anlamış olabilirdi, iyileştikten sonra geleceğimden şüphe etmiyordu. Darya Onisimovna biraz da onun emriyle bana gelmişti, artık bende hem merak hem de korku uyandırdığını, bu duyguları yenemeyeceğimi biliyordu… Hem zaten bütün önlemleri almıştı, hatta dışarı çıkacağım günü bile biliyordu, öyle ki istesem bile ondan uzaklaşamazdım.</p>

  <p>Ama mademki Lambert beni bekliyordu, öyleyse Anna Andreyevna’nın daha büyük bir sabırsızlıkla beklemesi gerekiyordu. Doğrusunu söyleyeyim, Lambert ona ihanet etmekte belki de haklıydı, çünkü suç kendisindeydi. Şüphe götürmeyen anlaşmaya rağmen -ne şekilde olduğunu bilmiyorum ama böyle bir anlaşma olduğundan şüphe etmiyorum- Anna Andreyevna son dakikaya kadar onunla açık konuşmamıştı. İçindekileri büsbütün dökmemişti. Her şeye razı olduğunu, bütün şartları kabul ettiğini sadece çıtlatarak anlatmak istemişti ama sadece çıtlatarak. Belki onun planlarını en ufak ayrıntılarına kadar dinlemiştir; ama susarak onaylamıştır. Böyle bir sonuca varmak için elimde kesin kanıtlar var, buna da sebep onun beni beklemiş olmasıydı. O alçak Lambert’la iş görmektense benimle iş yapmayı daha uygun bulmuştu. İşte benim için şüphe götürmeyen bir gerçek!.. Bunu anladım ama yanlış bir hareketi yüzünden bunu sonunda Lambert da anlamıştı. Anna Andreyevna’nın Lambert’ı atlatıp belgeyi benden alarak benimle anlaşması Lambert için çok elverişsiz bir şey olurdu. Üstelik de o zaman bu “işin” sağlam olmasına o da inandı. Onun yerinde başkası olsa korkar, hâlâ şüphe ederdi ama Lambert genç, atılgan, vurgun için hırsızlık içinde çırpınan bir adamdı, insanları az tanıyor, şüphesiz de alçak sanıyordu. Böyle bir adam şüphe edemezdi, çünkü Anna Andreyevna’nın ağzından bütün sözleri almıştı.</p>

  <p>Son ve oldukça önemli birkaç söz daha: O güne kadar Versilov da acaba bir şey biliyor muydu? O zaman uzaktan olsun Lambert’ın herhangi bir planına o da katılıyor muydu? Hayır, hayır, o zaman daha henüz işin içinde yoktu. Ama yeter, yeter, her şeyi zamanından önce anlatıyorum.</p>

  <p>Peki, ya ben bu sırada ne yapıyordum? Ben bir şey biliyor muydum? Evden çıkacağım güne kadar ne biliyordum? Bu entraefilet’ye başlarken, evden çıkacağım güne kadar hiçbir şey bilmediğimi, her şeyi çok daha geç, hatta her şey olup bittikten sonra öğrendiğimi söylemiştim. Bu doğru ama bakalım tam anlamı ile öyle mi? Hayır, öyle değil; hiç şüphe yok ki ben o zamana kadar bazı şeyler biliyordum ama nasıl? Öyleyse okuyucu, rüyamı hatırlasın! Mademki böyle bir rüya görebilmiştim, mademki bu şey kalbimden kopabilmiş, böyle bir şekil alabilmişti. Öyleyse birçok şeyleri bilmemekle birlikte, şimdi etraflıca anlattığım gibi önceden hissediyordum ama olanları gerçekten de ancak “her şey olup bittikten sonra” öğrenebildim. Bildiğim bir şey yoktu ama kalbim ona karşı hissettiklerimin etkisiyle çarpıyordu, kötü ruhlar da artık benim rüyalarıma hâkim olmuşlardı. İşte ne olacağım en ufak ayrıntılarına varıncaya kadar önceden bildiğim, bu adamın ne biçim bir insan olduğunu anladığım hâlde yine onu görmek için can atıyordum! Hem niçin can atıyordum sanki? Ne dersiniz, şimdi, işte tam bu dakikada bunları yazarken o zaman niçin onu görmeye can attığımı en ufak ayrıntısına kadar bildiğimi sanıyordum. Oysa yine de hiçbir şey bilmiyordum. Belki okuyucu bunu anlar. Şimdiyse iş başına! Olayları birbiri ardından sıralayacağım..</p>

  <h3>II</h3>

  <p>Ben dışarıya çıkmadan iki gün önceydi. Liza, hava kararırken eve büyük bir telaşla döndü. Korkunç şekilde aşağılanmış, gururu ayaklar altına alınmıştı. Hiç kimsenin katlanamayacağı durum, zavallı kız kardeşimi çok kötü yaralamıştı. Peki neydi bunun sebebi?</p>

  <p>Daha önce de söylediğim gibi, Liza’nın Vasin’le bazı ilişkileri olmuştu. Liza, Vasin’in yanına sadece bize muhtaç olmadığını göstermek için gitmemişti. O, Vasin’e büyük değer veriyordu. Dostlukları ta eskilere, Luga’ya dayanıyordu. Gözlemlerimden anladığım kadarı ile Vasin de Liza’dan hoşlanıyordu. Liza başına gelen tatsızlıklar ve şanssızlıklar üzerine Vasin’in yanına gitmişti. Çünkü bu adam zeki idi, sakin ve olaylar karşısında soğukkanlı idi. Vasin Liza için, fırtınalardan sonra sığınacağı en güvenilir limandı. Vasin’in kendisiyle ilgilenmesi, Liza’nın gözünde çok önemliydi. Ayrıca kendisine karşı bir şeyler hissettiğini de görüyordu. Doğal olarak bu durum prensi kızdırıyor, kıskançlık krizine sokmaya yetiyordu. Prensin bu durumu, Liza’yı kızdırmaya yetmişti. Liza bunu bir saygısızlık saymıştı, öyle ki bu defa artık özellikle Vasin ile ilişkiye girmişti. Prens ses çıkarmamıştı ama içine dert olmuştu. Liza ise sonra -aradan uzun zaman geçtikten sonra- bana, çok geçmeden Vasin’den hoşlanmamaya başladığını itiraf etmişti. Vasin, sakin bir insandı, Liza’nın önceleri pek hoşuna giden bu sakinlik, sonraları ona sıkıntı vermeye başlamıştı. Vasin ilk bakışta iş adamı gibi görünüyordu, hem gerçekten de görünürde oldukça iyi birkaç şey tavsiye etmişti ama aksi gibi bütün bu tavsiyeler yerine getirilmesine imkân olmayan şeylermiş. Bazen hiç sıkılmadan onun önünde pek yüksekten muhakeme yürütüyordu, bu hâli de gün geçtikçe artıyordu. Liza bunu kendi durumuna karşı gittikçe artan, iradesi dışındaki kayıtsızlığına vermişti. Liza bir gün bana karşı, hep iyi davrandığı, zekâca benden çok üstün olduğu hâlde akranıyla konuşur gibi konuştuğu için ona teşekkür etmiş. Buna karşılık Vasin şöyle cevap vermiş:</p>

  <p>– Hiç de öyle değil, onun için değil. Bu onunla başkaları arasında hiçbir fark görmediğim için böyledir. Onu ne zeki insanlardan daha budala, ne de iyi insanlardan daha kötü bulmuyorum. Ben herkese karşı aynı şekilde yaklaşırım, çünkü benim gözümde herkes birbirine benzer.</p>

  <p>– Ne, gerçekten hiçbir fark görmüyor musunuz?</p>

  <p>– Elbette görmüyorum, herkes herhangi bir özelliğiyle birbirinden ayrılır ama bence fark diye bir şey yoktur. Çünkü insanlar arasındaki fark beni ilgilendirmez. Benim için hepsi eşit, her şey de birdir, bu sebeple herkese karşı iyi kalpliyimdir.</p>

  <p>– Böyle olması canınızı sıkmıyor mu?</p>

  <p>– Hayır; ben durumumdan çok memnunum.</p>

  <p>– Başka hiçbir isteğiniz de yok mu?</p>

  <p>– Elbette var! Ama öyle çok değil… Hemen hemen hiç ihtiyacım yok, fazla bir ruble bile istemem. İpekler, kadifeler içinde de gezsem, şimdiki gibi de olsam benim için birdir, ipeklerle kadifeler Vasin’e bir şey kazandırmaz. Ufak tefek şeyler beni imrendirmez, bütün koltuklar, saygınlıklar benim layık olduğum konuma değer mi?</p>

  <p>Liza, Vasin’in harfi harfine böyle söylediğini şerefi üzerine yemin ederek bana anlatmıştı. Ama burada öyle gelişigüzel bir şekilde atıp tutmak doğru olmaz, bu sözlerin hangi durum ve şartlar içinde söylendiğini de bilmek gerek.</p>

  <p>Liza yavaş yavaş Vasin’in prense hoşgörü göstermesinin ona karşı yakınlık duymasından değil, onca herkesin eşit oluşundan, “arada fark gözetmemesinden” ileri geldiği inancına varmıştı. Vasin daha sonra, anlaşılan herhangi bir sebeple, umursamaz tavırlar takınmaya, prensi sadece mahkûm etmekle kalmayıp üstelik alayla karışık bir küçümsemeyle karşılamaya başlamıştı. Bu hâl Liza’yı kızdırmış ama Vasin yatışmamıştı. O, hep yumuşak konuşurdu, hatta birisini mahkûm ederken bile öfkeye kapılmazdı, sadece mantığa dayanan bir dille kahramanının değersiz bir adam olduğunu bütün çıplaklığıyla ortaya koyardı. Asıl alay da bu mantıkî ifadede gizleniyordu. Sonunda Liza’nın önünde âdeta açıktan açığa sevgisinin bütün anlamsızlığını, bu sevginin ayak diremekten, zordan doğmuş bir duygu olduğunu ortaya koymuş.” Duygularınızda yanıldınız, bir defa anlaşılan yanılmalar, mutlaka düzeltilmelidir” demiş.</p>

  <p>Bu, tam o gün olmuştu. Liza çıkıp gitmek için büyük bir kızgınlıkla ayağa kalkmış ama o akıllı adam ne yapmış, sözlerini nasıl bitirmiş biliyor musunuz? Oldukça soylu bir tavır takınarak, hatta heyecanlı heyecanlı Liza’ ya evlenme teklifinde bulunmamış mı? Liza hemen oracıkta yüzüne karşı: “Budala!” diyerek çıkıp gitmiş. Talihsiz bir insana, öteki talihsiz onun sevgisine “layık” değil diye ihanet tavsiyesinde bulunmak, hem de bunu o talihsiz insandan gebe kalmış bir kadına teklif etmek, işte bu gibi insanların alçaklığı… Ben buna sonsuz bir onur duygusundan ileri gelen korkunçluğa, dünyadan habersizlik, hayat denilen şeyi bilmemezlik derim. Bütün bunlara ek olarak Liza, onun mesela hiç değilse artık gebe olduğunu bildiği için böyle bir harekette bulunarak övündüğünü açıkça görmüştü. Öfkesinden gözleri yaşararak prense koşmuş, prens ise Vasin’e bile taş çıkartmış. Liza’nın her şeyi kendisine anlatması üzerine ona inanabilir, artık kıskanması için bir sebep bulunmadığını anlayabilirim. Ama o, asıl bunun üzerine deliye dönmüş. Hoş, bütün kıskanç insanlar böyle olurlar ya! Prens orada korkunç şeyler yapmış, zavallı kardeşimi aşağılamış, öyle ki Liza hemen oracıkta onunla bütün ilişkisini kesmek istemiş.</p>

  <p>Bununla birlikte Liza, kendini tutarak eve dönmüş ama anneme söylemekten kendini alamamış. Eh, o akşam onlar yine tıpkı eskiden olduğu gibi anlaşmışlardı, aradaki soğukluk giderilmişti. İkisi de yine her zaman olduğu gibi kucaklaşarak doya doya ağlamışlardı. Liza da galiba yatışmıştı ama yüzü hâlâ aşıktı. Akşamleyin, Makar İvanoviç’in odasında hiç konuşmadan bizimle oturdu, odadan da dışarı çıkmadı. Makar İvanoviç’in konuşmasını can kulağıyla dinliyordu. Geçen seferki iskemle olayından sonra ona karşı sonsuz, hem de ürkeklik derecesine varan bir saygı duyuyordu. Yine de kendisiyle konuşmamaya devam ediyordu.</p>

  <p>Yalnız bu sefer Makar İvanoviç konuşmaya hiç beklenmedik bir zamanda, şaşılacak bir yön verdi. Şunu da söyleyeyim ki sabahleyin doktorla Versilov, ikisi de suratlarını asmış, onun sağlık durumu üzerinde konuşuyorlardı. Tam beş gün sonraya rastlayan annemin doğum günü için evde birkaç günden beri hazırlıklar yapılıyordu, bunu sık sık dile getiriyorduk. Makar İvanoviç o günün şerefine bilmem nasıl olduysa geçmişi hatırlamaya koyuldu. Annemin çocukluğunu, “henüz ayakta duramadığı” zamanı hatırladı. İhtiyar, “Kucağımdan inmiyordu…” diyordu.” Bazen” yürümesini de öğretir, üç adım kadar ötede köşeye bırakırdım.</p>

  <p>Sonra ismiyle seslenmeye başlardım, odanın öte tarafından sallana sallana bana doğru gelmeye başlardı, korkmaz, gülerdi. Yanıma gelince de boynuma atılır, kucaklardı. Sonraları sana masal da anlatıyordum. Sofya Andreyevna. Masal dinlemeyi pek severdin; dizlerimin üstünde saatlerce oturur, masal dinlerdin. Evdekiler şaşıyorlardı: “Bak sen, Makar’a nasıl bağlandı!..” diyorlardı. Yahut seni ormana götürür, ağaç çileği fidanını arayıp bulur, seni onun önüne oturtur, sana ağaçtan düdük yapardım. Adamakıllı gezdikten sonra, kucağıma alarak eve götürürdüm, sen de uyurdun. Bir defa da kurttan korkmuş, koşup bana gelmiştin. Bütün bedenin tir tir titriyordu, oysa ne kurt vardı, ne de başka bir şey.”</p>

  <p>Annem:</p>

  <p>– Bunu hatırlıyorum, dedi.</p>

  <p>– Gerçekten hatırlıyor musun? Annem heyecanlı bir sesle:</p>

  <p>– Birçok şeyi hatırlıyorum. Hayatta kendimi bilmeye başladım başlayalı üzerimde sizin sevginizi, ilginizi gördüm, diyerek birdenbire kıpkırmızı kesildi.</p>

  <p>Makar İvanoviç biraz bekledikten sonra:</p>

  <p>– Hakkınızı helal edin çocuklarım, göçüyorum. Bugün hayatımın son dakikaları yaklaşıyor. Hayatımın son demlerini bana rahat yaşattığınız için Tanrı hepinizden razı olsun, benim sevgili yavrularım.</p>

  <p>Versilov biraz telaşlanarak:</p>

  <p>– Hadi hadi, Makar İvanoviç, dedi. Doktor demin hastalığınızın eskiye oranla çok hafiflediğini söylemişti…</p>

  <p>Annem korku içinde dinliyordu. Makar İvanoviç gülümseyerek:</p>

  <p>– Senin Aleksandır Semionoviç’in ne biliyor sanki? Sevimli bir insan, işte o kadar. Aldırmayın dostlarım, yoksa ölmekten korkuyor muyum sanıyorsunuz? Bugün sabah duasından sonra içime öyle bir his doğdu ki, artık buradan sağ çıkamayacağım; içime doğdu. Eh, peki ne var bunda? Tanrı’ya çok şükür; ancak hepinize biraz daha doya doya bakmak isterdim. Çilekeş Eyyüb de yeni yavrularına bakarak avunuyordu ama daha öncekileri unutmuş muydu? Hem unutabilir miydi? Buna imkân var mı? Ancak yıllar geçtikten sonra, keder sanki sevinçle karışıyor, aydın bir ruh oluyordu. Bu da böyledir işte. Her ruh denemeden geçer, İncil’i bulur.</p>

  <p>Hiçbir zaman unutamayacağım o sakin, sevimli gülümsemesiyle sözlerine devam ederek:</p>

  <p>– Çocuklarım, size bir söz söylemeyi düşünüyorum, kısa bir söz, dedi. Sonra birden bana döndü: Sen, sevgili yavrum kutsal kiliseyi sev. Buna seni zaman çağıracaktır, gerekirse kilise uğruna öl; ama sabret, korkma, hemen şimdi değil, diyerek gülümsedi. Şimdi belki bunu düşünmüyorsun. Ancak bir şey daha var: Bir iyilik etmek istersen bunun başkalarını kıskandırmak için değil, Tanrı için yap. Tanrı’ya sıkı sıkı sarıl, bir şeyden korkarak elinden bırakma. Her işini yavaş yavaş, sabırla, sırasıyla yap, oraya buraya atılma; eh, işte senin için gerekli olan da budur. Bir şey daha var, her gün, hiç şaşmadan sabretmeyi öğren. Bunu sadece öyle söylüyorum, belki ilerde bir gün hatırlarsın. Size de Andrey Petroviç benim efendim, bazı şeyler söylemek istiyorum. Artık ölmeden sizinle bir konuyu konuşmak istiyordum. Bugün ruhumu teslim etmeden önce, size bir şeyi hatırlatayım dedim. Bu son sözleri, gözlerini yere indirerek, hemen hemen fısıltıyla söylemişti. Versilov utanarak:</p>

  <p>– Makar İvanoviç, diye mırıldandı, oturduğu sandalyeden ayağa kalktı.</p>

  <p>– Peki, peki utanmayın, benim efendim, ben bunu öyle hatırlattım… Bu iş için Tanrı’nın karsısında herkesten çok suçlu benim. Çünkü efendim de olsanız böyle iradesizlik göstermemeliydim. Bunun için sen de, Sofya, ruhuna pek fazla işkence etme. Çünkü senin bütün günahın benimdir. Düşünüyorum da o zaman sende bilinçli bir düşünce bile yoktu herhâlde, bununla birlikte siz de benim efendim, diyerek gülümsedi. Bu sırada dudakları bilinmeyen bir acının etkisiyle titredi. Gerçi o zaman sana, benim eşim, hatta dayakla ders verebilirdim, hem öyle yapmalıydım da ama önümde gözyaşları dökerek yere kapanıp hiçbir şeyi gizlemediğini… Ayaklarımı öptüğünü görünce dayanamadım, acıdım sana. Bunları sana sitem etmek için hatırlamadım sevgili eşim, sadece Andrey Petroviç’in aklına getirmek istedim… Çünkü kendiniz, benim efendim, soyluluğunuz üzerine yemin ederek verdiğiniz sözü hatırlarsınız. Nikâhta keramet vardır, her şeyi örter… Çocukların önünde söylüyorum, benim efendim…</p>

  <p>Çok heyecanlanmıştı, Versilov’un onaylamasını bekliyormuş gibi yüzüne bakıyordu. Tekrar ediyorum, bütün bunlar öyle beklenmedik şeylerdi ki kımıldamadan yerimde oturmuş kalmıştım. Versilov da ondan daha az heyecanlanmış değildi, sessizce anneme yaklaştı, onu sıkı sıkı kucakladı. Sonra annem de sessizce Makar İvanoviç’e yaklaştı, önünde yerlere kadar eğildi.</p>

  <p>Kısacası bu, insanı sarsan bir sahne idi. Bu defa odada biz bize idik, hatta aramızda Tatyana Pavlovna bile yoktu. Liza oturduğu yerde doğrulmuş, ses çıkarmadan dinliyordu. Birden ayağa kalktı, Makar İvanoviç’e yaklaşarak sağlam bir sesle, “Bana da hayır dua edin, Makar İvanoviç…” dedi. Yarın bütün kaderim belli olacak… Siz bugün benim için dua edin.</p>

  <p>Sonra odadan çıktı. Makar İvanoviç’in Liza ile ilgili her şeyi annemden öğrenmiş olduğunu biliyordum. Ama ben o akşam ilk defa Versilov ile annemi yan yana görüyordum, o güne kadar onun yanında sadece kölesi dururdu. Daha önce mahkûm ettiğim bu adamın birçok şeyini bilmiyordum, birçok tarafını da öğrenememiştim. Bunun için utanç duyarak kendi odama döndüm. Şunu da söylemeliyim ki, o ana kadar ona dair anlamadığım şeyler çoğalmıştı. O güne kadar daha hiçbir zaman o bana böyle etraflı, böyle anlaşılmaz bir insan olarak görünmemişti.</p>

  <p>Odama çekilip yatmaya hazırlandığım sırada şöyle düşünüyordum:</p>

  <p>“Demek ki, Makar İvanoviç’in önünde annem dul kalınca onunla nikâhlanacağına dair soyluluğu üzerine yemin etmiş. Daha önce Makar İvanoviç’ten söz ederken bunu söylememişti.”</p>

  <p>Ertesi gün Liza bütün gün eve gelmedi, hayli geç zamanda eve dönünce de dosdoğru Makar İvanoviç’in odasına girmişti. Onlara engel olmamak için odaya girmek istemedimse de az sonra annemle Versilov’un da orada olduklarını görerek ben de gittim. Liza ihtiyarın yanına oturmuş, omzuna yaslanarak ağlıyordu, Makar İvanoviç de kederli bir yüzle saçlarını okşuyordu.</p>

  <p>Versilov, prensin kendi düşüncesinde direndiğini, ilk fırsatta, daha mahkeme kararından önce nikâhlarının kıyılmasına karar verdiğini bana anlattı. Liza karar vermekte güçlük çekiyordu, bununla birlikte karar vermemeye de artık hakkı yoktu. Hem Makar İvanoviç de nikâhlanmasını “emrediyordu…” Şüphesiz bütün bunlar sonradan kendiliğinden olacaktı. Liza kimseden emir almadan, hiç şüphe yok ki hiç düşünmeden nikâhlanırdı ama o dakikada sevdiği insandan öyle büyük bir aşağılama görmüş, hatta kendi gözünde bu sevgisi için o kadar küçülmüştü ki karar verebilmesi çok zordu. Ama işin içine aşağılamadan başka, benim hiç şüphe bile etmediğim yeni bir olay da karışmıştı.</p>

  <p>Versilov birdenbire:</p>

  <p>– Duydun mu, Petersburgskaya’daki bütün o gençler dün tutuklanmışlar, dedi.</p>

  <p>– Ne? Dergaçev mi, diye bağırdım.</p>

  <p>– Evet; Vasin de var.</p>

  <p>Vasin’in de tutuklandığını duyunca yıldırımla vurulmuşa döndüm.</p>

  <p>– İyi ama onun herhangi bir şeyle ilgisi var mı? Tanrım, şimdi onların hâli ne olacak? Hem de sanki özellikle bu, tam Liza’nın Vasin’i böyle suçladığı bir sırada oluyor!… Sizin düşünceniz ne merkezde, onlara ne yapabilirler? Bu işte Stebelkov’un parmağı var! Yemin ederim ki Stebelkov’un parmağı var!</p>

  <p>Versilov, tıpkı tahmin edemeyen bir insana bakar gibi, tuhaf tuhaf yüzüme bakarak:</p>

  <p>– Bırakalım, dedi. Onların orada ne yaptıklarını, başlarına ne geleceğini kim bilir? Benim söylemek istediğim o değil, yarın dışarı çıkmak istediğini duydum. Prens Sergey Petroviç’e de uğramaz mısın?</p>

  <p>– Doğrusunu söylemek gerekirse, benim için pek ağır bir iş olsa bile ilk işim bu olsun. Sizin de ona söylemek istediğiniz bir şey var mı?</p>

  <p>– Hayır, hiçbir şey yok. Ben kendisiyle görüşeceğim. Liza’ya acıyorum. Hem Makar İvanoviç ona ne öğütleyebilir? Kendisi ne insanlardan, ne de hayattan bir şey anlamıyor. Bir şey daha var, aziz dostum, burada… Bazı gençler var… Onlardan biri de senin eski arkadaşın Lambert… Öyle sanıyorum ki hepsi de alçak insanlar… Bunu sadece sana önceden haber vermek için söylüyorum… Ama yine de bütün bunlar senin bileceğin şeyler, ben de senin işlerine karışmaya hakkım olmadığını biliyorum.</p>

  <p>Sık sık olduğu gibi düşünmeden, hemen heyecan içinde onun elini yakaladım.</p>

  <p>– Andrey Petroviç, dedim. Andrey Petroviç, ben susuyordum, siz de bunu görüyordunuz, şimdiye kadar niçin hep sustuğumu biliyor musunuz? Sizin sırlarınızdan kaçınmak için onları hiçbir zaman öğrenmemeye karar verdim. Ben korkak bir insanım, sırlarınızı öğrenecek olursam sizi büsbütün kalbimden koparıp atmaktan korkuyordum, bunu istemiyorum. Öyleyse siz niçin benim sırlarımı bilmek istiyorsunuz? Benim nereye gittiğimden, ne olacağımdan size ne? Öyle değil mi?</p>

  <p>– Haklısın; ama daha fazla söz istemez, çok rica ederim, diyerek odamdan çıktı. Böylelikle yanlışlıkla da olsa biraz anlaşmıştık. Ama böyle yapmakla ertesi gün hayatta atacağım yeni adım için duyduğum heyecana o da biraz heyecan katmıştı, öyle ki bütün geceyi ikide bir uykudan uyanarak geçirdim. Bununla birlikte kendimi oldukça iyi hissediyordum.</p>

  <h3>III</h3>

  <p>Hâlâ bir gün önce yaşadığım olayların etkisi altındaydım. Evden çıktığımda saat onu gösteriyordu. Hiç kimseyle vedalaşmadan, ayaklarımın ucuna basarak evden sessizce çıktım. Varsın birileri buna “kaçmak” desindi, umurumda değildi. Bunları niçin yaptım, cevabını bugün bile veremiyorum. Sadece zavallı anneciğime acıyordum. Onunla bir iki söz etmeyi, kendisine sarılmayı çok istemiştim ama olmadı işte. Dışarısının temiz havası ciğerlerimi genişletmiş, beni kendime getirmişti. Hâlâ “Neden” ve “Niçin” sorularını cevaplamaktan acizdim. Bu evden çıkmakla hem iyi ettiğime seviniyor hem de nedenini bilmediğim bir korku yaşıyordum.</p>

  <p>Bu, hayatımdaki en önemli adımlardan biriydi. Bu adım kesin bir adım idi, bir daha geri dönüş olmayacaktı. İçimden de, “Bugün çamur bana da bulaşacak mı, bulaşmayacak mı?”sorusu geçiyordu. Ama artık kaderime, hayatın her türlü cilvesine kendimi hazırlamaktan başka çıkar yolum yoktu.</p>

  <p>Doğruca prensin bulunduğu cezaevine gittim. Üç gün önce Tatyana Pavlovna’yla cezaevi müdürüne bir mektup yollamıştım, o da beni çok iyi karşıladı. Onun iyi bir insan olup olmadığını bilmiyorum, hem bu gereksiz bir şey sanırım; müdür prensle görüşmeme izin verdi, hem de kibarlık ederek bu görüşme için kendi odasını bize bıraktı. Bu oda basbayağı bir oda idi, en iyisi anlatmadan geçelim. Artık prensle baş başaydık.</p>

  <p>Prens yarı askerî bir elbise giymişti ama çamaşırları çok temizdi. Şık bir kravat bağlamıştı, tertemiz yıkanmış, saçlarını taramıştı. Bununla birlikte korkunç derecede zayıflamış, sararmıştı. Bu sarılığı gözlerinde bile fark ettim. Kısacası dış görünüşü öyle değişmişti ki, şaşkınlık içinde duraladım.</p>

  <p>– Ne kadar değişmişsiniz, diye bağırdım.</p>

  <p>– Önemli değil! Oturun dostum, diyerek nazik bir hareketle koltuğu gösterdi, kendisi de geçip karşıma oturdu. Asıl konuya geçelim, biliyor musunuz aziz Aleksey Maksimoviç…</p>

  <p>– Arkadiy, diye düzelttim.</p>

  <p>– Efendim? Ha, evet; peki peki, hepsi bir… Ha gerçekten, diyerek büsbütün aklı başına geldi. Bağışlayın, aziz dostum, gelelim asıl konuya…</p>

  <p>Kısacası, kim bilir hangi asıl konuya geçmek için korkunç şekilde acele ediyordu. Başından ayağına kadar bütün varlığıyla bir şeye, bir esas düşünceye dalmış, kendisini ona kaptırmıştı, bu düşünceyi tertipleyip bana anlatmak istiyordu. Pek çok, hem de korkunç derecede çabuk konuşuyordu. Dikkat kesiliyor, anlatırken, el hareketleri yaparken acı duyuyordu ama ilk dakikalarda kesin olarak hiçbir şey anlayamamıştım.</p>

  <p>– Kısacası, kısacası, dedi. Sizi rahatsız ettim, dün Liza’ya söyleyerek sizi ısrarla çağırdımsa da, gerçi bu bir yargıysa da madem ki verilecek karar hem olağanüstü hem de kesin olacaktır, öyleyse bir…</p>

  <p>– İzin verin prens, diyerek sözünü kestim. Dün beni çağırdınız mı? Liza bana hiçbir şey söylemedi.</p>

  <p>– Nasıl olur, diye bağırdı. Büyük bir şaşkınlık, hatta korku içinde sözümü kesti.</p>

  <p>– Bana hiçbir şey söylemedi. Dün akşam eve öyle üzgün döndü ki, bana bir tek söz söyleyecek zaman bile bulamadı.</p>

  <p>Prens oturduğu sandalyeden ayağa fırladı:</p>

  <p>– Doğru mu söylüyorsunuz, Arkadiy Makaroviç? Öyleyse bu… bu…</p>

  <p>– İyi ama bunda ne var sanki? Niye böyle heyecanlanıyorsunuz? Basbayağı unutmuş olabilir yahut başka bir şey olmuştur…</p>

  <p>Oturdu ama inme inmiş gibi bir hâli vardı, Liza’nın bana hiçbir şey söylemediğini öğrenmesi, onu yıkmış, bir yükün altında bırakmış gibiydi. Birdenbire hızlı hızlı konuşmaya, ellerini sallamaya başladı ama yine de sözlerini anlamak pek zordu. Sesini alçaltıp parmağını havaya kaldırarak birden:</p>

  <p>– Durun, dedi. Durun, bu… Bu… Ancak yanılmıyorsam… Bu bir oyun, efendim… diye bağırarak deli gibi gülümsedi, demek oluyor ki… Sözünü keserek:</p>

  <p>– Bu, hiçbir şey demek olmuyor, diye cevap verdim. Hem anlamıyorum doğrusu, böyle önemsiz bir şey sizi neden bu kadar üzüyor… Ah prens, o zamandan beri, o geceden beri, hatırlıyor musunuz…</p>

  <p>Prens sözünü kestiğime içerleyerek huysuz bir tavır ile:</p>

  <p>– Hangi geceden beri, diye sordu.</p>

  <p>– Zerşçikov’da, hani son defa görüştüğümüz gece. Şu canım, mektubunuzu göndermenizden önce? O zaman da büyük bir heyecan içindeydiniz. Ama o zamanla şimdiki arasında öyle büyük bir fark var ki size bakarak korku duyuyorum… Yoksa hatırlamıyor musunuz?</p>

  <p>Her şeyi birdenbire hatırlar gibi oldu, bir sosyete adamı tavrı ile:</p>

  <p>– Ha evet, dedi. Ha, evet! Akşam… Duydum ki… E, nasılsınız, bütün bunlardan sonra siz nasılsınız, Arkadiy Makaroviç?… Ama her neyse, asıl konuya gelelim. Ben, biliyor musunuz, doğrusunu isterseniz üç gaye peşindeyim; önümde üç tane bilmece var, ben de…</p>

  <p>Yine hızlı hızlı “asıl konudan” konuşmaya başladı. Sonunda karşımdaki adamın başına hiç değilse bir havluyu sirkeyle ıslatıp koymak, hatta kendisine hacamat yapmak gerektiğini anladım. Bütün o birbirini tutmayan konuşması yargılanma, kurtulma imkânları etrafında dönüyordu. Bir de alay komutanının kendisini ziyaret etmeye geldiğini, bir şeyler öğütleyerek vazgeçirmeye çalıştığını ama komutanı dinlemediğini söyledi, biraz önce bir yere gönderdiği bir mektuptan söz etti, savcıdan söz açtı. Haklarından mahrum edildikten sonra, herhâlde Rusya’nın kuzey sınırlarında bir yere sürgün edileceğinden, Taşkent’te yerleşerek yine eski saygınlığını kazanmak imkânlarından, Liza’dan dünyaya gelecek oğluna bir şeyler öğreteceğinden, bir şeyler anlatacağından; “Arhangelsk, Holmogori gibi uzak yerlerde” yaşayacağından söz etti.” Sizin görüşünüzü almaktan maksadım, duygularına büyük bir değer verdiğimi göstermektir… Liza’nın benim için ne kadar değeri olduğunu, şimdi, bütün bu zaman içinde benim için ne kadar önemli olduğunu bilmiş olsaydınız Arkadiy Makaroviç, aziz dostum, kardeşim!” diye bağırarak birdenbire birden her iki eliyle başını tuttu.</p>

  <p>Kendimi tutamayarak:</p>

  <p>– Sergey Petroviç, onu da yanında götürerek hayatını karartacaksınız öyle mi?… Holmogoriye mi götüreceksiniz, diye bağırdım. Liza’nın bütün ömrünü deliyle bir arada geçirmesi, birdenbire, ilk defa olarak bütün çıplaklığıyla gözlerimin önünde canlandı. Prens yüzüme baktı, yine yerinden kalktı, bir adım attıktan sonra hep eliyle başını tutarak tekrar yerine oturdu.</p>

  <p>Birden:</p>

  <p>– Rüyamda hep örümcekler görüyorum, dedi.</p>

  <p>– Büyük bir heyecan içindesiniz, Prens. Eğer sizin yerinizde olsam yatağa yatıp hemen doktoru çağırtırdım.</p>

  <p>– Hayır, izin verin, bu sonraki iş. Asıl evlenme ayininin nasıl yapılacağını anlatmak için buraya gelmenizi rica etmiştim. Evlenme ayini, bildiğiniz gibi, buradaki kilisede yapılacak, daha önce de söz etmiştim. Bütün bunlar için izin çıktı, onlar hatta teşvik bile ediyorlar… Liza’ya gelince…</p>

  <p>– Prens, Liza’yı bağışlayın aziz dostum, diye bağırdım. Hiç olmazsa şimdi acı çektirmeyin, kıskançlık göstermeyin!</p>

  <p>Fal taşı gibi açılan gözleriyle gözlerimin ta içine bakıp yüzünü soru dolu anlamsız bir gülümsemeyle çarpıtarak:</p>

  <p>– Nasıl, diye bağırdı.</p>

  <p>“Kıskançlık göstermeyin” sözlerinin her nedense onu korku içinde bıraktığını görüyordum.</p>

  <p>– Bağışlayın prens, bunu yanlışlıkla söyledim. Ah prens, son günlerde bir yaşlı tanıdım, sözde babam… Ah, onu görmüş olsaydınız, daha sakin davranırdınız… Liza da onu öyle sevip sayıyor ki!</p>

  <p>– Ha, evet, Liza… Ha, gerçek, sizin babanız, öyle değil mi? Yahut… Pardon mon cher, buna bir şey olacak… Hatırlıyorum… Bana söylemişti… İhtiyarcık. Eminim, eminim. Ben de bir ihtiyarcık tanımıştım… Mais passons, başlıcası o anın bütün özelliğini belirtmek için gereken…</p>

  <p>Gitmek için ayağa kalktım. Ona bakmak bana acı veriyordu. Gitmeye hazırlandığımı görünce sert gururlu bir tavırla:</p>

  <p>– Anlamıyorum, dedi.</p>

  <p>– Size bakmak bana acı veriyor, dedim.</p>

  <p>– Arkadiy Makaroviç, bir söz daha, yalnız bir söz, diyerek omuzlarımdan tuttu. Bu defa tavrı, hareketi büsbütün başkaydı, beni koltuğa oturttu.</p>

  <p>Bana doğru eğilerek:</p>

  <p>– Onlara dair bir şey duydunuz mu, anlıyor musunuz, diye sordu.</p>

  <p>Kendimi tutamadım:</p>

  <p>– Ha, evet, Dergaçev. Bu işte Stebelkov’un parmağı vardır, diye bağırdım.</p>

  <p>– Evet, Stebelkov ve… Siz bilmiyor musunuz?</p>

  <p>Heyecanı geçti, yine o fal taşı gibi açılmış gözleri, yine o geniş, titrek, anlamsız soru dolu gülümsemesiyle yüzüme bakmaya başladı, bu gülümseme gittikçe genişlemeye devam ediyordu. Yüzü ise yavaş yavaş sararmaya başlamıştı. Anlayamadığım bir şey beni birdenbire sarsar gibi oldu. Bir gün önce Versilov’un, Vasin’in yakalandığını haber verdiği zaman yüzüme dik dik bakışını hatırladım</p>

  <p>Korku içinde:</p>

  <p>– Ah, buna imkân var mı, diye bağırdım. Prens hızlı hızlı fısıldadı:</p>

  <p>– Biliyor musunuz, Arkadiy Makaroviç, sizi zaten bunun için çağırmıştım… İstedim ki…</p>

  <p>Bağırdım:</p>

  <p>– Vasin’i siz mi ele verdiniz?</p>

  <p>– Hayır; biliyor musunuz, orada bir el yazması vardı. Vasin yakalanmadan bir gün önce Liza’ya saklasın diye vermişti. O da gözden geçirmem için bana bıraktı, sonra da ertesi gün birden birbirlerine darılmışlar…</p>

  <p>– El yazmasını müdürlüğe mi teslim ettiniz?</p>

  <p>– Arkadiy Makaroviç, Arkadiy Makaroviç!</p>

  <p>Yerimden kalkıp her sözü teker teker, örse vurur gibi söyleyerek:</p>

  <p>– Demek ki siz, diye bağırdım. Ortada hiçbir sebep yokken, hiçbir gaye gütmeden sadece talihsiz Vasin sizin rakibiniz olduğu için, sadece kıskançlık yüzünden Liza’ya emanet edilen el yazmasını… Kime teslim ettiniz? Kime? Savcıya mı?</p>

  <p>Cevap veremedi, hem zaten cevap verebileceğini de sanmıyordum. Çünkü taş kesilmiş gibi karşımda duruyordu, dudaklarında hep o hastalıklı gülümseme, gözlerinde o sabit bakış vardı. Ama tam bu sırada birden kapı açıldı, Liza içeri girdi. Bizi bir arada görünce az daha bayılacaktı.</p>

  <p>Birdenbire çarpılan bir yüzle ellerimi yakalayarak:</p>

  <p>– Sen buradasın ha? Demek buradasın, diye bağırdı. Demek… Biliyorsun?</p>

  <p>Liza, “bildiğimi” yüzümden anlamıştı bile. Kendimi tutamayarak hızlı bir hareketle onu sıkı sıkı kucakladım! O dakikada ilk defa bu gönüllü zorluk arayıcısının üzerine sonsuza kadar çöken o çaresiz, sonsuz kederin büyüklüğünü anladım.</p>

  <p>Birden benden ayrılarak:</p>

  <p>– Şimdi onunla konuşmak olur mu hiç, dedi. Onun yanına gelmek olur mu? Burada ne işin var? Ona bir kere bak, bak! Onu suçlandırmak, yargılamak doğru olur mu?</p>

  <p>Karayazılı prensi eliyle göstererek bağırırken, yüzünde sonsuz bir acı, acıma duygusu belirmişti. Prens koltukta oturmuş, eliyle yüzünü kapamıştı. Liza haklıydı; bu herif sayıklama nöbetine tutulmuş sorumsuz bir insandı. Onu hemen o sabah hastaneye yatırdılar, ertesi akşam da beyin sıtmasına tutulduğu anlaşıldı.</p>

  <h3>IV</h3>

  <p>Prensle kız kardeşimi tutukevinde baş başa bırakıp oradan çıktım. Saat biri gösterirken de eski evime uğradım. O gün ıslak, karanlık bir gündü. Sabahtan beri esen sıcak rüzgâr, karları eritmişti. Rüzgâr o kadar sıcaktı ki, kocaman bir filin bile sinirlerini bozabilirdi. Beni karşısında gören ev sahibi korkunç derecede sevinmiş, boynuma sarılmıştı. Oradan oraya koşturuyor, ne yapacağını bilemiyordu. Ben ise böyle şeylerden çok hoşlanmayan birisiydim, oldukça soğuk davranmıştım. İlk işim kendi odama çekilmek olmuştu. O ise peşimden geliyor, benimle konuşmak için can atıyordu. Buradaki huzurum ve rahatım için kendisine kibar davranmak zorundaydım. Hem bazı şeyleri öğrenmem gerekiyordu, onun için dikkatli olmalıydım. Ama yine de sormaya başlamak bana tiksinti veriyordu. Karısının sağlık durumunu sordum, birlikte onun yanına gittik. Ev sahibi kadın beni övgülerle karşılamakla birlikte, bir iş adamı tavrı takınarak hiç konuşmadı. Bu hâli beni biraz yatıştırdı. Kısacası o gün şaşılacak şeyler öğrendim.</p>

  <p>E, doğal olarak Lambert eve uğramıştı ama sonra iki defa daha uğrayarak bütün odalara bakmış, “sonra belki tutarım”, demiş. Birkaç defa Darya Onisimovna da gelmiş ama onun niçin geldiğini artık bir Tanrı bilir. Ev sahibi, “O da pek merak etti…” dedi.” Ama onu bir türlü avutamadım, çünkü neyi merak ettiğini sormadım. Zaten ben hiçbir şey sormuyordum, yalnız o konuşuyordu. Bense yol çantamı karıştırıyormuşum gibi yapıyordum. Ama beni en çok sinirlendiren, onun da gizemli bir tavır takınmasıydı, sormaktan çekindiğimi görerek o da kısa kesmeyi, âdeta gizemli olmayı uygun buldu.</p>

  <p>Tuhaf tuhaf yüzüme bakarak:</p>

  <p>– Hanım kız da gelmişti, diye ekledi.</p>

  <p>– Hangi hanım kız?</p>

  <p>– Anna Andreyevna. İki defa geldi, karımla tanıştı. Çok sevimli, çok hoş bir hanım. Böyle bir dostluğa büyük bir değer verilmelidir, Arkadiy Makaroviç…</p>

  <p>Bunu söyledikten sonra, kendini tutamayarak bana doğru bir adım attı, anlatmak istediği bir şeyi mutlaka anlamamı istediği belliydi.</p>

  <p>Şaşırarak:</p>

  <p>– Gerçekten iki defa mı geldi, diye sordum.</p>

  <p>– İkinci defa erkek kardeşleriyle gelmişlerdi. Elimde olmadan, Lambert ile birlikte gelmişlerdir, diye düşündüm.</p>

  <p>Sanki gözleriyle ruhuma işlemiş gibi, içimden geçenleri hemen tahmin etmişti.</p>

  <p>– Hayır efendim, Bay Lambert ile değil öz kardeşleriyle, gerçek genç Versilov ile geldiler. Saray koruma kıtası subaylarından galiba, değil mi?</p>

  <p>Çok sıkılmıştım; o, sonsuz bir şefkatle gülümseyerek bana bakıyordu.</p>

  <p>– Ha, birisi daha sizi sormuştu. Matmazel, Fransız kızı, Matmazel Alfonsinka de Yerden. Ah, ne kadar güzel şarkı söylüyor, çok güzel de şiir okuyordu! O zaman gizlice Tsarskoye Selo’ya prense gitmişti; nadir bulunur, ancak yumruk büyüklüğündeki köpeğini ona satmak istemişmiş…</p>

  <p>Başımın ağrıdığını öne sürerek beni yalnız bırakmasını rica ettim. Hemen isteğimi yerine getirdi; hatta sözünü bile bitirmedi. Hem küçük bir kırgınlık göstermek şöyle dursun bunu hemen hemen memnuniyetle yaptı; aynı zamanda da esrarlı bir tavırla elini salladı. Sanki: “Anlıyorum efendim, anlıyorum!” demek istiyordu. Sözleri yüksek sesle söylemediyse de hiç olmazsa odadan parmaklarının ucuna basarak çıktı; yani kendini bu zevkten olsun mahrum etmedi. Yeryüzünde ne kadar can sıkıcı insanlar vardır!…</p>

  <p>Yalnız başıma bir buçuk saat kadar oturarak her şeyi en ince ayrıntısına kadar düşünmeye başladım. Daha doğrusu düşünmüyordum, sadece düşüncelere dalmıştım. Bozulmuştum ama bir parçacık bile şaşmamıştım. Hatta daha başka şeyler, daha büyük olağanüstülükler bekliyordum.” Belki şimdi artık aklın almayacağı şeyleri de yapmışlardır…” diye düşünüyordum. Daha öteki evdeyken, onların kesin olarak, hem de çoktan beri makineyi kurmuş olduklarını, şimdi de makinenin tam hızı ile çalıştığını anlamıştım. Yine sinirli sinirli, aynı zamanda da hoşa giden bir memnunlukla, “Yalnız aralarında ben yokum, ben eksiğim!” diye düşündüm. Beni büyük bir sabırsızlıkla bekledikleri, odamda bir şeyler planlamak istedikleri gün gibi açıktı. Yine kibir dolu bir memnunlukla, “Sakın burada yaşlı prensin düğününü yapmaya hazırlanmasınlar? Her yandan ona baskın yapıyorlar. Ama bakalım ben izin verir miyim baylar, işte mesele burada!” diye düşünüyordum.</p>

  <p>Bir kere başlarsam, yine tıpkı bir çöp gibi hemen kendimi akıntıya kaptırırım. Şimdi, şu dakikada serbest miyim, yoksa artık serbest değil miyim? Bu akşam annemin yanına döndüğüm zaman, bütün bu günler içinde kendi kendime dediğim gibi hâlâ: “Ben, başlı başıma bir insanım!” diyebilecek miydim?</p>

  <p>İşte o zaman bir köşesinde karyolama oturup dirseklerimi dizlerime dayayarak avuçlarımla başımı tuttuğum o bir buçuk saat içinde, aklımdan geçen soruların yahut daha doğrusu kalp çarpıntılarının özü buydu. Ama daha o zaman bütün bu soruların tam anlamı ile saçma şeyler olduğunu, beni sadece onun, yalnız onun kendisine çektiğini biliyordum! Artık bunu dosdoğru söyledim, kâğıt üzerine de mürekkeple yazdım. Çünkü şimdi, aradan bir yıl geçtikten sonra, bunları yazarken bile o zamanki duyguma nasıl bir ad vermek gerektiğini bilmiyorum!</p>

  <p>Ah, Liza’ya acıyordum. Kalbimde de tam anlamı ile yapmacıksız, gösterişsiz bir sızı vardı! Ona karşı duyduğum yalnız bu acıma duygusunun bile, kısa bir zaman için de olsa, bendeki et yiyen hayvanı yatıştıracağı veya susturacağı sanılabilirdi. Ama beni çeken sonsuz bir merak, bir çeşit korkuydu. Başka bir duygu daha vardı ama nasıl bir şey olduğunu anlayamıyordum. Ancak daha o zaman bile bunun kötü bir duygu olduğunu biliyordum. Belki onun ayaklarına kapanmaya can atıyor, belki kendisine bütün işkenceleri yapmak isteğiyle kıvranıyordum. Hem de ona “pek çabuk” bir şey kanıtlamak istiyordum. Liza için duyduğum hiçbir acı, beni artık bu yoldan alıkoyamazdı… Peki, kalkıp eve, Makar İvanoviç’e gidebilecek miydim?</p>

  <p>“Ama sadece onların yanına gidip her şeyi en ince noktasına kadar öğrendikten sonra, birden harikaların, canavarların yanından kendime zarar vermeden geçip sonsuza kadar uzaklaşamaz mıyım?”</p>

  <p>Saat üçte kendime geldim, gecikmiş olduğumu görerek çabucak dışarı çıktım, bir arabaya atlayıp son hızla Anna Andreyevna’ya yollandım.</p>

  <h2 id="u71a6b775-6c90-4a38-b6cb-725ad6317900">BEŞİNCİ BÖLÜM</h2>

  <h3>I</h3>

  <p>Hizmetçinin benim geldiğimi söylemesi Anna Andreyevna’yı heyecanlandırmıştı. Beni karşılamak için hemen birinci odaya çıkmıştı. Bir zamanlar beni umursamayan, bana değer vermeyen bir insanın bu kadar çabuk değişmesine oldukça şaşırmıştım. İki elini bana uzatırken, yanaklarının kızardığını görüyordum. Elleri sıcacıktı. Birlikte dikiş diktiği odaya girdik. Dikişinin başına geçerken, beni yanı başına oturttu. Fakat dikiş dikmiyor, beni baştan ayağa dikkatle süzüyordu. Odada sadece ikimizin nefesleri duyuluyordu. Bu aşırı ilgiden sıkılmaya başlamıştım, hemen konuya girdim:</p>

  <p>– Darya Osiminovna bana gelmiş. Siz yollamışsınız…</p>

  <p>Benim sorduklarıma cevap vermeden söze başladı.</p>

  <p>– Her şeyi duydum, hepsini biliyorum, korkunç gece… Ah, kim bilir ne kadar acı çekmişsinizdir! Sizi baygın bir halde, ayazda buldukları doğru mu?</p>

  <p>Kızararak:</p>

  <p>– Bunu size… Lambert söylemiş olacak, diye mırıldandım.</p>

  <p>– Daha o zaman ondan her şeyi öğrenmiştim; ama sizi bekliyordum. Ah, o bana korku içinde gelmişti! Evinizde… Hasta yattığınız evde onu sizin yanınıza bırakmak istememişler… Hem de oldukça tuhaf karşılamışlar… Doğrusu bunun nasıl olduğunu bilmiyorum, ancak Bay Lambert o gece olan bitenlerin hepsini bana anlattı… Söylediğine göre henüz gözlerinizi açıp kendinize gelir gelmez beni hatırlamış… bana olan bağlılığınızdan söz etmişsiniz. Bu benim gözlerimi yaşarttı. Arkadiy Makaroviç, böyle candan ilginizi çekecek kadar bilmem ki ne yaptım? Hem üstelik o zaman bulunduğunuz o durumda beni hatırlamak! Söyleyin, Bay Lambert sizin çocukluk arkadaşınız mı?</p>

  <p>– Evet ama bu iş… Bütün kalbimle ve içtenliğimle söylüyorum ki dikkatsizlik ettim, hatta o zaman ona herhâlde çok şeyler anlatmışımdır.</p>

  <p>– Ah, o kara, korkunç entrikayı, Bay Lambert olmasa da öğrenirdim! Onların sizi bu hale getireceklerini her zaman, her zaman hissediyordum. Söyleyin, Byoring’in size el kaldırdığı doğru mu?</p>

  <p>Sanki o gece, Byoring ile onun yüzünden duvarın dibine yuvarlanmışım gibi konuşuyordu. Ama o haklı, diye düşündüm. Kızararak:</p>

  <p>– Byoring bana el kaldırmış olsaydı, cezasını çekmeden gidemezdi, ben de öcümü almadan şimdi karşınızda oturmazdım, diye ateşli ateşli cevap verdim.</p>

  <p>Bakışlarıyla bana öyle geldi ki, beni körüklemek, birisine karşı kışkırtmak istiyordu. Bunu bilmekle birlikte, yine de kendimi onun etkisine kaptırdım.</p>

  <p>– Beni ne hale sokacaklarını önceden sezdiğinizi söylediğinize göre bu, Katerina Nikolayevna için oldukça sıradan, sadece bir şaşkınlıktan başka bir şey değildi… Ama bana karşı beslediği iyi duygular yerine bu şaşkınlığa çok çabuk düşmesi de yalan değil…</p>

  <p>Anna Andreyevna, benimle aynı düşüncede olduğunu göstermek isteyen bir duygusallıkla:</p>

  <p>– İşte sorun orada ya, duygularınız çok çabuk değişirdi, dedi. Ah, şimdi orada nasıl bir dolap döndüğünü bilseniz! Siz Arkadiy Makaroviç, şimdi benim durumumun ne kadar tehlikeli olduğunu anlayamazsınız, diyerek kızardı, başını önüne eğdi. Sizinle son defa görüştüğümüz sabah o adımı attım, ancak sizin gibi henüz ahlakı bozulmamış, sizin gibi sevmesini bilen, temiz, iyi kalpli bir insan, attığım bu adımın anlamını anlayabilir. Emin olun ki aziz dostum, bana olan bağlılığınızı çok iyi anlayabiliyorum. Size sonsuza kadar minnettar kalmakla bunu ödeyeceğim. Sosyetede beni taşa tutacaklardır, hatta tuttular bile. Ama onlar kendi iğrenç düşünceleri bakımından haklı bile olsalar içlerinden o zaman hangisi beni yargılayabilir, hangisi yargılamaya cesaret ederdi? Babam beni küçük yaşta bırakmış; biz Versilovalar en eski, en yüksek bir Rus soyundan gelmekle birlikte boşta geziyoruz, ben de başkasının bana bağışladığı ekmeği yiyorum. Ta çocukluğumdan beri bana babalık eden, bunca yıl bana birçok lütuflarda bulunan bir insana baş vurmam doğal bir şey değil midir? Ona karşı beslediğim duygularımı ancak Tanrı biliyor, yalnız o beni yargılayabilir, attığım adım yüzünden sosyetenin beni yargılamasına izin veremem! Üstelik burada çok kurnazca, çok korkunç bir dolap çevrilir, saf, cömert bir babayı kendi öz kızını yok etmek için başkalarıyla anlaşmaya kalkışırsa buna katlanılabilir mi? Hayır, şerefim pahasına da olsa onu kurtaracağım! Onun yanında bir dadı olarak yaşamaya, onun bekçisi, hasta bakıcısı olmaya razıyım ama soğuk, sosyeteye uygun, iğrenç çıkarların üstün gelmesine meydan veremem!</p>

  <p>Kendisinde hiçbir zaman görmediğim bir heyecanla konuşuyordu, yarı yarıya yapmacık olması da oldukça mümkündü ama yine de içtendi; çünkü bu işe ne dereceye kadar karıştığı görülüyordu. Ah, onun yalan söylediğini, o anda kötü bir insan olduğunu hissediyordum. Ama kadınlar ne tuhaf oluyorlar, bu namusluluk, bu yüksek sözler, sosyetenin erişilmeyen yüksekliği, gururla dolu namus duygusu, bütün bunlar beni şaşırtmıştı. Ben de onun bütün düşüncelerini olduğu gibi kabul etmeye başladım, yani onun odasında otururken demek istiyorum; hiç değilse karşı çıkmak cesaretini gösteremedim. Ah, erkekler kadınların tam anlamı ile manevi esiridirler. Özellikle erkek cömerttir! Böyle bir kadın, cömert bir erkeği her istediğine inandırabilir. Şaşkın şaşkın ona bakarak: “O ve Lambert… Ulu Tanrım!” diye düşünüyordum. Ama oldu olacak söyleyeyim: Onu hâlâ yargılayamıyorum. Duygularımı gerçekten de ancak Tanrı biliyordu, insana gelince öyle karmakarışık bir makinedir ki bazı olaylarda hiçbir şey anlayamazsınız, üstelik de bu insan bir kadınsa o zaman iş büsbütün değişir.</p>

  <p>Bununla birlikte oldukça kesin bir ifadeyle:</p>

  <p>– Anna Andreyevna, benden beklediğiniz nedir, diye sordum.</p>

  <p>– Nasıl? Bu sorunuzla ne demek istiyorsunuz, Arkadiy Makaroviç?</p>

  <p>– Bütün bunlardan hem de bazı düşüncelerden öyle anlıyorum ki… diye dilim dolaşarak meseleyi aydınlatmaya çalışıyordum. Birisini bana göndermekle benden bir şey beklediğinizi anlatmak istemiş oldunuz, öyleyse benden beklediğiniz şey nedir?</p>

  <p>Soruma cevap vermeden hemen konuşmaya başladı, gene eskisi gibi hızlı hızlı, heyecanla konuşuyordu:</p>

  <p>– Ama ben bunu yapamam, çok fazla olan gururum Bay Lambert gibi tanımadığım insanlarla anlaşma yapıp iş görmeme izin vermez. Ben sizi bekliyordum, Bay Lambert’i değil. Şimdiki durumum son noktasına gelmiştir, korku vericidir, Arkadiy Makaroviç! Bu kadının dedikleriyle çevrili olduğum için kurnazlık etmek zorundayım, bu ise benim katlanamayacağım bir şeydir. Hemen hemen dolap çevirecek kadar alçalıyordum, sizi bir kurtarıcıyı bekler gibi bekledim. Hiç olmazsa bir tek dost bulabilmek ümidiyle etrafımı kolladığım için, beni suçlamak doğru olmaz. Bir dost bulunca da sevinmememe imkân yoktur. O gece bile âdeta donduğu bir sırada beni hatırlayan, yalnız benim adımı tekrarlayan bir kimse, elbette bana bağlı demektir. Bütün bu zaman içinde böyle düşünmüş, bunun için size bel bağlamıştım.</p>

  <p>Sabırsızlık ifade eden soru dolu gözlerle bana bakıyordu. Yine de kendimde, Lambert’e kendisine pek de öyle bağlı olduğunu söylemediğimi, “yalnız onun adını” hiç de anmadığımı söyleyerek onu bunun tersine inandıracak cesaret bulamadım. Böyle susmakla Lambert’in yalanını biraz daha kuvvetlendirmiş oldum. Ah, eminim ki o da herhâlde Lambert’in işi büyüttüğünü, sadece kendisiyle görüşebilmek, bağlantıya geçmek için uygun bir sebep bulmak niyetiyle düpedüz yalan söylediğini oldukça iyi biliyordu. Sözlerimin doğruluğuna, benim kendisine bağlılığıma inanıyormuş gibi gözlerimin içine bakmasına gelince, hem nazik, hem de genç olduğum için geri çeviremeyeceğimi elbette biliyordu. Hoş bu tahminimde haklı olup olmadığını da bilmiyorum ya! Belki ahlakı bozulmuş bir insanım, bundan dolayı kötü şeyler aklıma geliyordu.</p>

  <p>Cevap vermek istemediğimi görerek birdenbire ateşli bir sesle:</p>

  <p>– Beni ağabeyim koruyacak, dedi. Sıkılganlıkla:</p>

  <p>– Onunla birlikte benim oturduğum eve geldiğinizi söylediler, dedim.</p>

  <p>– Peki ama şimdi prens Nikolay İvanoviç bütün bu entrikalardan nasıl kurtulabilecek? Herhalde ilk size, sizin gibi bir dosta sığınacak. Sizi hiç olmazsa bir dost bilmeye hakkı vardır herhâlde!… O zaman onun çıkarı için bir şey yapmak isterseniz yapın, yani yapabilirseniz, sizde büyüklük, cesaret varsa artık gerçekten de bir şey yapabileceksiniz. Ah, bunu benim için değil, talihsiz ihtiyar için yapacaksınız, o ihtiyar ki sizi candan sevmiş, öz oğlu gibi size bütün kalbiyle bağlanmıştı. Hatta bugün bile sizi çok özler, görmek ister! Kendim için sizden hiçbir şey beklemiyorum, kendi öz babam bana böyle kurnazca, böyle kötü bir oyun oynadıktan sonra, başkalarından ne bekleyebilirim?</p>

  <p>– Öyle sanıyorum ki Andrey Petroviç… diye söze başlamak istedim.</p>

  <p>Anna Andreyevna acı bir gülümsemeyle sözümü kesti:</p>

  <p>– Andrey Petroviç, dedi. Andrey Petroviç, benim sorduğum bir soruya karşılık Katerina Nikolayevna için hiçbir zaman en küçük bir niyet bile beslemediğini namusu üzerine söylemişti. Ben de bu adımı atarken onun özüne inanmıştım. Onun ortaya bir Byoring çıktığını duyuncaya kadar sakin kalabildiği anlatıldı.</p>

  <p>– Bu, o şey değil, diye bağırdım. An oldu ben de onun bu kadını sevdiğine inandım ama bu o şey değil… Hem o şey olsa bile öteki baya yol verildiği için şimdi tam anlamıyla eskisi gibi salon olabilecektir herhâlde…</p>

  <p>– Hangi baydan konuşuyorsunuz?</p>

  <p>– Byoring’den…</p>

  <p>– Ona yol verildiğini size kim söyledi? Bu bay belki hiçbir zaman şimdiki gibi saygın bir değildi, diyerek kötü kötü güldü. Öyle sandım ki bana bile alay eder gibi bakmıştı.</p>

  <p>Sıkılganlıkla:</p>

  <p>– Bana Darya Onisimovna söylemişti, diyebildim</p>

  <p>Sıkıldığımı gizlemek elimde değildi, o da bunu çok iyi anladı.</p>

  <p>– Darya Onisimovna pek cana yakın bir kadındır, ben de elbette onun beni sevmesini yasaklayamam ama onun kendisini ilgilendirmeyen bir şeyi bilmesine iznim yoktur.</p>

  <p>Kalbim anladı; o da mutlaka bende öfke uyandırmak isteyince içimde bir volkan kaynamaya başladı. Ama bu onun istediği gibi değildi, şimdilik sadece Anna Andreyevna’ya karşıydı. Ayağa kalktım.</p>

  <p>– Namuslu bir insan gibi size önceden haber vereyim ki Anna Andreyevna, benden bekledikleriniz… Ümitleriniz tam anlamı ile boşa çıkabilir.</p>

  <p>Sabit bakışlarını yüzüme dikerek:</p>

  <p>– Sözlerinizi nasıl anlayayım, diye sordu. Öfkeyle:</p>

  <p>– Yani hepinizi bırakıp gideceğim, yeter artık, diye bağırdım. Belgeyi de yırtacağım, hoşça kalın!</p>

  <p>Başımla selam vererek sessizce çıktım. Bu sırada onun yüzüne bakmaya cesaret edemiyordum. Ama henüz merdivenlerden inmemiştim ki Darya Onisimovna elinde ikiye katlanmış bir mektup kâğıdıyla arkamdan yetişti. Darya Onisimovna nereden çıkmıştı, ben Anna Andreyevna ile konuşurken nerede oturuyordu, buna hâlâ bir türlü akıl erdiremiyorum. Bana bir tek söz bile söylemeden sadece elindeki kâğıdı vererek koşa koşa geri dündü. Mektubu açtım. Okunaklı, açık bir yazıyla Lambert’im açık adresi yazılıydı, hem anlaşılan daha birkaç gün önce hazırlanmıştı. Darya Onisimovna bana geldiği gün, Lambert’in nerede oturduğunu bilmediğimi söylemiş olduğumu hatırladım ama ben bununla, “Bilmiyorum, bilmek de istemiyorum!” demek istemiştim. Adrese gelince Liza’yı adres bürosuna göndererek Lambert’in adresini aldırmıştım, o dakikada da nerede oturduğunu biliyordum. Anna Andreyevna’nın bu hareketinde kesin, hatta utanmazca bir şey vardı. Kendisine yardımda bulunmayı kabul etmememe rağmen, zerre kadar inanmıyormuş gibi, beni doğrudan Lambert’e gönderiyordu. Artık belgeye ait her şeyi bildiğini açıkça anlamıştım. Hem bunu, şimdi beni kendisiyle anlaşmak için gönderdiği Lambert’ten değil de kimden öğrenirdi?</p>

  <p>Büyük bir kızgınlıkla, “Hepsi beni istedikleri gibi oynatabilecekleri iradesiz, kişiliksiz bir küçük çocuk yerine koyuyorlar!” diye düşündüm.</p>

  <p>Böyle olmakla birlikte, yine de Lambert’e gittim. O andaki merakımı başka nerede giderebilirdim? Lambert şehrin çok uzak bir yerinde, Leningrad’a yakın, Kosoy sokağında, yine aynı pansiyonda oturuyordu. Ama o zaman onun evinden kaçarken ne yolu ne de uzaklığı hiç fark etmemiştim. Lambert’in orada oturması, bana hiç de inandırıcı gelmiyordu. Birkaç gün sonra Liza onun adresini bana getirdiğinde şaşırmış kalmıştım. Daha üçüncü katın merdivenlerinden çıkarken dairenin kapısı önünde iki delikanlının durduğunu görünce onların zili benden önce çaldıklarını, kapının açılmasını beklediklerini sandım. Ben yukarı çıkarken, ikisi de yüzlerini bana çevirerek beni büyük bir dikkatle süzüyorlardı. Onlara yaklaşırken, “Burası bir pansiyon, onlar da doğal olarak başka kiracılara gelmişlerdir…” diye düşünerek kaşlarımı çattım. Lambert’in evinde yabancılarla karşılaşmak hiç de hoşuma gitmeyecekti. Onlara bakmamaya çalışarak elimi zile uzattım.</p>

  <p>Gençlerden biri bana:</p>

  <p>– Atande, diye bağırdı.</p>

  <p>Öteki genç de çınlayan, hoş bir sesle, sözlerini biraz uzatarak:</p>

  <p>– Lütfen zili çalmayın, dedi. Şu işi bitirelim de sonra hep birlikte çalarız, olmaz mı?</p>

  <p>Durdum, ikisi de henüz pek gençtiler, yirmi, yirmi iki yaşlarındaydılar; kapının önünde tuhaf bir şey yapıyorlardı. Ben de şaşkın şaşkın onların ne yaptıklarını anlamaya çalışıyordum. “Atande” diye bağıranın boyu çok uzundu, iki metreden aşağı değildi. Zayıftı, ayyaşa benziyordu ama pek kuvvetli olduğu hhâlinden belliydi. Boyuna göre başı küçüktü, biraz çopurca olan yüzünde tuhaf, gülünç bir somurtkanlık okunuyordu ama budalalıktan eser yoktu; hatta bu yüz insanın üzerinde hoş bir etki bırakıyordu. Gözlerinde gereğinden fazla bir dikkat, gereksiz, hatta çok fazla kararlılık vardı. Oldukça kötü giyinmişti, arkasında tüyleri dökülmüş küçük şamar yakalı, vatka astarlı bir kaput vardı. Boyuna göre oldukça kısaydı, anlaşılan başkasının sırtından çıkmış. Ayaklarında kötü, köylü çizmesi gibi kaba çizmeler, başında da ezilmiş, rengi solmuş bir silindir şapka vardı. Dıştan görünüşü onun bir salak olduğunu ortaya koyuyordu, eldivensiz elleri kirliydi, uzun tırnakları da kir içindeydi. Arkadaşı ise tam tersine sırtındaki hafif sansar kürke, zarif şapkasına, ince parmaklarını meydana çıkaran açık renkli, temiz eldivenlerine bakılacak olursa şık giyinmiş sayılırdı. Boyu benim boyum kadardı ama taze genç yüzünde oldukça sevimli bir ifade vardı.</p>

  <p>Uzun boylu delikanlı, büsbütün paçavraya dönmüş, yağlanmış bir kurdeleyi, daha doğrusu hemen hemen ip hâline gelmiş kravatını boynundan çıkarıyordu. Sevimli delikanlı da cebinden çıkardığı, daha biraz önce satın alınan başka yepyeni siyah bir kravatı, kaputunu sırtından çıkararak oldukça uzun boynunu saygıyla, sonsuz bir ciddilikle uzatan uzun boylu delikanlının boynuna bağlıyordu.</p>

  <p>Sevimli delikanlı:</p>

  <p>– Hayır, böyle olmaz. Gömlek böyle kirli olunca, iyi bir etki bırakmadığı gibi, tersine kravat gömleği daha kirli gösterir. Yaka takmanı sana söylemiştim. Ben yapamıyorum, siz yapamaz mısınız, diyerek bana döndü.</p>

  <p>– Ne yapayım, diye sordum.</p>

  <p>– Biliyor musunuz, onun kravatını bağlamak gerek. Öyle yapmalı ki kirli gömleği görünmesin, yoksa bırakılması istenen bütün iyi etki kaybolur. Bu kravatı berber Filip’ten daha şimdi onun için aldım, bir ruble verdim.</p>

  <p>Uzun boylusu:</p>

  <p>– Öteki rubleyi mi harcadın, diye mırıldandı.</p>

  <p>– Evet, öteki rubleyi. Şimdi cebimde bir kapik bile yok. Demek ki siz de bilmiyorsunuz? Öyleyse Alfonsinka’ya rica etmeli.</p>

  <p>Uzun boylu, sert bir sesle:</p>

  <p>– Lambert’a mı, diye sordu.</p>

  <p>Ondan aşağı kalmayan bir kararlılıkla, gözlerinin ta içine bakarak:</p>

  <p>– Lambert’a, diye cevap verdim. Uzun delikanlı aynı eda, aynı sesle:</p>

  <p>– Dolgorowky mi, diye sordu. Yanlış anlayarak ben de sertçe:</p>

  <p>– Hayır, Korovkin değil, diye cevap verdim.</p>

  <p>Uzun boylu delikanlı sorusunu tekrar edip hemen tehditle üzerime yürüyerek:</p>

  <p>– Dolgorowky mi, diye bağırdı. Arkadaşı bir kahkaha attı.</p>

  <p>– Dolgorowky diyor, Korovkin değil, diye açıkladı. Biliyor musunuz, Fransızlar, Journal’ des Debats da Rus soyadlarını sık sık yanlış yazarlar da…</p>

  <p>Uzun boylu delikanlı homurdandı:</p>

  <p>– Independance’ta da.</p>

  <p>– E, hepsi bir, Independance’ta da mesela Dolgorukov’u Dolgorowky diye yazarlar. Kendim okumuştum, V’yi de hep comte Wallonlef diye yazıyorlar.</p>

  <p>Uzun boylu delikanlı:</p>

  <p>– Dogovny, diye bağırdı.</p>

  <p>– Evet, bir de Dogovny adında birisi çıkmış, kendim okudum. İkimiz de gülmüştük, yabancı memlekette bir Rus Dogovny gitmiş ama biliyor musun, hepsini anlatmanın ne anlamı var, diyerek uzun boylu delikanlıya döndü.</p>

  <p>– Bağışlayınız ama, siz Bay Dolgorukiy misiniz?</p>

  <p>– Evet, ben Dolgorukiy’im ama siz nereden biliyorsunuz?</p>

  <p>Beriki sevimli gence bir şeyler fısıldadı, öteki kaşlarını çattı, eliyle hayır der gibi bir hareket yaptı. Uzun boylu delikanlı birden bana döndü:</p>

  <p>– Mr le pirince, vouz n’avez pas de rouble dargent pour nous, pas deux, mais un seul, vou-lez-vous?</p>

  <p>Çocuk:</p>

  <p>– Aman ne kötü insansın, diye bağırdı.</p>

  <p>Uzun boylu delikanlı Fransızca sözleri kaba, beceriksizce söyleyerek:</p>

  <p>– Nous vous renden, -Size iade ederiz- diye nutkunu tamamladı. Çocuk bize bakarak söylendi</p>

  <p>– O, biliyor musunuz, utanmazın biridir, hem siz onun Fransızca bilmediğini mi sanıyorsunuz? Bir Parisli gibi konuşur, toplantılarda bilmedikleri hâlde kendi aralarında Fransızca konuşmaya can atan Rusları kendine örnek alıyor.</p>

  <p>Uzun boylusu:</p>

  <p>– Dans les vagons, diye açıkladı.</p>

  <p>– Evet, evet, trende de!.. Aman ne sıkıcı şeysin. Bunu açıklamaya ne gerek var? Kendini budala göstermekten ne zevk duyuyorsun bilmem ki!</p>

  <p>Ben bu sırada bir rubleyi çıkarıp uzun boylu delikanlıya uzatmıştım.</p>

  <p>– Nous vous rendons, diyerek rubleyi cebine indirdi. Sonra tam bir hareketsizlik, ciddilik ifade eden bir yüzle birden kapıya döndü, kaba, kocaman çizmesinin burnuyla vurmaya başladı. Hareketlerinde en küçük bir kızgınlık görülmüyordu.</p>

  <p>Çocuk telaşlı telaşlı:</p>

  <p>– Aah, yine Lambert ile kavga edeceksiniz, dedi. İyisi mi bari siz çalın!</p>

  <p>Zili çaldım ama uzun boylu delikanlı yine de çizmesiyle vurmaya devam ediyordu.</p>

  <p>Kapının arkasından, Lambert’ın sesi duyuldu:</p>

  <p>– Ah, sacre -Ah melun… diyerek çabucak kapıyı açtı. Uzun boylu delikanlıyı görünce:</p>

  <p>– Dites donc, voulues-vouez que je vous casse la tète, mon ami -söyleyin, kafanızı kırmamı ister misiniz?.. diye bağırdı.</p>

  <p>Öteki, hırsından kıpkırmızı kesilen Lambert’ın gözlerinin içine bakarak gururlu, ciddi bir sesle:</p>

  <p>– Mon ami, voila Dolgorowky, l’autre mon ami, diye cevap verdi.</p>

  <p>Lambert beni görür görmez büsbütün değişmiş gibi oldu.</p>

  <p>– Sen misin, Arkadiy! En sonunda gelebildin! E, peki nasılsın, sağlığın yerinde mi?</p>

  <p>Elimi yakaladı, kuvvetle sıkmaya başladı. Kısacası öyle candan bir heyecan gösteriyordu ki, o anda bu hâli çok hoşuma gitti, hatta onu sevdim bile.</p>

  <p>– İlk olarak sana geliyorum!</p>

  <p>Lambert:</p>

  <p>– Alphonsine, diye bağırdı.</p>

  <p>Öteki hemen paravananın arkasından fırladı.</p>

  <p>– Le voila!</p>

  <p>Alfonsinka ellerini kavuşturarak:</p>

  <p>– C’est lui, diye bağırdı. Sonra gene ellerini açıp beni kucaklamaya koştu ama çok şükür Lambert korudu.</p>

  <p>Tıpkı bir finoya bağırır gibi:</p>

  <p>– Haydi, haydi, tubo, diye bağırdı. Biliyor musun. Arkadiy, birkaç arkadaş bugün Tatarlarda yemek yemek için sözleştik. İmkânı yok seni bırakmam, bizimle birlikte gel. Yemek yeriz; bunları hemen kovarım, o zaman doya doya gevezelik ederiz, içeriz, girsene içeri! Hemen şimdi çıkacağız zaten, yalnız bir dakikacık ayakta duracaksın…</p>

  <p>İçeri girdim, o odanın ortasında durdum, etrafıma bakınıyor, bir şeyler hatırlamaya çalışıyordum. Lambert paravananın arkasında hızlı hızlı giyiniyordu. Uzun boylu delikanlıyla arkadaşı da Lambert’in sözlerine aldırış etmeden peşinden gittiler. Hepimiz ayakta duruyorduk.</p>

  <p>Uzun boylu delikanlı:</p>

  <p>– M-Ile Alphonsine, voules-vous me baiser, diye homurdandı.</p>

  <p>Küçük delikanlı, elindeki boyun bağını gösterdi.</p>

  <p>– M -Ile Alphonsine, diyerek ona yaklaşmak istediyse de Alfonsinka kızgın kızgın her ikisinin üzerine yürüdü.</p>

  <p>Küçüğe:</p>

  <p>– Ah, le petit vilain, diye bağırdı, ne m’approchez pas, ne me salissez, pas, et vous, le grand dadiais, je vous flanque a la porte tous les deux, savesvous cela!<a class="footnote-link" href="#footnote-225-4" id="footnote-225-4-backlink">4</a><span class="Dipnot-Ba-vurusu char-style-override-11" xml:lang="en-GB">(*)</span></p>

  <div class="footnote">
    <p class="Dipnot" xml:lang="tr-TR"><span class="Dipnot-Ba-vurusu char-style-override-11" xml:lang="en-GB"><a class="footnote-anchor" href="#footnote-225-4-backlink" id="footnote-225-4">4</a> <span class="Dipnot-Ba-vurusu char-style-override-15">(*) Sayın prens, bize verecek bir gümüş rubleniz yok mu?… İki değli, sadece bir tane, lütfeder misiniz?</span></span></p>
  </div>

  <p>Küçük delikanlı, kızın kendisine dokunursa bir şey bulaşacakmış gibi tiksintiyle, iğrenerek ellerini silkmesine aldırmadan, uzun boylu dostunun boyun bağını bağlaması için ısrarla rica etmeye başladı. Boyun bağından önce de Lambert’ın temiz yakalarından birini takmasını söyledi. Bu teklif karşısında Alfonsina, onları az daha dövecekti ama Lambert tartışmaya kulak verdikten sonra paravananın arkasından bağırarak istenilen şeyi geciktirmeden yapmasını emretti.” Yoksa yakamızı kurtaramayız” diye ekledi. Alfonsina da yakayı hemen eline alıp bu defa hiçbir tiksinti eseri göstermeden uzun boylu delikanlının boyun bağını bağlamaya koyuldu. Öteki de tıpkı merdiven başında olduğu gibi, Alfonsina boyun bağını bağlarken boynunu öne doğru uzattı.</p>

  <p>– M -Ile Alphonsine, avez-vous vendu votre bologne -M-Ile Alphonsine bologne’unuzu sattınız mı, diye sordu.</p>

  <p>– Qu’est que ca ma bologne -Bologne’um da neymiş?..</p>

  <p>Küçük de “ma bologne”in fino olduğunu anlattı.</p>

  <p>– Tiens, quel est ce baragouin -Bu ne biçim anlaşılmaz dil böyle?..</p>

  <p>Le grand dédias, hâlâ boynunu ileri uzatmış bir hâlde durarak:</p>

  <p>– Je parle comme une dame russe sur les eaux minérales -Ben bir Rus kadını gibi maden sularından bahsederim… dedi.</p>

  <p>– Söz, ederim.</p>

  <p>Alfonsina birdenbire küçüğe dönerek:</p>

  <p>– Qu’est que ca qu’une dame russe sur les eaux minérales et ou est donc votre jolie montre, que Lambert vous a d’one,<a class="footnote-link" href="#footnote-225-5" id="footnote-225-5-backlink">5</a><span class="Dipnot-Ba-vurusu char-style-override-11" xml:lang="en-GB">(*) dedi.</span></p>

  <div class="footnote">
    <p class="Dipnot" xml:lang="tr-TR"><a class="footnote-anchor" href="#footnote-225-5-backlink" id="footnote-225-5">5</a> <span class="Dipnot-Ba-vurusu char-style-override-15">(*) Ah küçük alçak! Bana yaklaşmayın,beni kirletmeyin; sizse büyük ahmak, ikinizi de kapı dışarı ederim, bundan haberiniz var mı?</span></p>
  </div>

  <p>Lambert paravananın arkasından sinirli sinirli seslendi:</p>

  <p>– Ne, gene mi saat yok? Le grand dadias:</p>

  <p>– Parasını yedik, diye homurdandı.</p>

  <p>Küçük, isteksizce kendini haklı çıkarmaya çalışarak:</p>

  <p>– Saati sekiz rubleye sattım, siz altın demiştiniz, oysa altın kaplama gümüşmüş. Böyle saatler şimdi mağazada bile ancak on altı rubleye satılıyor, dedi.</p>

  <p>Lambert iyice kızmıştı:</p>

  <p>– Buna artık son vermeli, diye bağırdı. Size genç dostum, uzun dostunuza harcayasınız diye elbise almıyor, güzel şeyler hediye etmiyorum… Aldığınız boyun bağı da ne?</p>

  <p>– Buna sadece bir ruble verdim; para da sizin paranız değildi. Boyun bağı yok denecek bir hale gelmişti, ona bir de şapka almak gerekecek.</p>

  <p>Lambert bu defa gerçekten kızarak:</p>

  <p>– Saçma, diye bağırdı. Ben ona şapka alacak kadar da para vermiştim ama hemen istiridye ile şampanyaya harcadı. Ağzından içki kokusu geliyor, salağın da biri; onu bir yere götürmeye gelmez. Onu yemek yemeye nasıl götürürüm?</p>

  <p>Dadias:</p>

  <p>– Arabayla, diye homurdandı. Nous avons un rouble d’argent que nous avons prêt chez nouvel ami…</p>

  <p>Lambert yine bağırdı:</p>

  <p>– Onlara hiçbir şey verme, Arkadiy!</p>

  <p>Çocuk kızdı, hatta kıpkırmızı kesildi, bu da onu bir kat daha güzelleştirdi:</p>

  <p>– İzin, Lambert; sizden hemen şimdi açıkçası on ruble istiyorum, hem de şimdi. Dolgorukiy’e söylediğiniz saçmaya bir daha kalkışmayınız. Şimdi Dolgorukiy’in bir rublesini vermek için sizden on ruble istiyorum, geriye kalanıyla de hemen Andreyev’e şapka alacağım, bak görürsünüz.</p>

  <p>Lambert paravananın arkasından çıktı:</p>

  <p>– İşte size üç tane sarı kâğıt, üç ruble, salı gününe kadar da bir şey istemeyin… Yoksa…</p>

  <p>Le grand dadais, paraları koparırcasına çekip aldı.</p>

  <p>– Dolgorowky, işte rubleniz, nous vous ren-dons avec beaucoup de grâce. Petya, haydi gidelim, diye bağırdı. Sonra da elinde tuttuğu iki kâğıdı havaya kaldırarak gözlerini Lambert’in gözlerinin içine dikti, avazı çıktığı kadar bağırmaya başladı:</p>

  <p>– Ohe, Lambert! Ou est Lambert, as-tu vu Lambert -Şu yeni dostumuzdan ödünç aldığımız bir gümüş rublemiz var.</p>

  <p>Lambert korkunç bir öfkeyle:</p>

  <p>– Hakkın yok, hakkın yok, diye bağırdı. Bütün olup bitenlerde hiç bilmediğim şeylerin gizlendiğini görüyordum. Bunun için şaşkın şaşkın bakakalmıştım. Ama uzun boylu delikanlı Lambert’in kızgınlığından hiç korkmadı; tersine sesini daha çok yükselterek bağırıyordu: Oh, Lambert! Böylece bağırarak merdiven başına kadar çıktılar. Lambert peşlerinden koşmak istediyse de sonra vazgeçerek geri döndü.</p>

  <p>– Adam sen de, yakında onları nasıl olsa kovacağım! Kârdan çok zarar veriyorlar… Haydi gidelim, Arkadiy! Geç kaldım. Orada beni yine… Önemli adamlardan biri bekliyor… Bunların hepsi hayvan! Sefiller, sefiller, diye bağırdı, dişlerini gıcırdattı; ama sonra birdenbire aklı başına geldi.</p>

  <p>– Hiç olmazsa sen gelebildin ya, çok memnun oldum. Alphonsine, evden dışarı bir adım atayım deme! Haydi, gidelim.</p>

  <p>Kapı önünde tek atlı bir araba bekliyordu. Arabaya bindik; Lambert, bütün yol boyunca da o gençlere karşı duyduğu öfkeden bir türlü kurtulamadı, sakinleşemedi. Ben de onun bu işi ciddiye almasına, onların Lambert’a böyle saygısızlık etmelerine, onun da ötekilerin karşısında korkudan titremesine şaşırmıştım. Çocukluğumda beni etkisi altına alan şeylere göre, herkesin Lambert’tan korktuğunu sanıyordum. Öyle ki, bütün bağımsızlığıma rağmen, herhâlde o anda Lambert’tan korkuyordum.</p>

  <p>Lambert bir türlü yatışmıyordu:</p>

  <p>– Sana söylüyorum, bunların hepsi aşağılık yaratıklar, diyordu. İnanır mısın, o uzun boylu, iğrenç herif. Üç gün önce iyi bir toplulukta bana etmediğini bırakmadı. Karşımda durmuş: “Ohe, Lambert” diye bağırıyor, hem de iyi bir toplulukta! Herkes gülüyordu, bunu benden para koparmak için yaptığını da biliyorlardı. Ne denir? Parayı verdim. Ah, hepsi alçak! İnanır mısın, orduda subay adayıymış. Okumuş bir insan, düşün bir kere, iyi aile terbiyesi de görmüş! Kendine göre düşünceleri var, isteseydi… Hay, şeytan! Hem de Berenle gibi kuvvetli. Faydası yok değil ama pek az. Gördün ya, ellerini yıkamıyor. Yaptıklarına pişman olduğunu, vicdan azabı duyduğu için intihar etmek istediğini ihtiyar soylu hanımefendiye söyleyerek yanına almasını tavsiye etmiştim. Oraya gitmiş, oturmuş, başlamış ıslık çalmaya. Öteki güzel delikanlı da bir generalin oğlu. Ailesinin yüzünü kızartıyor, ben onu mahkemeden kurtardım, çekip aldım. Bir de bana yaptıklarına bak! Burada insan yok! Onları kovacağım, kovacağım!</p>

  <p>– Benim soyadımı biliyorlar, onlara benden söz etmiş miydin?</p>

  <p>– Evet, bir budalalık ettim. Rica ederim yemek yerken bizimle oturuver, dişini sık… Oraya alçağın biri daha gelecek. İşte o gerçekten bir alçaktır. Korkunç derecede de kurnaz. Burada bütün insanlar alçak; namuslu bir tek insan bulamazsın! Eh, işimizi bitiririz, ondan sonra da… Hangi yemeği seversin? E, hepsi bir, orada bütün yemekler iyi. Parayı ben vereceğim, hiç üzülme. İyi giyinmiş olman çok güzel, istersen sana para da verebilirim! Her zaman gel. Düşün bir kere, onlara burada yedirdim, içirdim, her gün balıklı börek yedirdim. Sattığı saat, ikinci saattir. Küçüğün soyadı Trişatov’dur, Alfonsina ona bakarken bile tiksinir, yanına yaklaşmasına izin vermez, böyle olduğu hâlde bir gün lokantada, subayların önünde: “Çulluk isterim” diye tutturmaz mı!… Çulluğu getirttim! Ama acısını çıkartacağım!</p>

  <p>– Moskova’da meyhaneye gittiğimizi hatırlıyor musun Lambert, meyhanede kaba etime çatalı batırmıştın, o zaman beş yüz rublen vardı, biliyor musun?</p>

  <p>– Evet, hatırlıyorum! Hay, Tanrı cezasını versin, hatırlıyorum! Seni seviyorum… Buna inan, seni kimse sevmiyor, yalnız ben seviyorum; yalnız ben, bunu hatırında tut… Oraya gelecek olan çopur yüzlü adam, pek kurnaz keratanın biridir. Seninle konuşmak isterse hiç cevap verme, sormaya başlarsa, saçma sapan şeyler söyle, yahut sus…</p>

  <p>Hiç olmazsa yolda giderken heyecanı yüzünden bana bir şey sormuyordu. Bana bu kadar güvenmesi, hatta benden güvensizlikten şüphe bile etmemesi sanki aşağılanıyormuşum gibi bir duyguya kapılmama yol açtı. Hem öyle sanıyordum ki bana eskisi gibi emredebileceğini düşünecek kadar budalaca bir düşünce besliyordu. Lokantaya girerken: “Hem üstelik de bilgisizin teki!” diye düşündüm.</p>

  <h3>III</h3>

  <p>Bu lokantaya yabancı değildim. Eğlence ve rezilliğin pençesinde olduğum yıllarda burası benim uğrak yerimdi. Çalışanları, garsonları, kısacası hepsini tanıyordum. Artık böyle hiç beklemediğim bir zamanda aralarına düştüğüm bu kötü yolun yolcusu kafadarlar ve bir zamanlar kölesi olduğum Lambert’in avucundaydım. Bir anlamda bunu kendim istemiştim. Dolayısıyla birtakım kötü işlere de ortak olacaktım. Bütün bunlar yıldırım gibi zihnimi yalayıp geçiverdi. Beni bekleyen tehlikeleri görünce buradan kalkıp gitmeyi düşündüm, fakat nedendir bilinmez yapamadım, orada kaldım.</p>

  <p>“Çopur” denilen karanlık adam bizi bekliyordu, Lambert bu adamdan Tanrı’dan korkar gibi korkuyordu. Bu karanlık işlerin adamı ilk bakışta bir iş adamı görüntüsü veriyordu. Kendisini ilk görüşte iğrendim, midem bulandı. Saçlarına yer yer ak düşmüştü, orta boyluydu, yaşı kırk beş dolaylarındaydı. Kirli bir sakalı; dümdüz, asık suratlı yüzünün her iki yanına yapıştırılmış iki sucuk gibi sarkan, büyük bir özenle kesilmiş, ağarmış favorileri vardı. Konuşmayı fazla sevmeyen, ciddi olmaya çalışan adam karşısındakilere hep tepeden bakıyordu. Önce beni şöyle baştan ayağa dikkatle süzdü, az daha kusacaktım. Bereket versin ki bakışlarını üzerimden çekmekte gecikmedi. Lambert korkudan iyice aptallaşmıştı. O kadar ki bizi tanıştırmayı bile düşünemedi. Lambert’in böyle davranması, hiç de hoşuma gitmedi. Ya bu mafya bozuntusu beni bu şantajcı serserilerden biri sanırsa!… Bizimle birlikte gelen gençlerle beraber masada yerimizi aldık. Yemekte çıt yoktu, sadece çatalların, kaşıkların sesi duyuluyordu. ”Çopur” adam sadece bir kez Lambert’la konuştu, o da fısıltı ile. Hep Lambert konuşuyor, o, kesik, kızgın, ültimatoma benzeyen sözlerle yetiniyordu. Kendini beğenmiş, kızgın, alaylı bir tavrı vardı, Lambert ise tersine büyük bir heyecan geçiriyordu, herhâlde bir işe girişmek için onu durmadan kandırmaya çalışıyordu. Bir aralık elimi kırmızı şarap şişesine uzatmıştım; çopur adam birdenbire eline bir şişe xeres alarak, o zamana kadar benimle bir tek söz konuşmadığı halde, bana verdi.</p>

  <p>Şişeyi uzatırken de:</p>

  <p>– Bunu bir deneyin, dedi.</p>

  <p>O zaman onun, bana ait her şeyi bildiği hatırıma geldi. Herhâlde başımdan geçenleri de, adımı da, belki Lambert’ın benden umduğu şeyin ne olduğunu da biliyordu. Lambert’ın hesabına çalıştığımı düşünebileceği olasılığı beni gene kudurttu. O benimle konuşmaya başlar başlamaz Lambert’ın yüzünde büyük, oldukça budalaca bir telaş belirdi. Çopur bunun farkına vardı, güldü. O dakikada bütün kalbimle Lambert’tan iğrenerek, “Lambert’in herkese tabi olduğu muhakkak bir şey” diye düşündüm. Böylece öğle yemeği devam ettiği müddetçe aynı masanın çevresinde oturmuş, iki gruba ayrılmıştık. Lambert’la “çopur” pencereye yakın bir yerde karşılıklı oturmuşlardı, ben de yakası yağlı Andreyev’le yan yana idim. Karşımda ise Trişatov vardı. Lambert yemeğin çabuk bitmesi için her an garsona elini çabuk tutmasını söylüyordu. Masaya şampanya geldiği zaman kadehini bana uzattı:</p>

  <p>– Senin sağlığına kadehleri tokuşturalım, diyerek “çopur”la başlamış olduğu konuşmayı kesti.</p>

  <p>Güzel Trişatov da kadehini masanın öte yanından uzatarak:</p>

  <p>– Sizinle kadehimi tokuşturmama izin verir misiniz, dedi. Şampanya gelinceye kadar pek düşünceli, pek sessizdi. Dadais ise konuşmuyor, susuyor, çok yemek yiyordu.</p>

  <p>Trişatov’a:</p>

  <p>– Memnunlukla, diye cevap verdim. Tokuşturduk, içtik.</p>

  <p>Dadais birden bana dönerek:</p>

  <p>– Ben sağlığınıza içmeyeceğim, dedi. Ölümünüzü istediğim için değil, bugün burada daha fazla içmemeniz için.</p>

  <p>Bunları somurtarak, her sözüne önem vererek söylemişti.</p>

  <p>– Üç kadeh içtiniz ya, size o kadar yeter. Benim kirli yumruğuma bakıyorsunuz galiba, diye sözlerine devam ederken, yumruğunu masanın üstüne koydu. Evet, yıkamıyorum. Lambert için nazik olan durumlarda başkalarının kafalarını kırmak için öylece kirli kirli onun emrine veriyorum.</p>

  <p>Bunları söyler söylemez masaya öyle bir yumruk indirdi ki bütün tabaklar, kadehler zıpladı. Aynı odada bizden başka öteki dört masada subaylarla oldukça saygın birkaç bay da yemek yiyorlardı. Bu lokanta oldukça ünlüydü; hepsi bir an konuşmalarını keserek bizim oturduğumuz köşeye baktılar, hem zaten biz galiba çoktan beri onların merakını çekmeye başlamıştık. Lambert pancar gibi kızardı.</p>

  <p>– Aa, yine başlıyor! İyi hareket etmenizi rica etmiştim, Nikolay Semionoviç, diye Andreyev’in kulağına fısıldadı, öteki de onu uzun uzun süzdü.</p>

  <p>– Yeni dostum Doigorowky’nin bugün burada daha fazla şarap içmesini istemiyorum.</p>

  <p>Lambert daha çok kızardı.” Çopur” adam sessizce dinliyordu ama bu halin hoşuna gittiği belliydi. Her nedense Andreyev’in hareketini beğenmişti. Niçin şarap içmemem gerektiğini yalnız ben anlamıyordum.</p>

  <p>– Bunu sadece para koparmak için yapıyor! Yedi ruble daha alacaksınız, işitiyor musunuz? Ancak yemekten sonra, şimdi yemek yememize engel olmayın, bizi kepaze etmeyin, diyerek dişlerini gıcırdattı.</p>

  <p>Dadais zaferi kazanmış gibi:</p>

  <p>– Hah, şöyle, diye homurdandı. Bu, “çopur”un büsbütün hoşuna gitti, hain hain güldü.</p>

  <p>Trişatov, anlaşılan dostuna engel olmak istiyordu, telaşla: - Bana bak, fazla kaçıyorsun… diye söylendi.</p>

  <p>Andreyev sustu ama susuşu uzun sürmedi; onun hesabı bu değildi. Bizim oturduğumuz masadan bir masa ötede, beş adım kadar uzakta iki bay yemek yiyor, canlı canlı konuşuyorlardı. İkisi de orta yaşlı, pek titiz tavırlıydılar. Biri uzun boylu, çok şişmandı, öteki de şişmandı ama kısa boyluydu. Polonya diliyle şimdiki Paris olaylarını inceliyorlardı. Dadais çoktan beri merakla onlara bakıyordu. Kısa boylu olan Polonyalı, anlaşılan ona gülünç görünmüştü, o da, bütün karaciğeri iyi işlemeyen insanlarda birdenbire hatta hiçbir sebep yokken olduğu gibi, bir anda ondan tiksinmişti. Kısa boylu Polonyalı o sırada Fransız milletvekili Made de Mojd’nun adını söyledi ama birçok Polonyalı gibi bunu Polonyalı şivesiyle yani aksanı öndeki sesli harfin üstüne vurarak söylemişti. Bunun sonucunda milletvekilin adı Made de Mojd değil de Made de Mönjo oldu. Andreyev Polonyalılara döndü, böbürlenerek yerinden doğruldu. Ağzını yayarak, yüksek sesle birdenbire sanki soru soruyormuş gibi:</p>

  <p>– Madie de Monjö, dedi.</p>

  <p>Polonyalılar öfkeyle ona döndüler. Uzun boylu şişman Polonyalı, Rusça:</p>

  <p>– Ne istiyorsunuz, diye sordu.</p>

  <p>Dadais, bir an bekledikten sonra bütün salona duyura duyura:</p>

  <p>– Madie de Monjö, diye tekrarladı. Tıpkı demin kapının önünde üzerime yürüdüğü zaman budalaca, Dolgorowky, diye tekrarladığı gibi. Hiçbir şey demiyor, durmadan aynı kelimeyi yineliyordu. Polonyalılar yerlerinden fırladılar, Lambert masanın önünden hızla kalkarak Andreyev’e atılmak istediyse de vazgeçti. Polonyalıların yanına koştu, dil dökerek, alttan alarak özür dilemeye başladı.</p>

  <p>Kısa boylu Polonyalı hırsından pancar gibi kıpkırmızı kesilerek küçümsemeyle:</p>

  <p>– Bunlar palyaço beyefendi, bunlar palyaço, diye tekrarlıyordu. Yakında buraya bunların sayesinde kimse gelmeyecek!</p>

  <p>Salonda bir hareketlenme oldu, hoşnutsuzluk mırıltıları ama daha çok gülüşmeler duyuluyordu.</p>

  <p>Lambert büsbütün şaşırmıştı.</p>

  <p>– Çıkın… Yalvarırım!.. Gidelim, diye mırıldanarak ne yapıp yapıp Andreyev’i dışarı çıkarmaya çalışıyordu. Öteki Lambert’i dikkatli dikkatli süzdükten, onun artık para vereceğine aklı yattıktan sonra, peşi sıra gitmeye razı oldu. Anlaşılan böyle terbiyesizlik ederek Lambert’tan ilk defa para koparmıyordu. Trişatov da onların arkasından koşmak istediyse de bana bakınca vazgeçti.</p>

  <p>– Ah, ne kötü şey, dedi.</p>

  <p>İncecik parmaklarıyla gözlerini kapayarak, “çopur” bu kez kızgın bir yüzle:</p>

  <p>– Kötü de söz mü efendim, diye mırıldandı. Bu sırada Lambert hemen hemen bembeyaz bir yüzle geri döndü, el işaretleri yaparak “çopur” adama fısıltıyla bir şeyler anlatmaya başladı. Öteki bu sırada garsona, elden geldiği kadar çabuk kahve getirmesini emretti. Lambert’ın söylediklerini tiksintiyle dinliyordu; anlaşılan hemen gitmek niyetindeydi. Bununla birlikte bütün bu olay, basit bir çocukluktan başka bir şey değildi. Trişatov elinde bir fincan kahveyle yerinden kalktı, gelip yanıma oturdu.</p>

  <p>– Onu çok seviyorum, dedi. Bunları söylerken benimle sanki her zaman bundan konuşuyormuş gibi bir tavır takınmıştı.</p>

  <p>– Şu Andreyev var ya!Ne kadar kara yazılı, talihsiz bir adam, bir bilseniz… Kız kardeşinin bütün çeyizini yemiş, dahası ailesinin bütün malvarlığını da çarçur etmiş. Şimdi de o günlere yanıyor, dövünüyor. Yıkanmamasına gelince bunun da sebebi üzüntüsü. Onun pek tuhaf düşünceleri var: Size birdenbire, “Alçak ile namuslu hepsi birdir, aralarında fark yoktur…” der. Ne iyilik ne de kötülük yapmamak gerektiğini söyler yahut iyilik de kötülük de yapılabileceğini iddia eder ama hepsinden iyisi elbiseyi çıkarmadan aylarca yatmak, yiyip içip uyumak, bundan başka da hiçbir şey yapmamak olduğunu söyler. Fakat inanın, laf olsun diye söyler. Hem biliyor musunuz, öyle sanıyorum ki Lambert’la ilgisini büsbütün kesmek için şimdi bütün bunları karıştırdı. Daha dün bana söylemişti, inanır mısınız, bazen geceleyin yahut uzun zaman yalnız kalınca ağlamaya başlar, hem biliyor musunuz, kendine göre ağlaması vardır, kimse onun gibi ağlayamaz. Bağıra bağıra ağlar. Korkunç bağırır, bu da insana daha çok dokunuyor… Hem de böyle kocaman, kuvvetli bir insanın birdenbire bağıra bağıra ağlaması… Ne kadar zavallı, değil mi? Onu kurtarmak istiyorum ama kendim de öyle kötü, mahvolmuş bir çocuğum ki, buna inanmazsınız! Dolgorukiy, bir gün size gelirsem beni evinize kabul eder misiniz?</p>

  <p>– Ah gelin, sizi sevdim bile.</p>

  <p>– Niçin? Peki teşekkür ederim. Beni dinleyin, birer kadeh daha içelim. Ama ne yapıyorum? Siz iyisi mi içmeyin. Andreyev, daha fazla içmemenizi söylemekle iyi etti, diyerek anlamlı anlamlı göz kırptı. Ama ben, yine de içeceğim. Şimdi artık benim için bunun zararı yok. İnanır mısınız, kendimi hiçbir şeyden yoksun edemiyorum. İşte mesela bana, artık lokantalarda yemek yemeyeceksin, derseniz, sadece buralarda yemek yiyebilmek için her şeyi yapmaya hazırım. Ah, biz dürüst olmak, namuslu olmak isteriz. Bana inanın ki, bu işleri hep yanı sıra bırakınız. Ama yıllar öyle demiyor, hiç acımıyor.</p>

  <p>Andreyev’e gelince, kendisini asacağını düşünerek korkuyordum. Gider, kimseye de bir şey söylemez. O, böyledir işte. Şimdi herkes asılarak intihar ediyor. Kim bilir, belki aralarında bizim gibiler çoktur? Ben mesela, fazla param olmazsa hiç yaşayamam. Bana bakın, siz müzik sever misiniz? Ben çok severim. Size geldiğim zaman bir şey çalarım. Çok iyi piyano çalarım, uzun zaman ders aldım. Hem de ciddi ders aldım. Opera besteleyecek olsaydım, biliyor musunuz, konusunu Faust’tan alırdım. Bu konuyu çok seviyorum. Hayalimde hep büyük kilisedeki sahneyi canlandırıyorum, öyle sadece kafamda canlandırıyorum. Gotik bir büyük kilisenin içi, korolar, kasideler, Gretchen içeri girer. Hem biliyor musunuz, korolar orta çağı, tam anlamı ile on beşinci yüzyılı hatırlatmalı. Gretchen keder içindedir, önce recitatif başlar, yavaş ama dehşet, eziyet vericidir, korolar da hüzünlü, sert, kayıtsız:</p>

  <p>– Dies irae, dies Ula! diye tekrarlar. Tam bu sırada birden iblisin sesi, iblisin şarkısı duyulur. Kendisi görünmez, kasidelerin arasından, kasidelerle beraber, hemen hemen onlara uyarak yalnız onun şarkısı duyulur. Bununla birlikte, büsbütün başka bir şey olmalı, bunu uygun bir tarzda yapmalı. Şarkı uzun, yorulmak bilmeyecek kadar uzun, söyleyen de tenor, mutlaka tenor olmalı. Sakin, şefkatli bir sesle şöyle başlar: “Henüz masumken, henüz çocukken annenle birlikte bu büyük kiliseye gelip bir eski kitaptan dualar fısıldadığını hatırlıyor musun, Gretchen?” Ama şarkı gittikçe kuvvetlenir, gittikçe artan bir tutkuyla yükselir; notalar daha yüksektir. Onlarda gözyaşı, dinmek bilmeyen, çare bulamayan bir keder duyulur, en sonunda ümitsizlik gelir: “Senin için af yoktur Gretchen, burada senin için af yoktur!” Gretchen dua etmek ister ama göğsünden yalnız hıçkırıklar çıkar, bu sıradaysa iblisin şarkısı hiç dinmek bilmez. Gittikçe derinleşerek bir kama gibi kalbe saplanmaya devam eder. Hep yükselir, yükselir, sonunda birden bir haykırışla kopuverir:</p>

  <p>“Her şeyin sonudur bu, lanetlendin!” Gretchen diz üstü yere düşer, ellerini öne doğru uzatıp sıkar. İşte bu sırada onun duası başlar, çok kısa bir dua. Recitarif ama saf, temiz olmalı, hiçbir süs bulunmamalı. Son noktaya kadar orta çağı andıran bir şey, dört beyit, hepsi dört beyitten ibaret bir dua. Son nota ile birlikte Gretchen bayılır! Kargaşa. Onu yerden kaldırıp götürürler, bu sırada da gök gürleyişini andıran koronun sesi duyulur. Bu, seslerin vuruşu gibi bir şeydir, ilhamla dolu, muzaffer. Ezici bir koro, bizim Dorosimov’unkine benzer bir şey. Öyle ki, her şeyin temelini sarsmalı, her şey hayranlık, neşe dolu genel haykırışa çevrilmelidir: Hossanna! Bu, sanki evrenin haykırışıdır. Bu sırada onu götürmeye devam ederler. İşte tam bu anda perde inmelidir! Hayır, biliyor musunuz, imkân olsa buna benzer bir şey yapabilirdim! Ancak şimdi artık hiçbir şey yapamıyorum, yalnız hayal kurmakla kalıyorum. Hep hayal kuruyorum; bütün hayatım bir hayale döndü, geceleri rüyaya dalıyorum. Ah Dolgorukiy, Dickens’ın Antikacı’sını okudunuz mu?</p>

  <p>– Okudum; niçin sordunuz?</p>

  <p>– Hatırlıyor musunuz… Durun, bir kadeh içeyim… Romanın sonunda bir yerde, deli ihtiyarla on üç yaşındaki güzel torunun hayali kaçmalarından, gezilerinden sonra, İngiltere’nin bir kenarında orta çağdan kalma gotik bir büyük kilisenin yakınında bir yere sığındıklarını, kızın bir görev alarak ziyaretçilere kiliseyi gezdirdiğini hatırlıyor musunuz? Bir gün güneş batarken bu kız kilisenin merdivenlerinde durur, güneşin son ışıkları onu aydınlatır, kızcağız ruhunu dolduran bir şaşkınlıkla dalgın dalgın güneşe bakar, sanki karşısında bir bilmece vardır, çünkü güneş Tanrı’nın düşüncesi, kilise de insan düşüncesinin bir ifadesi olduğuna göre her ikisi de bilmecedir!… Öyle değil mi? Ah, bunu sözle anlatamıyorum ama Tanrı, çocuklarda doğan bu ilk düşünceleri sever… Orada da yanında ihtiyar deli dedesi, merdiven basamağında oturmuş, durgun gözlerle ona bakar… Biliyor musunuz Dickens’in bu tablosunda pek öyle değerli bir şey yok ama bunu ömrünüzce unutamazsınız, bu da bütün Avrupa’da kalmıştır, neden? Çok güzel de ondan! Bunda saflık vardır! E, bunda ne olduğunu ben de pek iyi bilmiyorum, ancak güzel işte. Lisedeyken hep roman okurdum. Biliyor musunuz, köyde kız kardeşim var, benden yalnız bir yaş büyük… Ah, şimdi artık orada her şey satıldı, artık köy falan da yok! Onunla taraçada ihtiyar ıhlamur ağaçlarının altında oturup bu romanı okuyorduk. Güneş batıyordu, birden okumayı bıraktık, birbirimize, “Biz de böyle iyi kalpli, pek iyi kalpli, pek iyi birer insan olacağız…” dedik. O zaman üniversiteye girmeye hazırlanıyordum ve… Ah Dolgorukiy, biliyor musunuz, herkesin kendine göre bir hatırası vardır!…</p>

  <p>Güzel başını birden omzuma yasladı, ağlamaya başladı. Ona çok, hem de çok acıdım. Gerçi çok şarap içmişti ama benimle öyle candan, tıpkı bir kardeş gibi, hem öyle duygulu duygulu konuşmuştu ki… Tam bu sırada, sokaktan bir bağırma duyuldu, bunun arkasından birisi parmaklarıyla kuvvetle cama vurmaya başladı. Bu, dışarı çıkarılan Andreyev idi.</p>

  <p>Sokaktan vahşi bir sesle bağırdığı duyuldu:</p>

  <p>– Orl Lambert! Orl est Lambert? As-tu vu…</p>

  <p>Benim çocuk yerinden fırlayarak:</p>

  <p>– Ah, o buradaymış! Demek ki gitmemiş, diye bağırdı.</p>

  <p>Lambert dişlerini gıcırdatarak seslendi:</p>

  <p>– Hesap!</p>

  <p>Parayı sayarken hırsından elleri titriyordu ama “çopur” kendi borcunu ödemesine izin vermedi.</p>

  <p>– Niçin, efendim? Ben sizi çağırdım, siz de kabul ettiniz?</p>

  <p>“Çopur”:</p>

  <p>– Hayır, izin verin kendim ödeyeyim, diyerek para çantasını çıkardı, payına düşeni verdi.</p>

  <p>– Beni kırıyorsunuz, Semion Sidoroviç! Semion Sidoroviç:</p>

  <p>– Ben böyle istiyorum, efendim, diyerek sözü kesti. Sonra şapkasını aldı, hiç kimseyle vedalaşmadan salondan çıktı gitti. Lambert parayı garsonun önüne attı, telaşından, şaşkınlığından beni bile unutarak aceleyle onun arkasından koşa koşa dışarı çıktı. Trişatov ile ben herkesten sonra çıktık. Andreyev, giriş kapısının önünde direk gibi durmuş, Trişatov’u bekliyordu.</p>

  <p>Lambert kendini tutamayarak:</p>

  <p>– Alçak, diyecek oldu. Andreyev:</p>

  <p>– Hey, kendine gel, diye bir bağırış bağırdı ki!</p>

  <p>Sonra elini ileri atarak Lambert’ın fötr şapkasını başından düşürdü, şapka kaldırımın üstünde yuvarlandı. Lambert onun peşinden koşacak kadar alçaldı.</p>

  <p>Andreyev, biraz önce Lambert’tan kopardığı banknotu Trişatov’a göstererek:</p>

  <p>– Vigne cinq roubles, dedi. Trişatov:</p>

  <p>– Yeter, diye bağırdı. Ne diye hep gürültü ediyorsun? Hem niçin ondan yirmi beş ruble kopardın? Yalnız yedi ruble vermesi gerekiyordu.</p>

  <p>– Niçin mi kopardım? Ayrı bir odada Atinalı kadınlarla baş başa yemek yedireceğine dair söz vermişti. Kadınların yerine ise “çopur”u sundu, bundan başka da yemeğimi yiyip bitiremedim, üstelik burada ayazda tam on sekiz rublelik dondum. Yedi ruble borcu vardı. İşte hepsini bir araya toplarsan tam yirmi beş ruble eder</p>

  <p>Lambert avazı çıktığı kadar bağırdı:</p>

  <p>– İkiniz de defolun, cehenneme! İkinizi de kovuyorum, defolun.</p>

  <p>Andreyev:</p>

  <p>– Lambert, asıl ben sizi kovuyorum, asıl ben sizi diye bağırdı. Adieu, mon prince, daha fazla şarap içmeyin! Petya, haydi, yallah!</p>

  <p>Sonra kocaman adımlarla uzaklaşırken…</p>

  <p>– Oha Lambert! Ou est Lambert? As-tu vu Lambert, diye son defa haykırdı.</p>

  <p>Trişatov, dostunun peşinden gitmeye acele ederek:</p>

  <p>– Öyleyse size geleceğim, olur mu, diye çabuk çabuk fısıldadı.</p>

  <p>Lambertla ikimiz kaldık. Sanki güçlükle nefes alıyordu, sersemleşmiş gibiydi.</p>

  <p>– Haydi… Gidelim, dedi.</p>

  <p>Ona meydan okumaya acele ederek:</p>

  <p>– Nereye gidecekmişim? Seninle bir yere gitmem, diye bağırdım.</p>

  <p>Bir anda kendine gelmişti. Ürkek ürkek:</p>

  <p>– Nasıl gitmezsin, diyerek kendini toparladı. Yalnız kalacağımız dakikayı dört gözle bekledim yahu!</p>

  <p>– İyi ama nereye gideceğiz?</p>

  <p>İçtiğim üç dört kadeh şarap beni hemencecik çarpmış, başımı döndürmüştü.</p>

  <p>– Buraya, işte buraya, görmüyor musun?</p>

  <p>– Ha, burada, bak, taze istiridye yazılmış. Aman ne de pis kokuyor…</p>

  <p>– Daha şimdi yemekten kalktın da onun için öyle geliyor, burası mezeci dükkânıdır, istiridye yiyecek değiliz. Ben sana şampanya ikram edeceğim…</p>

  <p>– İstemiyorum! Niyetin beni sarhoş etmek…</p>

  <p>– Bunu sana onlar söylemişlerdir. Seninle alay ettiler yahu! O alçaklara inanıyor musun?!</p>

  <p>– Hayır, Trişatov alçak değil. Ben kendim de tetikte durmasını bilirim, anladım mı?</p>

  <p>– Yani senin kendine göre kişiliğinin olduğunu mu söylemek istiyorsun?</p>

  <p>– Evet, bende sendekinden daha çok kişilik var, çünkü sen önüne çıkan ilk insanın esirisin. Bizi kepaze ettin. Polonyalılardan bir uşak gibi özür diledin. Anlaşılan meyhanelerde sık sık dayak yemişsin?</p>

  <p>– Konuşmamız gerekiyor, aptal, diye küçümseme dolu bir sabırsızlıkla bağırdı, bu sözleriyle hemen hemen, “Sen de mi oraya?” demek istiyordu. Ne o, yoksa korkuyor musun? Benim dostum musun, değil misin?</p>

  <p>– Ben senin dostun değilim, sen dolandırıcının birisin. Peki, sadece senden korkmadığımı göstermek için haydi gel, gidelim. Öf, ne kadar pis kokuyor, peynir kokuyor! Ne iğrenç şey!</p>

  <h2 id="u803b619c-acdf-4ade-9352-271c0350922d">ALTINCI BÖLÜM</h2>

  <h3>I</h3>

  <p>Sarhoşluktan başım arı kovanı gibi uğulduyordu. Belki de aklım başımda olsa bu kadar saldırgan ve korkusuz olamazdım. Dükkânın en arkasında istiridye yeniyordu. Çöktüğümüz masa oldukça kirliydi. Önümüze konan soğuk, altın renkli şarap o kadar göz alıcıydı, beni o kadar kendine çekiyordu ki… Öte yandan Lambert’a olan öfke içimi kabartıyordu.</p>

  <p>– Biliyor musun Lambert, benim asıl gücüme giden, Tuşar’da olduğu gibi şimdi de bana emredebileceğini düşünmendir. Oysa sen burada herkesin kölesisin.</p>

  <p>– Aptal! Haydi, kadehlerimizi tokuşturalım!</p>

  <p>– Karşımda duygularını gizlemeye bile gerek görmüyorsun. Hiç olmazsa beni sarhoş etmek istediğini gizleseydin bari.</p>

  <p>– Yalan söylüyorsun, sen sarhoşsun. Daha da içersen neşelenirsin. Kadehini alsana, alsana!</p>

  <p>– Alsana da ne demek? Kalkar giderim, olur biter.</p>

  <p>Bunun üzerine gerçekten de kalkıyordum. Lambert küplere bindi.</p>

  <p>– Bunları sana Trişatov fısıldadı, beni kötüledi, gördüm, orada fısıldaşıyordunuz. Mademki öyle sen aptalsın. Alfonsina onun yanına yaklaşmasından bile tiksiniyor… İğrenç bir adam… Onun nasıl bir adam olduğunu sana anlatayım.</p>

  <p>– Bunu daha önce de söyledin. Bir Alfonsina’dır tutturmuşsun, ne kadar dar bir dünyan var öyle… Anlamayarak:</p>

  <p>– Dar görüşlü mü, diye sordu. Onlar şimdi “çopur”un tarafına geçtiler. İşte böyle! İşte bunun için onları kovdum. Onlar namussuz. “Çopur” da haydudun biri, onların ahlakını bozacak. Bense hep soylu hareketlerde bulunmalarını istedim.</p>

  <p>Oturdum, kendim de farkında olmadan kadehi elime almışım, bir yudum içtim.</p>

  <p>– Okumuşluk bakımından senden çok üstünüm, dedim. Ama o, yine oturduğum için artık çok memnundu. Hemen kadehimi doldurdu.</p>

  <p>Onu kızdırmaya devam ederek:</p>

  <p>– Ama sen onlardan korkuyorsun, öyle değil mi, dedim. Andreyev senin başından şapkanı uçurdu, sen de bunun için ona yirmi beş ruble verdin.</p>

  <p>– Evet, verdim ama o bana ödeyecek. Boş kaldıkları anda kıskıvrak bağlayacağım onları…</p>

  <p>– “Çopur”, pek dalına basıyor. Hem biliyor musun, öyle sanıyorum ki şimdi senin elinde yalnız ben kaldım. Şimdi artık bütün ümitlerin bende, öyle değil mi?</p>

  <p>– Evet Arkaşa, orası öyle. Dostum olarak yalnız sen kaldın; işte bunu çok iyi söyledin, diyerek omzuma vurdu.</p>

  <p>Böyle kaba ruhlu adamla ne yapılabilirdi? Büsbütün anlayışsız bir adamdı, alay ettiğimi anlamamış, kendisini övüyorum sanmıştı.</p>

  <p>Yüzüme tatlı tatlı bakarak:</p>

  <p>– İyi bir arkadaş olsaydın Arkadiy, beni birçok kötü şey kurtarırdın, diye sözüne devam etti.</p>

  <p>– Yani nasıl kurtarabilirmişim?</p>

  <p>– Nasıl olduğunu kendin de biliyorsun. Ben olmayınca sen bir budala gibisin, herhâlde aptal da olursun. Bense sana otuz bin verebilirdim, yan yana paylaşırdık, bunun nasıl olacağını da sen kendin biliyorsun. Peki, sen şimdi nesin? Bak bir kere, bir şeyin yok, ne adın ne soyadın var. Buradaysa büyük bir servet; elinde bu kadar para olunca da, kendine mevki yapmaya başlayabilirsin!</p>

  <p>Öyle anlatıyordu ki, iyice şaşırdım. Kurnazlık edeceğini kesin olarak tahmin ediyordum, oysa benimle dosdoğru, çocukça konuşmaya başlamıştı. Geniş mizaçlı olduğum için onu sonuna kadar dinlemeye karar verdim… Bir yandan da korkunç merak ediyordum.</p>

  <p>Kesin bir ifadeyle:</p>

  <p>– Biliyor musun Lambert, sen bunu anlayamazsın ama yine de seni dinlemeye razı oluyorum. Çünkü ben geniş mizaçlıyım, diyerek kadehten bir yudum daha içtim, Lambert hemen doldurdu.</p>

  <p>– Bana bak Arkadiy, Byoring gibi birisi bana sövüp sayacak olsa, taptığım bir bayanın önünde vursaydı, ona yapmayacağım şey kalmazdı! Ama sen buna katlandın, bunun için senden tiksiniyorum. Sen paçavradan başka bir şey değilsin!</p>

  <p>– Byoring’in bana vurduğunu söylemeye nasıl kalkışabiliyorsun, diyerek kızardım. Daha çok ben ona vurdum, o bana değil.</p>

  <p>– Hayır, sen ona vurmadın, o sana vurdu.</p>

  <p>– Yalan, üstelik onun ayağını da ezdim!</p>

  <p>– Ama o, seni itmiş, uşaklara da çekip götürmelerini emretmiş… Bayan da o sırada arabanın içinde oturmuş bakıyor, sana gülüyordu.</p>

  <p>– Orasını bilmem ama Lambert, aramızda geçen bu çocukça konuşmadan utanıyorum. Bunları beni kızdırmak için söylüyorsun. Hem de böyle kaba, apaçık konuşuyorsun. Sanki karşında on altı yaşında bir çocuk var. Sen, Anna Andreyevna ile anlaşmışsın, diye bağırdım, hırsımdan titriyordum, bu sırada da farkında olmadan yudum yudum şarap içiyordum.</p>

  <p>– Anna Andreyevna, madrabazın biri! O, seni de beni de bütün dünyayı da aldatır! Öteki bayanla sorunu daha iyi halledeceğini bildiğim için seni bekledim.</p>

  <p>– O bayan da kim?</p>

  <p>– Mme Andrakova. Ben her şeyi biliyorum. Onun sendeki mektuptan korktuğunu kendin söyledin…</p>

  <p>Utanarak:</p>

  <p>– Hangi mektup? Yalan söylüyorsun… Onu gördün mü, diye homurdandım.</p>

  <p>– Onu gördüm. Çok güzel bir kadın… Tres belle; zevkine diyecek yok doğrusu.</p>

  <p>– Gördüğünü biliyorum. Ancak onunla konuşmaya cesaret edemedin. Şimdi ben de ondan konuşmaya kalkışmamanı istiyorum.</p>

  <p>– Sen daha çocuksun, o ise seninle alay ediyor, anladın mı? Moskova’da bizde de böyle erdemli bir kadın vardı, öyle de burnu havadaydı ki! Ama her şeyi açığa vuracağımızı söylediğimiz zaman tir tir titredi, hemen yola geldi. Biz de hem onu, hem de öteki şeyi aldık, yani parayı da, öteki şeyi de anlıyor musun? Şimdi sosyetede yine yanına yaklaşılmıyor. Hey gidi hey! Öyle yükseldi ki, bilsen ne güzel kupa arabası var, ah, bu işin nasıl bir kulübede geçtiğini bir görseydin! Sen daha hayatı bilmiyorsun, bilseydin onların hiçbir kulübeden korkmadıklarını…</p>

  <p>Kendimi tutamayarak:</p>

  <p>– Ben bunu düşünmüştüm, diye mırıldandım.</p>

  <p>– Seni dövüyorlar, sen ise onlara acıyorsun… Nasıl oldu bilmem, birden aklım başıma geldi, titreyerek:</p>

  <p>– Lambert, sen alçaksın! Aşağılığın birisin, diye bağırdım. Bütün bunları rüyamda gördüm. Sen ayakta duruyordun, Anna Andreyevna da… Ah, sen aşağılığın birisin! Beni böyle bir alçak mı sandın? Senin muhakkak böyle söyleyeceğini bildiğim için bunu rüyamda bile gördüm.</p>

  <p>– Bunu bana böyle basit gösteriyorsun ama sandığın kadar basit olmasına imkân yoktur!</p>

  <p>Lambert gülüyor, sevinçten içi içine sığmıyordu:</p>

  <p>– Bak sen, ne kadar da kızdı! Vay, vay vay, diye bağırdı. Eh, kardeşim Arkaşa, şimdi artık bilmek istediğim her şeyi öğrendim. İşte zaten bunun için seni bekledim ya. Beni dinle, demek ki onu seviyorsun. Byoring’ten de öç almak istiyorsun, işte benim bilmek istediğim de buydu. Burada seni beklediğim bütün bu zaman içinde bundan şüphe ediyordum zaten. Ceci pose, ceu cbange la question. Çok iyi, çünkü o da seni seviyor, öyleyse işi uzatmadan hemen evlen, daha iyi olur. Zaten başka türlü yapamazsın, en sağlam yolda yürüyorsun. Ondan sonra da Arkadiy, bir dostun olduğunu unutma, bu dost da benim. İstersen sırtıma semer bile vurabilirsin, işte bu dost sana yardım edecek, seni evlendirecektir. Senin için, yerin dibinde de olsa her şeyi bulup çıkarırım, Arkaşa! Sen de bunun için sonra eski arkadaşına, otuz bincik hediye edersin, olmaz mı ha? Yardım edeceğimden hiç şüphen olmasın. Bütün bu gibi işlerin ince taraflarını bilirim, bütün çeyizi de sana verirler. Böylelikle toplumda saygın bir zengin oldun gitti!</p>

  <p>Başım dönmekle birlikte, Lambert’a şaşkın şaşkın bakmaktan da kendimi alamıyordum. O, ciddi konuşuyordu, yani daha doğrusu ciddi değil de benim evlenmem olasılığına gerçekten kendisi de inandığını, hatta bu düşünceyi heyecanla kabul ettiğini görüyordum. Doğal olarak beni bir çocuk gibi avlamak istediğini de anlıyordum. Ama onunla evlenmek düşüncesi öyle içime işlemişti ki böyle bir hayale nasıl inanabildiğini düşünerek Lambert’a şaştığım hâlde kendim de o anda hemen inanmıştım ama bunun gerçekleşmesine hiç imkân olmadığını pek doğal olarak aklımdan çıkarmıyordum. Bilmem nasıl bütün bunlar bir araya gelebiliyordu?..</p>

  <p>– Buna hiç imkân var mı, diye mırıldandım.</p>

  <p>– Neden olmasın? Ona belgeyi gösterirsin, korkar, paraları kaybetmemek için seninle evlenir.</p>

  <p>Lambert’ın alçakça niyetlerini sonuna kadar dinlemeye karar verdim. Çünkü bunları öyle bir saflıkla ortaya döküyordu ki öfkelenebileceğimi aklına bile getirmiyordu. Ama ben hiç zorla evlenmek istemediğimi mırıltıyla söyledim.</p>

  <p>– Asla zorla evlenmek istemem. Bende böyle bir düşünce olabileceğini tahmin edecek kadar alçak mısın?</p>

  <p>– Amma da yaptın ha! O, kendisi evlenmek isteyecek yahu, sen değil. O, kendisi korkacak, seninle evlenecek.</p>

  <p>Sonra birden aklını başına toplayarak:</p>

  <p>– Hem de seni sevdiği için seninle evlenecek, dedi.</p>

  <p>– Bunu uyduruyorsun. Yoksa benimle alay mı ediyorsun? Beni sevdiğini nereden biliyorsun?</p>

  <p>– Muhakkak. Ben biliyorum. Anna Andreyevna da tahmin ediyor. Bunu sana, ciddi doğru söylüyorum, Anna Andreyevna tahmin ediyor. Sonra bana geldiğin zaman sana bir şey daha söyleyeceğim, o zaman sevdiğini sen de anlayacaksın. Alfonsina Tsarskoye’de idi; orada da öğrenmiş ki…</p>

  <p>– Orada ne öğrenebilir ki?</p>

  <p>– Haydi bize gidelim, o sana kendisi anlatır. Hem bu hoşuna da gider. Senin başkalarından neyin eksik? Güzelsin, terbiye görmüşsün…</p>

  <p>Nefesim kesilerek:</p>

  <p>– Evet, terbiye gördüm, diye fısıldadım. Bu sırada kalbim küt küt atıyordu, hem sadece şarabın etkisi değildi bu.</p>

  <p>– Güzelsin, iyi giyiniyorsun.</p>

  <p>– Evet, iyi giyiniyorum.</p>

  <p>– Üstelik iyi kalplisin de…</p>

  <p>– Evet, iyi kalpliyim.</p>

  <p>– Peki, öyleyse niçin kabul etmesin? Byoring ise parasız, onu almaz ama sen onu parasız bırakabilirsin. İşte o da bundan korkar. Evlenirsin, böylelikle ondan öç almış olursun. O zaman, o gece ayazdan sonra onun sana gönül verdiğini kendin bana söylemiştin ya!</p>

  <p>– Sana bunu söyledim mi? Herhalde böyle söylememişimdir.</p>

  <p>– Hayır, böyle söyledin.</p>

  <p>– Sayıklamışım, herhâlde. Belki sana o zaman belgeden de söz etmişimdir?</p>

  <p>– Evet, sende böyle bir mektup olduğunu söyledin. Ben de, elinde böyle bir mektup varsa niçin kullanmıyor, hakkı olan bir şeyi kaybediyor, diye düşündüm.</p>

  <p>– Bütün bunlar hayal, ben de buna inanacak kadar budala değilim, diye mırıldanıyordum. Bir defa aramızda yaş farkı var, sonra benim kendi soyadım yok.</p>

  <p>– Ne olursa olsun, sana varır. O kadar parayı kaybedeceğini düşünürse, varmamasına imkân yoktur. Ben bu işi yoluna koyarım. Hem üstelik de seni seviyor. Biliyorsun ki ihtiyar; onun koruması altında, biliyor musun, öyle büyük insanlarla tanışabilirsin ki! Soyadın olmamasına gelince, şimdi böyle bir şeye hiç gerek yok, bir defa eline büyük bir para geçirdin mi ondan sonra yükselir, durmadan yükselirsin. On yıl sonra da öyle milyoner olursun ki bütün Rusya’nın altını üstüne getirirsin. O zaman soyadını ne yapacaksın? Avusturya’da parayla baronluk sanı alınabilir. Evlenince de onu avucunun içine alırsın. Onlara karşı iyice sert davranmalı. Seven bir kadın kendisini avuç içinde tutmalarını ister, sert davranmalarını sever. Kadın bir erkekte kişilik olmasını ister, bunun için onu sever. Onu mektupla korkutunca o anda ona kişiliğini de göstermiş olursun.” A, der, daha pek genç ama kişilikli.”</p>

  <p>Sersemlemiş gibi oturuyordum. Başka hiç kimseyle, hiçbir zaman böyle budalaca konuşacak kadar alçalmamıştım. Ama burada tatlı bir isteğin etkisine kapıldığım için, onu söylemeye teşvik bile ediyordum. Hem zaten Lambert öyle budala, o kadar alçaktı ki, ondan utanmaya imkân yoktu.</p>

  <p>Birden:</p>

  <p>– Hayır, biliyor musun, Lambert, dedim. Nasıl istersen ama burada birçok saçmalık var. Arkadaş olduğumuz, birbirimizden utanacak bir şeyimiz olmadığı için, seninle bu tarzda konuşuyorum. Ama başkası olsaydı imkânı yok böyle alçalmazdım. Başlıcası niçin, niçin onun beni sevdiğini onaylıyorsun? Sermaye için şimdi çok doğru söyledin; ama biliyor musun. Lambert, sen yüksek sosyeteyi tanımıyorsun. Onlarda böyle şeyler patriarkal, soydan gelen bağlantılara dayanır, bunun için şimdi benim yeteneklerimi; hayatta neler başarabileceğimi henüz anlamadığı için yine de benimle evlenmekten utanç duyabilir. Ama senden şunu da gizlemeyeyim Lambert, burada gerçekten de öyle bir nokta var ki, insana ümit veriyor. Anlıyor musun, minnet duyduğu için bana varabilir, çünkü o zaman onu birisinin nefretinden kurtarmış olurum. O, bu adamdan korkuyor.</p>

  <p>Lambert, umulmayacak bir merak göstererek silkindi, sordu:</p>

  <p>– Ha, babandan söz ediyorsun, değil mi? E, nasıl, onu çok mu seviyor?</p>

  <p>– Yok canım, diye bağırdım. Ne korkunç bir yaratıksın, aynı zamanda da ne kadar budalasın, Lambert! O Katerina Nikolayevna’yı sevmiş olsaydı, ben evlenebilir miydim yahu? Ne de olsa oğul ile babayız, bu ayıp bir şey olurdu, doğrusu. O, annemi seviyor, annemi, onu kucaklarken gördüm. Eskiden bende onun Katerina Nikolayevna’yı sevdiğini sanıyordum ama şimdi belki bir zamanlar sevmiş olduğunu, artık tiksindiğini açıkça anladım… Versilov öç almak istiyor, o da korkuyor. Çünkü sana şunu da söyleyeyim ki Lambert, o, öç almak istediği zaman çok korkunç oluyor. Hemen deliye dönüyor. Versilov, ona kızdığı zaman her şeyi göze alır. Bu da eski zamana göre yüksek prensip duygusundan ileri gelen bir düşmanlıktır. Bizim zamanımızdaysa genel prensip diye bir şey yoktur, ancak sadece özel olaylar vardır. Ah Lambert, sen bunlardan hiçbir şey anlamıyorsun, sen düpedüz budalasın. Ben seninle ilkelerden konuşuyorum ama sen herhâlde bir şey anlamıyorsundur. Hiç okumuşluğun yok. Hatırlıyor musun, eskiden beni döverdin? Şimdiyse ben senden daha güçlüyüm, bunu biliyor musun?</p>

  <p>– Arkaşa, hadi bize gidelim! Akşamı bizde geçirir, bir şişe şampanya daha içeriz, Alfonsina da gitar çalarak şarkı söyler.</p>

  <p>– Hayır, gitmem. Beni dinle Lambert, benim “ülküm” var. Kolayını bulup da evlenemezsem, ‘ülkü’me çekileceğim ama senin ‘ülkü’ diye bir şeyin yok.</p>

  <p>– Peki, peki anlatırsın, haydi gidelim.</p>

  <p>– Gitmem, diyerek ayağı kalktım. İstemiyorum, gitmem. Sana gelirim ama sen yine de alçaksın. Sana otuz bini vereceğim, varsın öyle olsun, ancak ben senden hem daha temiz, hem daha yüksek ruhluyum… Beni her şeyde aldatmak istediğini görmüyor muyum sanıyorsun? Katerina Nikolayevna’ya gelince onu düşünmene bile izin vermiyorum. O, herkesten yüksektir, senin planların öyle alçakça şeyler ki sana bile şaşmaktan kendimi alamıyorum, Lambert. Evlenmek istiyorum, bu başka iş ama bana para gerekli değil, paradan iğrenirim. Önümde diz çökerek parasını bana vermek isterse yine almam. Evlenmeye gelince, evlenme büsbütün başka bir iştir. Biliyor musun avuç içinde tutmalı demekle çok iyi söyledin. Sevmeli, tutkuyla sevmeli, bir erkekte bulunan, bir kadında ise hiçbir zaman olmayan tam bir iyi kalplilikle sevmeli; ama zorba da olmalı, bu iyi bir şeydir. Çünkü biliyor musun Lambert, kadınlar zorba erkeklerden hoşlanırlar. Lambert, sen kadınları bilirsin. Ama bütün öteki şeylerde şaşılacak kadar aptalsın. Hem biliyor musun Lambert, göründüğün gibi kötü değilsin, sen sadece basit bir insansın. Seni seviyorum. Ah Lambert, niçin böyle madrabazsın? Böyle olmasaydın, öyle neşeli bir hayat sürerdik ki! Biliyor musun, Trişatov pek sevimli.</p>

  <p>Bütün bu saçma sapan sözleri artık sokakta mırıldanıyordum. Bütün hayranlıklarıma, yeminlerime, yeniden iyi bir insan olmaya, ruh güzelliği aramaya kendi kendime söz vermeme rağmen, o zaman böyle çabucak, kolaycacık alçalarak böyle çamura bakabildiğimi okuyucu da görsün diye bütün bunları en küçük ayrıntılarına kadar hatırıma getiriyorum! Hem yemin ederim ki, şimdi artık o insan olmadığıma büsbütün, tam anlamı ile emin olmasaydım, hayatı yakından görerek kendimi bilmeseydim, bütün bunları okuyucuya imkân yok söyleyemezdim.</p>

  <p>Dükkândan çıktık, Lambert eliyle hafifçe belimden sararak yürümeme yardım ediyordu. Birden yüzüne baktım, o sabah, hemen hemen donmak üzereyken beni tıpkı böyle eliyle sararak arabaya götürdüğü sırada hem kulaklarıyla, hem gözleriyle sayıklamalarımı dinlediği zamanki gibi sabit, inceleyici, son derece dikkatli, hem tam anlamıyla ayık bakışlarıyla karşılaştım. Sarhoş olmaya başlayan ama henüz büsbütün olmayan insanlarda, birdenbire tam bir ayılma anı olur.</p>

  <p>Metin, açık bir ifadeyle:</p>

  <p>– İmkânı yok evine gitmem, dedim. Bu sırada alaylı alaylı onun yüzüne bakıyor, bir elimle de kendisini itiyordum.</p>

  <p>– Haydi canım, Alfonsina’ya hazırlanmasını söylerim, haydi gel!</p>

  <p>Elinden kurtulamayacağımdan son derece emindi. beni bir kurban gibi tutuyor, yürümeme yardım ediyordu. Ben de tabii mutlaka o akşam, hem de o hâlde kendisine gerekliydim! Niçin böyle olduğu da sonra anlaşılacak.</p>

  <p>– Gitmem, diye tekrarladım. Arabacı!</p>

  <p>Tam o sırada bir arabacı çıkageldi, kızağa atladım.</p>

  <p>Lambert kürküme yapışarak sonsuz bir korku içinde:</p>

  <p>– Nereye? Ne yapıyorsun, diye avazı çıktığı kadar bağırdı.</p>

  <p>– Arkamdan geleyim deme, diye cevap verdim. Sakın peşime düşme!</p>

  <p>Bu sırada arabacı atları sürdü, kürküm Lambert’in elinden kurtuldu.</p>

  <p>Arkamdan kızgın kızgın bağırdı:</p>

  <p>– Nasıl olsa yine bana geleceksin! Kızaktan başımı ona çevirerek:</p>

  <p>– İstersem gelirim, istemezsem gelmem, irade benim, diye bağırdım.</p>

  <h3>II</h3>

  <p>Beni izleyeceğini düşünüyordum, yanılmışım. Peşimden gelememesinin sebeplerinden biri, elinin altında başka bir arabanın olmamasıydı. Sennoy’a varınca kızaktan indim, yürümeye başladım. Sarhoşluk da yorgunluk da umurumda değildi. Yürümek, açılmak istiyordum. Dinçtim, canlıydım, hepsinden de önemlisi moralim yerindeydi. Her şeyi yapabilecek yetenekte görüyordum kendimi.</p>

  <p>Kalbimin, ağır ama şiddetli vuruşlarını duyuyordum. Bugün dünya gözümde başka bir güzeldi. Gözüme her şey sevimli görünüyordu. Bu düşüncelerle Sennoy Askeri Tutukevi’nin önüne kadar geldim. Bende hiç iyi duygular uyandırmayan bu soğuk yeri bile sevmiştim. Nöbetçiye sıkı sıkı sarılmak, öpmek istiyordum. Karlar eriyor, burnuma toprak kokusu geliyordu. Meydanlık bugün bambaşka bir şekilde güzeldi gözümde.</p>

  <p>Birden aklıma Obuhovsky caddesine gitmek geldi. Sonra da sola sapıp Semionovskiy sokağına çıkmak, şöyle bir dolaşmak. Böyle bir gezi bana çok iyi gelecekti. Bugün hırsızlar bile yoktu ortalıkta. Yoksa önü bütünüyle açık kürküm çoktan uçup gitmişti. Sennoy’un hırsızlarının ünlü olduğunu söylerlerdi ama ortalıkta yoktular. Keşke şu an yanıma kadar sokulsalar, kürkümü isteselerdi… Hiç düşünmez, hemen verirdim. Kürkün benim için ne gereği var ki… Kürke mal mülk diyenler halt etmiş, bu ne kadar anlamsız bir söz öyle… bugün her şey o kadar güzel ki. Tanrım!… Karların erimesine bayılıyorum, donmasına da hiç gerek yok. Don karın güzelliğini alıp götüren bir sevimsiz şey benim gözümde. Herhâlde biraz ileri gittim, saçmaladım. Zaten ben saçma şeyleri seven biriyim.</p>

  <p>Prensibe dair Lambert’a ne söylemiştim? Genel prensip diye bir şey yok, ancak özel olaylar var, demiştim. Bunu uydurdum, korkunç yalan söyledim! Hem de bilerek, fiyaka yapmak için. Biraz ayıp ama zarar yok, düzelirim. Utanmayın, kendinize işkence etmeyin Arkadiy Makaroviç, sizi beğeniyorum. Hatta çok hoşuma gidiyorsunuz, benim genç dostum. Ancak ne yazık ki bir küçük yaramazsınız… Hem Hem… Ha, evet… oh!”</p>

  <p>Birdenbire durdum, bütün kalbim yine tatlı bir baygınlık içinde sızladı.</p>

  <p>“Tanrım! Lambert ne demişti? Katerina Nikolayevna’nın beni sevdiğini söylemişti. Ah, o ne madrabazdır, birçok yalan uydurdu; bunu evine gidip orada geçirmem için söyledi. Ama belki de böyle değil. Anna Andreyevna’nın da böyle düşündüğünü söyledi… A! Belki Darya Onisimovna da bir şeyler öğrenerek ona söylemiştir. O, her yere girip çıkar. Hem niçin sanki onunla gitmedim? Her şeyi öğrenmiş olurdum! Hım! Onun bir planı var, bütün bunları en ufak çizgisine kadar duyuyorum. Rüya! İyice düşünülmüş bir şey, ancak Bay Lambert, yanılıyorsunuz, bu öyle olmayacak. Ama belki de öyle olur! Belki de öyle olur! Hem o beni evlendirebilir mi? Belki de evlendirir. O, saf olduğu için buna inanıyor. Bütün iş adamları gibi o da hem aptal, hem de atılgan. Aptallıkla gençlik bir araya gelince büyük bir kuvvet olur. Ama açıkça söyleyiniz ki, siz de Lambert’i korkuttunuz, Arkadiy Makaroviç! Hem namuslu insanları o ne yapacak? Hem öyle ciddi söylüyor ki, burada tek namuslu insan yok! İyi ama sen nesin? E, bana ne oluyor! Alçaklara namuslu insanlar gerekmiyor mu? Madrabazlıkta her şeyden daha çok namuslu insanlara ihtiyaç vardır. Hatta tam anlamı ile suçsuz olduğunuz için. Yalnız bunu şimdiye kadar bilmiyordunuz Arkadiy Makaroviç! Tanrım! Ya o beni gerçekten de evlendirirse!</p>

  <p>Şu sözü her zaman kullandım, şimdi de kullanıyorum: “Ben budalanın tekiyim.” Bundan daha önce evlenmek istemiş, başaramamıştım. Gece yatağıma yatarken bunları düşünür, uzun hayaller kurardım. Bu düşünce daha on altı yaşındayken aklıma düşmüştü. Lisede benimle aynı yaşta Lavrorskiy adında bir arkadaşım vardı, öyle sevimli, sessiz, güzel bir çocuktu ki! Hoş bundan başka bir özelliği de yoktu ya! Onunla hemen hemen hiç konuşmazdım. Bir gün, bilmem nasıl oldu yan yana oturmuştuk, bizden başka kimse yoktu, o da benim gibi pek düşünceliydi, birden bire bana: “Ah Dolgorukiy, ne dersin, şimdi evlenmenin tam sırası, değil mi? Doğrusu insan şimdi evlenmezse ne zaman evlenir? Şimdi işte en iyi zaman ama evlenemiyoruz işte!” Hem bunları öyle candan söylemişti ki! Ben de bütün kalbimle bunu kabul etmiştim. Çünkü kendim de kim bilir ne hayaller kuruyordum. Sonra birkaç gün üst üste buluşmuş, gizlice hep bundan, yalnız bu konu üzerinde konuştuk. Ondan sonra bilmem nasıl oldu, ayrıldık, bir daha da konuşmadık. İşte o zamandan beri ben de hayal kurmaya başlamıştım. Bunları belki şimdi hatırlamak gereksiz bir şey ama ben sadece bunun ne kadar uzun zamandan beri içime yerleşmiş olduğunu göstermek istedim…</p>

  <p>Yürümeye devam ederek:</p>

  <p>“Burada yalnız tek ciddi itiraz olabilir, diye düşünüyordum. Ooo, tabi aramızdaki önemsiz yaş farkı bir engel sayılmaz ama sorun şu: O, soylu bir kadın, bense sadece bir Dolgorukiy’im! Bu çok kötü! Hım! Versilov, annemle nikâhlanarak hükümete başvurup beni evlâtlığa kabul edemez mi?… Yani babamın hizmetlerine karşılık… Memurluk etmiş olduğuna göre hizmetleri de var demektir; sulh yargıçlığı yapmış… Hay, Tanrı cezasını versin, ne iğrenç şey!”</p>

  <p>Birdenbire bunu söyledim, birdenbire de üçüncü defa durdum ama bu sefer olduğum yerde ezilmiş gibiydim. Başka birinin evlatlığını kabul ederek soyadımı değiştirmek!… Tanrım, bu ne yüz karası ve iğrenç bir durumdu. Demek bütün çocukluğuma, geçmişime ihanet edebilecek kadar alçalacaktım!… Yüreğim büyük bir acıyla burkuldu, sabahtan beri zirvede olan moralim dibe vurdu, bütün sevincim bir sabun köpüğü gibi eriyiverdi. Korkunç derecede kızararak, “Hayır, bunu kimseye söylemem, diye düşündüm. Ben hem âşık, hem de budala olduğum için böyle alçaldım… Hayır, Lambert’ın haklı olduğu bir şey varsa o da şimdi, bu zamanda başta insanın kendisi, ondan sonra parası gelir. Yani parası değil, mülkü. Böyle bir sermaye ile “ülküme” atılırım, on yıl sonra bütün Rusya’ya nam veririm, herkesten de öcümü alırım. Katerina Nikolayevna ile pek öyle senli benli olmaya gelmez, burada Lambert yine haklı. Korkar, basbayağı da varır. En basit, en bayağı bir tarzda razı olur, benimle evlenir. Biraz önce Lambert’ın, “Sen bilmiyorsun, bunun nasıl bir kulübede olduğunu bilmiyorsun!” dediğini hatırladım. ”Evet bu böyle…” diye başımı sallıyordum. ”Lambert’ın her şeyde hakkı var, benden, Versilov’dan, hatta bütün ‘ülkü’ sahiplerinden bin defa haklı. O, gerçekçi biri. Katerina Nikolayevna bende kişilik olduğunu görür: ‘A, onun kişiliği varmış!..’” der. Lambert, alçağın biri, bütün derdi benden otuz bini koparmak ama yine de yalnız o benim dostum. Başka bir dostluk yok, hem olamaz da. Bütün bunları hayatı tanımayan insanlar uydurmuşlar. Ben Katerina Nikolayevna’yı alçak düşürmüyorum bile; yoksa düşürüyor muyum? Hiç de değil, bütün kadınlar böyledir! Kadınlarda alçaklık yok mu? İşte bunun için, onun başında bir erkek bulunması gerek, işte bunun için o da boyun eğen bir yaratık olarak yaratılmıştır. Kadın demek, fesat demektir; erkekse soyluluk, cömertlik demektir. Bu da sonsuza kadar böyle olacaktır. Bu işte “belge”yi kullanmaya hazırlanmama gelince bunun bir önemi yok. Bu, ne soyluluğuna ne de cömertliğine zarar vermez! Temiz bir hâlde Schillerler olamaz, onları uydurmuşlardır. Gaye çok güzel olduktan sonra işin içinde biraz pislik de olsa zarar vermez! Sonra hepsi yıkanır, temizlenir, kapanır. Şimdi bu sadece geniş mizaçlılık, sadece hayat, sadece hayatın gerçekleşmesidir, işte şimdi buna böyle diyorlar!”</p>

  <p>Of, yine tekrar ediyorum: o sarhoşluk anındaki sayıklamalarımın hepsini son satırına kadar buraya yazdığım için beni bağışlasınlar. Elbette bunlar o zamandaki düşüncelerimin bir özüdür ama öyle sanıyorum ki söylediğim sözler bunlardı. Bu sözleri yazmak zorundayım, çünkü kendimi yargılamak niyetiyle yazmaya oturdum. Bunu yargılamayıp neyi yargılayacaktım? Hayatta bundan daha ciddi ne olabilir? Şarap ise haklı çıkarmazdı, in vino ve-ritas.</p>

  <p>Böyle hayal kurarak kendimi bütün varlığımla hayale kaptırmış yürüyordum, öyle ki artık eve, yani annemin evine geldiğimin farkına bile varmamıştım. Hatta içeri nasıl girdiğimi bile fark etmemiştim. Ama küçük hole girer girmez hemen bizde beklenmedik bir şey olduğunu anladım. Odalarda yüksek sesle konuşuyorlardı, bağrışmalar oluyor, annemin ağladığı duyuluyordu. Makar İvanoviç’in odasından çıkıp mutfağa koşan Lukerya, kapının önünde bana çarparak az daha beni yere yuvarlayacaktı. Kürkümü çıkardım, Makar İvanoviç’in odasına girdim, çünkü herkes orada toplanmıştı.</p>

  <p>İçerde Versilov ile annem ayakta duruyorlardı. Annem onun kucağındaydı, o da annemi sıkı sıkı kalbine bastırıyordu. Makar İvanoviç her zamanki gibi küçük iskemlesinde oturuyordu ama sanki takati kesilmiş bir haldeydi, öyle ki yere yuvarlanmaması için Liza omuzlarından tutuyordu. Hatta onun yuvarlanmaya hazırlanarak gittikçe daha çok yere doğru eğildiği açıkça görülüyordu. Hızlı adımlarla ona yaklaştım, yaklaşır yaklaşmaz da acı gerçeği anladım: Makar İvanoviç ölmüştü.</p>

  <p>Daha henüz, ben gelmeden bir dakika kadar önce ölmüştü. On dakika önce kendisini her zaman ki gibi hissediyormuş. Yanında yalnız Liza varmış. Yanına oturmuş, derdini anlatıyormuş, o da bir akşam önceki gibi onun saçlarını okşuyormuş. Birden titremiş -Liza böyle anlatıyordu- ayağa kalkmak, bağırmak istemiş, derken sessizce sol tarafa kaymaya başlamış. Versilov “Kalp durması” diyordu. Liza bütün evdekilere duyuracak bir sesle bağırmış, bunun üzerine hepsi koşuşmuşlar, bütün bunlar da ben gelmeden bir dakika kadar önce olmuştu.</p>

  <p>Versilov bana:</p>

  <p>– Arkadiy, diye bağırdı. Hemen Tatyana Pavlovna’ya koş. Şimdi mutlaka evdedir. Hemen buraya gelsin. Arabaya bin. Çabuk ol, yalvarırım.</p>

  <p>Gözleri parlıyordu, bunu çok iyi hatırlıyorum. Yüzünde acımaya, gözyaşına benzer bir şey göremedim, yalnız annem, Liza, bir de Lukerya ağlıyordu. Versilov’un yüzünde ise tersine, bir çeşit sonsuz canlılık, hemen hemen heyecan gibi bir şey belirmişti. Ben, Tatyana Pavlovna’yı çağırmak için koştum.</p>

  <p>Daha önce anlattıklarımdan bilindiği gibi yol uzun değildi. Arabaya binmedim ama bütün yolu hiç durmadan koşarak geçtim. Aklımda her şey belirsizdi, hatta hemen hemen heyecan duyuyordum. Radikal bir şey olduğunu anlıyordum. Tatyana Pavlovna’nın kapısını çalarken sarhoşluktan, aklımda onun soyluluğuyla ilgili düşüncelerden eser bile kalmamıştı.</p>

  <p>Finli kadın kapıyı açtı:</p>

  <p>Evde yok diyerek hemen kapıyı kapamak istedi.</p>

  <p>Zorla hole girdim, bağırdım:</p>

  <p>– Nasıl evde yok? Evde olmalı? Makar İvanoviç öldü!</p>

  <p>Misafir odasının kapalı kapısı arkasından Tatyana Pavlovna’nın çığlığı duyuldu:</p>

  <p>– Nee?</p>

  <p>– Öldü! Makar İvanoviç öldü. Andrey Petroviç, hemen şu dakikada gelmenizi istiyor!</p>

  <p>– Sen yalan söylüyorsun!…</p>

  <p>Kapının mandalı sadece bir karış kadar aralandı.</p>

  <p>Tatyana Pavlovna:</p>

  <p>– Ne oldu, söyle, dedi.</p>

  <p>– Ben de bilmiyorum, daha henüz gelmiştim, bir de baktım ölmüş. Andrey Petroviç, kalp durması diyor!</p>

  <p>– Peki, şimdi geliyorum. Koş, söyle, geleceğimi bildir! Gitsene, gitsene, gitsene! Ne duruyorsun, canım?</p>

  <p>Ama ben, birisinin Tatyana Pavlovna’nın karyolasını gizleyen perdenin arkasından çıkarak odanın derinliğinde, Tatyana Pavlovna’nın gerisinde durduğunu açıkça gördüm. Hemen önduyuma uyarak kapının kilidine yapıştım, kapıyı kapamalarına engel oldum.</p>

  <p>– Arkadiy Makaroviç’in öldüğü gerçek mi, diye soran tanıdığım o yavaş, ahenkli, madenî ses duyuldu. Bu sesle ruhum bir anda baştan başa titredi. Bu soruda insanın ruhuna işleyen, heyecanlandıran bir şey vardı.</p>

  <p>Tatyana Pavlovna kapıyı bırakarak:</p>

  <p>– Mademki öyle, dedi. Mademki öyle, bildiğiniz gibi yapın. Kendiniz bunu istediniz.</p>

  <p>Sonra koşa koşa odadan çıktı, koşarken şalını başına bağladı, kürkünü giydi, merdivenlerden inmeye başladı. Biz odada baş başa kaldık. Kürkümü çıkardım, bir adım ileri atıp arkamdan kapıyı kapadım. O zamanki görüşmemizde olduğu gibi, parlayan gözlerle karşımda duruyor, eskiden olduğu gibi bana iki elini uzatıyordu. Sanki ayaklarım yerden kesilivermişti. Tam anlamı ile hiç düşünmeden ayaklarına kapandım.</p>

  <h3>III</h3>

  <p>Birden ağlamaya başladım. Bunu sebebini hâlâ çözebilmiş değilim. O ise beni yanına oturtmuş, ellerimi avuçlamıştı. O günkü bu durum, hızlı hızlı konuşmamız hâlâ belleğimdedir. O anın kıymetli anısını unutmam mümkün değil. Bana Makar İvanoviç’in nasıl öldüğünü soruyor, ben de bildiğim kadar anlatmaya çalışıyordum. Öyle ağlıyordum ki, gören Makar İvanoviç için gözyaşı döktüğümü sanırdı. Bu ise dünyanın en gülünç şeyi olurdu. Ben onunla baş başa kalmanın coşkun duygularını yaşıyordum. En sonunda birden kendimi toparlayıp sustum. Böyle çocuk gibi ağlamak da neydi? Gerçi o da benim niçin ağladığımı çok iyi biliyordu, bundan dolayı pişman değilim. Sonra birden aklıma bir soru geldi: Niçin Makar İvanoviç’le bu kadar ilgileniyordu?</p>

  <p>Şaşkın şaşkın:</p>

  <p>– İyi ama siz onu tanıyor muydunuz, diye sordum.</p>

  <p>– Çoktan beri tanırım. Kendisini hiç görmedim ama benim hayatımda da rolü vardı. Korktuğum o adam bir zamanlar bana ondan çok söz etmişti. Kim olduğunu siz de bilirsiniz.</p>

  <p>– Şimdi, ancak şunu biliyorum ki “o adam” ruhunuza, sizin bana daha önce açıkladığınızdan çok daha yakınmış, dedim. Bununla neyi anlatmak istediğimi kendim de bilmiyordum ama bu sözleri sitemle söylemiş, sonra da büsbütün somurtmuştum.</p>

  <p>– Biraz önce annenizi öptüğünü söylemiştiniz, değil mi? Kucaklamış mıydı? Kendiniz mi gördünüz, diye beni dinlemeden sorularına devam ediyordu.</p>

  <p>Onun sevincini fark edince:</p>

  <p>– Evet, kendim gördüm. Hem inanın, bütün hareketlerinde son derece içtenlik, cömertlik vardı, diye acele acele onayladım.</p>

  <p>-İnşallah öyledir, diyerek haç çıkardı. Şimdi artık eli ayağı bağlı değil. Bu iyi ihtiyar, sadece onun hayalini bağlıyordu. Makar İvanoviç’in ölümüyle, onda bir defa daha olduğu gibi yine görev ve onur duygusu uyanacaktır. Ah, o her şeyden önce soylu ve cömert bir adamdır, annenizin kalbini yatıştıracaktır, çünkü onu dünyada her şeyden çok seviyor. Artık kendisi de sakinleşir, hem Tanrı’ya şükür, çoktan zamanı gelmiştir.</p>

  <p>– O, sizin için değerli bir adam mıdır?</p>

  <p>– Evet, çok değerli, gerçi bu onun istediği ve sizin sorduğunuz anlamda değilse de…</p>

  <p>Birdenbire:</p>

  <p>– Peki, şimdi siz onun için mi, yoksa kendiniz için mi korkuyorsunuz, diye sordum.</p>

  <p>– E, bu pek karışık soruları bir yana bırakalım.</p>

  <p>– Peki bırakalım. Ancak bu konuda bir şey bilmiyorum. Aaha doğrusu pek çok şey bilmiyorum; ama siz haklı olun, şimdi her şey yenileşti. Yeniden dirilen biri varsa o da benim. Size karşı alçakça düşüncelerim vardı, Katerina Nikolayevna. Hem belki de bir saatten daha az bir zaman önce, size karşı alçaklık ettim. Ama biliniz ki işte şimdi yanınızda oturduğum hâlde hiç vicdan azabı duymuyorum. Çünkü şimdi hepsi yok oldu, şimdi her şey yenileşti; bir saat önce size karşı alçaklık etmeyi düşünen adama gelince, onu tanımıyorum, tanımak da istemiyorum!</p>

  <p>– Kendinize gelin, diyerek gülümsedi. Siz, galiba biraz sayıklıyorsunuz?</p>

  <p>-Canım sizin yanınızda kim kendisini düşünebilir ki, diye sözüme devam ettim. İster namuslu, ister alçak olun, siz hep bir güneş gibi erişilmeyecek kadar yüksektesiniz… Söyleyin, bütün olan bitenlerden sonra benimle karşılaşmaya nasıl razı oldunuz? Bir saat, yalnız bir saat önce neler olduğunu bir bilseydiniz?</p>

  <p>– Herhâlde hepsini biliyorum, diyerek hafifçe gülümsedi. Her hâlde bir şey için benden öç almaya, beni mahvetmeye yemin etmişsinizdir ama herhâlde önünüzde benim için kötü bir tek söz söylemeye kalkışabilecek olan herhangi bir kimseyi hemen oracıkta öldürür yahut döverdiniz.</p>

  <p>Ah, o gülümsüyor, şaka ediyordu ama bu sadece onun iyi kalpli oluşundan ileri geliyordu. Çünkü o gerçekten bütün ruhu, sonradan anladığıma göre, öyle şahsi büyük bir kaygı, öyle kuvvetli, kudretli bir duyguyla doluydu ki benimle konuşmak, benim boş, sinirlendirici sorularıma, küçük bir çocuğun usandırıcı, çocukça bir sorusuna elinden kurtulmak için üstünkörü bir cevap verdikleri gibi ancak cevap vermiş olabilirdi. Bunu ben de anlayıverdim, bir an utandım ama yakasını bırakmak artık elimden gelmiyordu.</p>

  <p>Kendime hakim olamayarak:</p>

  <p>– Hayır, diye bağırdım. Hayır, sizin için kötü söz söyleyeni öldürmedim, tersine onun tarafını tuttum, ona uydum!</p>

  <p>Beni susturmak için elini uzattı:</p>

  <p>– Oh, Tanrı aşkına susun, gerek yok, bir şey yok anlatmayın, dedi. Yüzünde acı duyuyormuş gibi bir şey vardı ama ben artık yerimden fırlamış, her şeyi anlatmak için karşısında durmuştum. Hem o zaman anlatabilmiş olsaydım, sonradan olan şeyler olmazdı, çünkü her şeyi ortaya dökmekle konuşmamı bitirir, belgeyi de ona vermiş olurdum. Ama o, birdenbire güldü.</p>

  <p>– İstemez, bir şey söylemeyin, hiçbir ayrıntıdan söz açmayın! İşlediğiniz suçların hepsini biliyorum, iddia ederim ki her hâlde benimle evlenmek yahut buna benzer bir şey yapmak istemişsinizdir, biraz önce de bunun üzerinde bir anlaşmaya varmak için herhangi bir yardımcıyla, eski okul arkadaşlarınızdan birisiyle konuştunuz… A, öyle galiba, tahminim doğru çıktı, diye bağırarak ciddi ciddi yüzüme baktı.</p>

  <p>Korkunç derecede şaşırdım, bir budala gibi:</p>

  <p>– Nasıl… Nasıl tahmin ettiniz, diye mırıldandım.</p>

  <p>– Bunu bilmeyecek ne var, canım! Ama yeter, yeter! Sizi bağışlıyorum, ancak bundan artık söz etmeyin, diyerek yine elimi sıktı. Bu hareketinde, artık görülür bir sabırsızlık seziyordu. Ben de hayal düşkünü bir insanım. Kendimi tutamadığım zamanlar rüyalarımda ne tür araçlara başvurduğumu bir bilseniz! Yeter, siz beni şaşırtıyorsunuz. Tatyana Pavlovna’nın gitmesine çok sevindim; sizi görmeyi çok istiyordum, onun karşısında şimdi konuştuğumuz gibi konuşmaya imkân bulamazdık. Öyle sanıyorum ki o zaman olan bitenler için size karşı suçluyum, öyle değil mi? Öyle değil mi?</p>

  <p>– Siz mi suçlusunuz? Ama ben sizi ele verdim, benim için kim bilir neler düşünmüşsünüzdür! O günden beri geçen bütün bu zaman içinde her dakika bunu düşünmüş, bunu duymuşumdur.</p>

  <p>– Boşu boşuna kendinize acı vermişsin, daha o zaman bütün bunların nasıl olduğunu anlamıştım. O gün sevinç içinde bana âşık olduğunuzu, benim de… Evet, benim de sizi dinlediğimi ağzınızdan kaçırdınız. Bunu yirmi yaşınızla açıklamak doğru olur. Onu dünyada her şeyden daha çok seviyorsunuz, onda bir dost, bir ideal arıyorsunuz, öyle değil mi? Bunu pek iyi anladım ama artık geç kalmıştım. Ah, o zaman suç bende oldu o gün sizi çağırıp avutmam gerekti ama canım sıkılmıştı. Sizi eve kabul etmemeleri için emir verdim, işte bu yüzden merdiven başında o sahne geçmiş, sonra geceleyin de öteki olay olmuştu. Sonra biliyor musunuz, bütün bu zaman içinde sizinle gizlice görüşmeyi tasarlamıştım ama bunu nasıl yapacağımı bilmiyordum. Hem ne dersiniz, en çok neden korkuyordum, biliyor musunuz? Onun benim için söyleyeceklerine inanacağınızdan!</p>

  <p>– Sizinle eskiden olan karşılaşmalarımıza değer veriyorum. Sizin gençliğiniz, hatta belki de içtenliğiniz bence değerlidir… Bilirsiniz ki ben en ciddi kişilikli bir insanım. Şimdiki kadınların içinde en ciddi, en somurtkan kişilikli olanı benim, bunu böylece bilmiş olun… Ha-ha-ha! Sonra doya doya konuşuyoruz şimdiyse biraz kendimde değilim, heyecanlıyım hem… Galiba bana sinir krizi geldi. Ama sonunda, o benim de bu dünyada rahat yaşamama fırsat verir!</p>

  <p>Bu sözleri ağzından kaçırmıştı. Bunu hemen anladım, bir şey demedim ama bütün vücudum ürperdi.</p>

  <p>Sanki kendi kendine konuşuyormuş gibi birden:</p>

  <p>– Kendisini bağışladığını biliyor mu, diye bağırarak sordu</p>

  <p>Artık kendimi tutamadım:</p>

  <p>– Yazmış olduğu o mektubu bağışlayabildiniz, ha? Hem bağışladığınızı o nasıl öğrenebilir, dedim.</p>

  <p>– Nasıl mı öğrenebilir? Ah, o biliyor, diye bana cevap vermeye devam etti ama öyle bir hâli vardı ki, beni büsbütün unutmuş gibiydi. Sanki kendi kendine konuşuyordu. Şimdi artık kendine geldi, dedi. Benim ruhumu ezbere biliyor, kendisini bağışladığımı bilmez olur mu? Huyca benim de biraz kendisine benzediğimi elbette bilir.</p>

  <p>– Siz mi?</p>

  <p>– Elbette, o da bunu biliyor. Ah, ben tutkulu bir insan değilim, sakinim ama ben de onun gibi herkesin iyi olmasını isterdim… Beni elbette bir şeyim için sevmiştir.</p>

  <p>– Peki, sizde bütün hataların bulunduğunu nasıl söyledi?</p>

  <p>– Bunu sadece söyledi, onun kendisine dair bir başka ismi var. Mektubunu korkunç gülünç bir tarzda yazmış, öyle değil mi?</p>

  <p>– Gülünç mü?</p>

  <p>– Ya, evet, gülünç hem korkmamış olsaydım… Öyle gülecektim ki! Hoş ben öyle pek korkak da değilimdir, sakın aklınıza böyle bir şey gelmesin. Ama o mektubun etkisiyle o gece uyuyamadım, çünkü içindekiler bir çeşit hastalıklı kanla yazılmış gibiydi… Böyle bir mektuptan sonra geriye daha ne kalıyor? Hayatı seviyorum, hayatım için çok korkuyorum, …Ah, beni dinleyin, diye birden bağırdı. Onun yanına gidin! O, şimdi yalnız, hep orada kalmasına imkân yok, herhâlde yalnız başına bir yere gitmiştir, onu çabuk arayıp bulun, mutlaka bulun, ona koşun, kendisini seven bir oğul olduğunuzu gösterin, sevimli, iyi kalpli bir çocuk, benim öğrencim olduğunuzu gösterin, benim kendisini… Ah, Tanrı size mutluluk versin! Ben kimseye âşık değilim, bunun böyle olması iyi; ama herkese mutluluk diliyorum, en başta da ona; varsın o bunu bilsin… Hatta hemen şimdi bunu bilmek pek hoşuna giderdi…</p>

  <p>Yerinden kalktı, birdenbire perdenin arkasında kayboldu. O anda gözlerinde yaşlar parlıyordu. Yalnız kaldım, heyecanlanmış, şaşırmıştım. Onda hiçbir zaman göreceğimi tahmin etmediğim bu heyecanın sebebinin ne olabileceğini kestiremiyordum. Kalbim bir şeyin ağırlığı altında sıkışır gibi oldu.</p>

  <p>Beş, en fazla on dakika bekledim. Etrafta hüküm süren derin sessizlik beni şaşırttı. Kapıdan bakıp seslenmeye karar verdim. Seslenmem üzerine Marya içeri girdi, pek sakin bir tavırla hanımefendinin çoktan giyinip hizmet kapısından çıkıp gittiğini söyledi.</p>
</body>
</html>
