<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4.html</title>
  <link href="../Styles/StyleSheet.css" rel="stylesheet" type="text/css" />
</head>

<body>
  <h1 id="ud861c1eb-f128-43be-bfe3-6c3e7468e6b9">2. KISIM</h1>

  <h2 id="u970055a9-6a9d-4a75-9bb0-39d6002f9a8e">BİRİNCİ BÖLÜM</h2>

  <h3>I</h3>

  <p>İlk aylık bir süre var ki, ona burada değinmeyeceğim. Ama okurlarımın buna üzülmemesini istiyorum, çünkü ileride fazlasıyla anlatacağım. Konuya 15 Kasım’dan başlayacağım, bu tarih benim için oldukça önemli. Burada bir noktayı vurgulamak gerekir: Artık kendini yenilemiş biriyim. Versilov’un öğüdünü kulak ardı etmeyip giyim kuşamıma dikkat ediyorum. Çok şık giyiniyorum, görenler neredeyse tanıyamıyorlar. Kendime modayı iyi izleyen, zevk sahibi bir Fransız terzi buldum. Tanınmış bir lokantada kredim var. Fakat bir korku var ki, içimi yiyip bitiriyor: Eğer borç yemek yediğim duyulursa bütün saygınlığım yok olup gidecek. Bu korkuyu da içimden çabucak attım. Çünkü yakında elime para geçecek, hemen öderim. Aslında bu tür yollara başvurmak bana göre değildi, duygularsa beni küçük düşürecekti. Ama ne yapayım olmuyordu işte!.. Başka türlü hareket etmek elimden gelmiyordu.</p>

  <p>Nevskiy caddesinin en lüks yerine dükkân açan berberle içli dışlıyım, çok yakın iki dostuz. Bana durmadan fıkralar, öyküler anlatan bu dostum sayesinde Fransızcamı çok ilerlettim. Fakat hata yaparım korkusuyla bu dili her yerde konuşamıyorum. Arabacım Matvey, hizmetime hazır vaziyette bekliyor, ne zaman istersem emrimdedir. Matvey’in atının rengi doru..</p>

  <p>Bu arada bazı durumlar vardı ki, canım sıkılıyordu: 15 Kasım’ı yaşıyordum, kış gelmiş, bütün şiddetiyle doğayı kontrolü altına almıştı. Sırtımda Versilov’un samur kürkü var. Satmaya kalkışsam, en çok yirmi beş ruble eder.</p>

  <p>Yenisini almak gerek ama cebimde on para yok, bundan başka da akşam için para bulmalıyım. Şimdi düşünüyorum da ama birdenbire elime geçen bu binlikler, arabalar, berber Borelliler nereden çıktı? Nasıl oldu da birdenbire her şeyi unuttum böyle değiştim? Bunu kendime hiç yakıştıramıyorum. Ey okuyucu, şimdi ayıplarımın, utanç belgelerimin tarihçesine başlıyorum, ömrümde benim için bu anılardan daha utanç verici bir şey yoktur.</p>

  <p>Burada bir yargıç gibi davranacak, kendimi en acımasız şekilde yargılayacağım Evet suçluyum, hem de çok suçluyum. Ama bazı şeyleri de göz ardı edemezdim. Neydi bunlar? Bir kere yapayalnızdım, hayatın burgacında kıvranıyordum. Bana yol gösterecek, hatalarımı söyleyecek bir kılavuzundan yoksundum. Fakat Tanrı şahit ki, o zaman bile yanlışlarımı iyi biliyor, bunların bağışlanır bir yanı olmadığını kabul ediyordum. Oysa, iki ay öncesinde ne kadar mutlu idim… Gösteriş ve lüks hastalığına tutulmadan yaşamak çok güzelmiş meğer. Hatta o kadar ki, bazı dakikalarda yüz karamı anlayabilmem bile, inanır mısınız, beni daha çok sarhoş ederdi. “E, düşmekse düşmek ama yine de kalkarım! Benim yıldızım var!” Uçurum üzerinde tahta parçalarından kurulmuş, derme çatma, korkuluksuz, daracık bir köprüden yürüyordum, böyle yürümek hoşuma gidiyordu: Hatta uçuruma bile bakıyordum, işin içinde tehlike vardı, benim de bu hoşuma gidiyordu. Ya “ülküm? ‘Ülkü’ son sıradaydı, ‘ülkü’ bekliyordu. Bütün bu olup bitenler, sadece bir sapma idi. “Kendimi ne diye böyle eğlendirmeyeyim?” diyordum. İşte ‘ülkü’mün kötü tarafı da bu ya… Yine tekrar ediyorum, bütün yana sapmalara kesin olarak “ülküm” yol açıyordu. “Ülküm” böyle kesin, böyle radikal olmasaydı, belki ben de yana sapmaktan kurtulurdum.</p>

  <p>Henüz küçük bir odada hayat sürüyordum. Fakat orada kalmıyordum, sadece eşyalarım vardı. Asıl oturduğum yer Prens Sokolskiy’nin eviydi. Burada haftalarımı geçirdim. Eğer bunu merak ediyorsanız daha sonra anlatacağım. Prens Sokolskiy’nin evi artık benim her şeyimdi. Versilov beni buradan almak için defalarca gelmiş ama kabul etmemiştim. O zamanlar belki yanlış devrelerimdi; ama korkunç derecede mutluydum.</p>

  <p>Zaten o zaman her şey öyle kolayca elde ediliyor, her şey öyle mutluluk veriyordu ki, bazı mutlu dakikalarımda, “Bütün o eski somurtkanlıklar da ne oluyormuş?“ diye düşünüyordum. Eski yaraların yeniden kanamasına, yalnızlık içinde geçen karanlık çocukluk yıllarını canlandırmaya, yorgan altındaki budalaca hayallere, yeminlere, hesaplara, hatta ‘ülkü’ye ne gerek vardı? Bütün bunları ben uydurdum, gözümde büyüttüm, oysa dünya büsbütün başkaymış. Şimdi öyle neşeliyim, kalbim de öyle hafif ki! Artık, hayatımda babam Versilov, dostum Prens Seryoja var, bir de… Ama “bir de”yi şimdilik bir yana bırakalım. Ah, ne yazık ki bütün bunlar sevgi, yüksek kalplilik, namus ve şeref adına yapılmıştı, sonradansa her şeyin çirkinlik, küstahlık, şerefsizlik olduğu anlaşıldı.</p>

  <p>Neyse, Bu kadarı yeter!..</p>

  <h3>II</h3>

  <p>O zamanki bozuşmamızdan üç gün sonra idi, babam Versilov bana gelmiş, ama beni evde bulamamış. Sonra da beni beklemeye başlamıştı. Odaya girdiğimde karşımda Versilov’u görmüş, heyecanlanmıştım. Bereket versin ki, ev sahibimle birlikteydiler. Versilov’un canı sıkılmasın diye kendisine katılmış, birlikte konuşuyorlardı. Ateşli ateşli anlatıyordu, öyle ki, beni görmüyordu bile. Ev sahibim sıradan bir memurdu. Kırk yaşlarında, çopur yüzlü, oldukça yoksul birisiydi. Veremli karısına ve hasta kızına bakmaya çalışıyor, bunun için odalarını kiraya veriyordu. Geveze ama yumuşak başlı, sevecen ve oldukça kibar biriydi.</p>

  <p>Odada bulunmasına sevindim, hatta beni zor bir durumdan kurtarmıştı, çünkü Versilov ile ne konuşabilirdim? Bu üç gün içinde Versilov’un benim istediğim gibi ilk adımı atıp bana geleceğini biliyordum, çünkü taş çatlasa ilk olarak ben gitmezdim, inatçılıktan değil de sadece ona karşı duyduğum sevgi, kıskançlık yüzünden böyle yapardım. Amacımı, meramımı tam olarak ortaya dökmeyen bir yapım var, ne yapayım, bu benim elimde değil ki. Hem zaten okuyucu, bende öyle iyi konuşma ustalığı bulamaz. Gerçi bu üç gün içinde onu beklemiş, nasıl içeri gireceğini hep gözlerimin önüne getirmiştim ama bütün olan bitenlerden sonra kendisiyle ilk defa nasıl karşılaşacağımızı, ne üzerinde konuşacağımızı tahmin etmeye çok çalıştığım hâlde önceden bir türlü kestiremiyordum.</p>

  <p>Versilov, yerinden kalkmadan bana dostça elini uzatarak:</p>

  <p>– Hoş geldin, dedi. Gel, şöyle yanımıza otur; Pyotr İppolitoviç, Pavtovskiye Kazarmı’da, yahut buralarda bir yerde bulunan kayaya dair oldukça ilginç bir öykü anlatıyor.</p>

  <p>Çabucak yanlarındaki sandalyeye oturarak:</p>

  <p>– Evet, o kayayı ben de biliyorum, diye cevap verdim.</p>

  <p>Masanın yanında oturuyorlardı. Bütün odanın çapı tam dört metre küptü. Derin derin nefes aldım.</p>

  <p>Versilov’un gözlerinde memnunluk kıvılcımı parladı. Galiba benden, yakışıksız hareketler bekliyordu. Böyle davranmam epey şaşırmış gibiydi. Uysallığımı görünce, rahat bir nefes aldı.</p>

  <p>– Ne olur baştan başlayın, Pyotr İppolitoviç!</p>

  <p>Artık birbirlerine adlarıyla, baba adlarıyla seslenerek övgüler yağdırıyorlardı.</p>

  <p>Pyotr İppolitoviç, sanki anlatacağı öykünün iyi bir etki bırakamaması olasılığı, öyküyü tam anlatamama endişesini taşıyormuş gibiydi. Bunun verdiği gerginlikle bana döndü:</p>

  <p>– Yani bu, daha rahmetli Çar ölmeden olmuştu, o kayayı siz de bilirsiniz. Kocaman bir kaya, sokağın ortasında anlamsız anlamsız duruyor. Neden, niçin? Yalnız gidişe gelişe engel oluyor, öyle değil mi, efendim? Çar, oradan sık sık geçer, her seferinde o taşı görürmüş. En sonunda bu kaya Çar’ın canını sıkmaya başlamış, gerçekten de kocaman bir dağ, sokağın tam ortasında duruyor, görüntüsünü bozuyor. Çar artık dayanamaz: “Bu kayayı bir daha görmeyeceğim!” der. Eh, görmeyeyim der, der ama, anlarsınız ya, “görmeyeyim” demek kolay, öyle değil mi, efendim? Rahmetli Çar’ı siz de pek iyi bilirsiniz? Kayayı ne yapalım, diye düşünmeye başlamışlar. Hepsi şaşırıp kalmışlar. Bu iş için meclis toplanmış, en önemlisi de yine orada, adı aklımda kalmamış ama bu işle görevlendirilen o zamanın ileri gelenlerinden biri varmış. İşte bu ileri gelen kimseye demiş ki, “Bu iş on beş gümüş paradan aşağı olmaz…” Çar’ın adamları şaşkınlıkla, “Ne, on beş bin ruble mi? Bu çok büyük para!” demişler. İngilizler de ray döşeyip kayayı lokomotifle -Çünkü rahmetli Çar zamanında bütün banknotları gümüşe çevirmişlerdi- çekip götürmek istemişler ama bu iş neye mal olurdu? O zaman henüz demiryolu yoktu, yalnız Tsarskoye Selo demiryolu işliyordu.</p>

  <p>Hemen söze girerek:</p>

  <p>– Amma da yaptınız ha, taş biçilebilirdi, dedim. Versilov’un karşısında korkunç derecede bir öfke, aynı zamanda da bir utanç duyuyordum Pyotr İppolitoviç devam ediyordu:</p>

  <p>– Tamam, işte Monferan da biçmek fikrine saplanmıştı; bilirsiniz ya, o zaman Isaakiy kilisesini yapıyordu. Biçilip başka yere taşınacaktı ama kaça mal olacaktı?</p>

  <p>– Hiçbir şeye mal olmaz, sadece biçip başka bir yere taşımalıydı, işte o kadar!</p>

  <p>– Hayır ama izin verin, dediğiniz gibi olunca bir makine, hem buharla işleyen bir makine isterdi. Peki, biçtikten sonra nereye taşımalı? Sonra böyle kocaman bir dağı?.. On bin, demişler, bundan ucuza olmaz, on iki bin.</p>

  <p>– Bana bakın, Pyotr Ippolitoviç, bütün bunların saçma olduğunu siz de bilirsiniz ya, bu iş hiç de öyle olmamıştı…</p>

  <p>Ama bu sırada Versilov belli etmeden bana göz kırptı. Bu göz kırpışında da ev sahibine karşı öyle kibarca bir acıma, hatta onun için acı duyma fark ettim ki bu çok hoşuma gitti, bunun için de sadece güldüm.</p>

  <p>Hiçbir şey görmeyen, bütün öykücüler gibi sorularla şaşırtılmaktan korkunç derecede korkan ev sahibi sevinerek:</p>

  <p>– Tamam işte diyerek söze girdi. Tam bu sırada sırtında uzun bir kaftan bulunan genç bir şehirli yaklaşır. İlk bakışta safkan Rus olduğu anlaşılan bu adam biraz da sarhoşmuş. Pardon sarhoş falan değilmiş. Durmuş, İngilizler ile Morferan’ın konuşmalarına kulak misafiri olmuş. Bu sırada görevlilerden biri de arabayla orada bitivermiş. Kıyafetinden oldukça önemli bir kişi olduğu anlaşılan bu görevli konuşmaları dinliyor, işin bir sonuca bağlanamamasına kızıp duruyormuş. Gözleri birden biraz ötedeki bir adama ilişmiş. Adam bıyık altından gülümsüyor, olayı dikkatle izliyormuş. Bunu nasıl anlatsam, bilmem ki!.. Şey, yanlış söyledim, yapmacıklı değil de, e, nasıl anlatayım… Şey…</p>

  <p>Versilov yavaşça:</p>

  <p>– Alaylı, dedi.</p>

  <p>– Evet, efendim, alaylı, yani alaylı da değil, şöyle azıcık alaylı, şöyle içten gelen Rus gülümsemesiyle, işte sizin de bildiğiniz o gülümsemeyle… Bu durum, sözünü ettiğim ileri gelen kişinin canını sıkmış. Demiş ki: “Sen burada ne bekliyorsun bakalım, sakallı? Kimsin sen?”</p>

  <p>– İşte efendim, diye cevap verir. Şu taşa bakıyorum, soylu efendimiz! Evet, evet, galiba soylu efendimiz, demiş. Hem gerçekten de o zat Suvorov İtaliskiy imiş, ünlü komutanın torunlarından… Ama hayır, Suvorov değil, ne yazık ki kim olduğunu unuttum. Ancak biliyor musunuz, soylu da olsa temiz bir Rus, tam Rus tipi bir insan, vatansever, ileri görüşlü bir insanmış. İşi anlamakta da gecikmemiş.</p>

  <p>– Ne o, yoksa kayayı sen mi ortadan kaldıracaktın; ne gülümsüyorsun öyle?</p>

  <p>– Soylu efendimiz, İngilizler, çok yüksek fiyat istiyorlar. Çünkü Rus kesesi dolu, memleketlerindeyken açlıktan nefesleri kokuyor. Yüz ruble verin soylu efendimiz, yarın akşama kadar kayayı kaldırırız.</p>

  <p>– Eh, böyle bir öneri karşısında akan sular durur. İngilizler neredeyse hırslarından çatlayacakmış. O soylu, vatansever, yüreği memleket aşkıyla atan Monferan ise gülüyormuş. Sonra da:</p>

  <p>– Yüz ruble verilsin, diye emretmiş. Baksana, gerçekten kaldırır mısın?</p>

  <p>– Yarın akşama kadar hakkından geliriz, soylu efendimiz.</p>

  <p>– Peki ama bu işi nasıl yapacaksın?</p>

  <p>– Eh, soylu efendimizin gücüne gitmesin ama bu da bizim bileceğimiz bir iştir diyerek tam bir Rus ağzı kullanmış.</p>

  <p>Bu sözler ileri gelen kimsenin hoşuna gitmiş, adamlarına dönerek:</p>

  <p>– Bana bakın, demiş. Ne isterse verin!</p>

  <p>Eh, böylece onu orada bırakmışlar; şimdi bu şehirlinin ne yaptığını bilin, bakalım?</p>

  <p>Versilov:</p>

  <p>– Ne bileyim, diyerek gülümsedi… Bense hep somurtuyordum.</p>

  <p>Ev sahibi, sanki bu işi kendi yapmış gibi büyük bir coşkuyla:</p>

  <p>– Bakın ne yapmış, dedi. Köylülerden, şöyle bayağı Rus köylülerinden kazmalı kürekli birkaç kişi tutmuş, onlar da kayanın altındaki toprağı kazmaya, çukur açmaya başlamışlar. Bütün gece çalışarak, kocaman bir çukur açmışlar, tam kaya kadar büyük bir çukur… Ancak şöyle bir karış kadar daha derin çukur… Çukur kazılınca da azar azar dikkatle tam kayanın altını kazmalarını emretmiş. Eh, doğal olarak, alttan kazılınca kaya dayanacak yer bulamamış, dengesini yitirerek sallanmış; eh sallanınca da arka taraftan elleriyle şöyle Rus usulü: “Dayan!” diye bağırarak itmişler, kaya gümbür gümbür çukura yuvarlanmış? Yine küreklere sarılmışlar, toprakla örtmüşler, tokmaklarla düzeltmişler, taş döşemişler, yer dümdüz olmuş, kaya da kaybolmuş!</p>

  <p>Versilov:</p>

  <p>– Bak sen, gördün mü işi, dedi.</p>

  <p>– Olay kısa sürede duyulmuş. Oraya öyle bir kalabalık toplanmış ki, anlatamam. İğne atsan yere düşmüyormuş. Olayın bu kadar kolayca bitirilmesi İngilizleri çılgına çevirmiş ama ne yapsınlar bir şey de diyemiyorlarmış. Daha sonra Monferan da gelmiş İngilizlerin gözlerinin içine baka baka; “Bu tam bizim köylülerin işi, çok da kolay bir yöntem. Bu kadar kolay bir iş nasıl akla gelmez ki… “ demiş. O ileri gelen devlet adamı artık dayanamayıp şehirliyi kucaklamış ve alnından öpmüş. Sonra da, “Söyleyin bakalım, nerelisiniz”, diye sormuş. Şehirli de “Yaraslavlıyım soylu efendim!.. Terzilikle geçiminiz, yazın da Moskova’da manavlık yaparız” demiş. Eh, bu iş büyüklerin kulağına kadar gitmiş, boynuna bir madalya takılmasını emretmişler; o da boynunda madalya öylece dolaşıp duruyormuş ama anlattıklarına göre daha sonra işi ayyaşlığa vurmuş. Biliyor musunuz, bir Rus böyle hâllerde kendini tutamaz. İşte zaten bunun içi yabancılar bizi soyup soğana çeviriyor ya!</p>

  <p>Versilov:</p>

  <p>– Evet, çok doğru, Rus aklı… diye başlamıştı.</p>

  <p>Ama bereket versin, bu sırada hasta yatan karısı ev sahibini çağırdı, o da koşa koşa odadan çıktı, yoksa kendimi tutamayacaktım. Versilov gülüyordu.</p>

  <p>– Aziz dostum, dedi. Sen gelmeden önce beni burada tam bir saat eğlendirdi. Bu kaya… Vatanseverlik duygularına dayanan en kaba hikâyelerden biridir ama sözünü nasıl kesersin? Kendin de gördün ya, anlatırken ağzı kulaklarına varıyordu. Bundan başka, yanılmıyorsam anlattığı kaya hâlâ yerinde duruyor, hiç de çukura falan gömülmüş değil…</p>

  <p>– Aman Tanrım, diye haykırdım. Gerçekten de öyle. Böyle yalan söylemeye nasıl kalkışabildi?..</p>

  <p>– Ne oluyor? Sen niçin o kadar öfkelisin? Evet o, gerçekten karıştırdı. Ben, daha çocukluğumda, buna benzer bir kaya hikâyesi duymuştum ama hiç böyle değildi, hem böyle bir kaya için değildi. Hele şu sözlere dikkat et: “Büyüklerin kulağına kadar gitmiş, “ derken içi titriyordu. Bu zavallılar bölgesinde zaten böyle hikâyeler olmadan yaşanmaz. Buna benzer hikâyelerin sayısı da pek çoktur, asıl önemli olan nokta da şu: İçindekileri tutamıyorlar. Bir şey okuyup öğrenmemişler, hiçbir şeyi tam bilmezler, eh, kâğıt oyunu, fabrika hayatından başka biraz da insanlıkla, şiirle ilgili şeylerden söz açmak isterler… Bu Pyotr İppolitoviç neyin nesi?</p>

  <p>– Pek yoksul, hatta şanssız bir insan.</p>

  <p>– Eh, gördün mü ya, belki kâğıt bile oynamıyordur? Tekrar ediyorum, bu saçma sapan şeyleri anlatırken, yakınına karşı olan sevgisini tatmin ediyor, belki bizi de mutlu etmek istiyordu. Böylece vatanseverlik duyguları doyurulmuş oldu. Mesela onların bir de yaptığı eşyalara kendi markasını vurmaması şartıyla Zavyalov’a İngilizlerin bir milyon ruble vermek istediklerine dair bir hikâyeleri vardır.</p>

  <p>– Aman Tanrım, bu masalı ben de duymuştum.</p>

  <p>– Duymayan kaldı mı? Anlatırken bunu senin de muhakkak duymuş olacağını o da biliyor, biliyor ama özellikle senin duymadığını sanarak yine anlatıyor. Bu arada İsveç kralının rüyası da vardı ama galiba artık eskidi; çocukluğumda ballandıra ballandıra anlatırlardı, hem de tıpkı bu yüzyılın başında birisinin senatoda, senato üyelerinin önünde diz çöktüğünü anlattıkları gibi, esrarlı bir fısıltıyla anlatırlardı. Komutan Başutskiy Anıtı’nın nasıl aşırıldığına dair de birçok masal vardır. Onlar, saray için söylenen hikâyeleri de pek severler; mesela bundan önceki çarın hüküm sürdüğü sıralarda bakanlardan Çernişevskiy, yetmiş yaşında olduğu hâlde öyle bir makyaj yaparmış ki otuz yaşında görünürmüş. Öyle ki, rahmetli çar törenlerde ona bakarak şaşıp kalırmış…</p>

  <p>– Bunu da işitmiştim.</p>

  <p>– İşitmeyen kaldı mı ki? Bütün masallar baştan başa utanmazlıkla doludur. Ama şunu da bil ki, bu gibi utanmazlıkla halk arasında bizim düşündüğümüzden daha çok yayılmıştır. Yakınını mutlu etmek için yalan söylemek isteğine, bizim en kibar topluklarımızda bile sık sık rastlanır. Çünkü bu hepimizin en zayıf noktasıdır. Ancak bizdeki hikâyeler daha başkadır. Amerika için anlatılanları dinlemek bile yeter. Hem bunu devlet adamları bile anlatıyorlar! Ne yalan söyleyeyim, ben de bu utanmaz tiplerdenim, bunun için de bütün ömrümce çekmediğim kalmadı.</p>

  <p>– Çernişevskiy hikâyesini ben de birkaç defa anlatmıştım.</p>

  <p>– Sen de anlatmıştın ha?</p>

  <p>– Burada benden başka memur bir kiracı daha var, o da çopur yüzlüdür, artık yaşlı ama oldukça kaba ve kötü huylu bir adam. Pyotr İppolitoviç bir şey anlatmaya başlar başlamaz, hemen sözünü keser, durmadan itiraz eder. Böyle yapa yapa Pyotr İppolitoviç’i o hale getirdi ki, kiracı anlattıklarını dinlesin diye ona bir köle gibi hizmet ediyor, bir dediğini iki etmiyor.</p>

  <p>– Bu da artık utanmazlığın başka bir çeşidi… Bu tip insanlar öbürlerinden daha iğrençtir. Birinci tip, bir coşkunluk örneğidir! “Sen yalnız izin ver de şöyle bir yalan kıvırayım, gör bak ne güzel olacak!” der. İkinci tipse baştan başa bayağılık, somurtkanlık örneğidir: “Yalan söylemene izin vermem. Söyle bakayım bu anlattığın şey ne zaman, nerede, hangi yıl oldu?” diye sorar. Kısacası kalpsiz bir insan tipi… Dostum, insanların her zaman biraz yalan söylemelerine izin ver, bu işte bir suç yoktur. Hatta çok da yalan söyleseler, sen yine göz yum, bir defa bu senin nazik bir adam olduğunu gösterir, sonra bu yüzden senin de yalan söylemene ses çıkarmazlar. Böylece bir taşla iki kuş vurmuş olursun. Que diablei. Yakınını sevmek gerek. Ama vakit geldi, gitmeliyim.</p>

  <p>Oturduğu sandalyeden kalkarken:</p>

  <p>– Odanı iyi düzenlemişsin, diye ekledi. Sofya Andreyevna ile kız kardeşine, sana uğradığımı, sağlığının yerinde olduğunu söylerim. Hoşça kal, aziz dostum.</p>

  <p>Ne, hepsi bu kadar mı olacaktı? Bense büsbütün başka bir şey bekliyordum. Şamdanı elime alarak onu merdiven başına kadar uğurlamaya gittim. Ev sahibi de koşup gelmişti. Versilov görmeden, olanca gücümle kolundan yakaladım, öfkeyle ittim. Şaşkın şaşkın yüzüme baktı ama sonra hemen çekilip gitti.</p>

  <p>Versilov, galiba benim bir şey söylememden korkarak, bir şey söylemiş olmak için sözlerini uzata uzata:</p>

  <p>– Bu merdivenler… diye mırıldandı. Ben böyle merdivenlerden inip çıkmayı unuttum, senin odan da üçüncü katta ama şimdi yolu bulabilirim… Rahatsız olma aziz dostum, üşütmeni istemiyorum…</p>

  <p>Ama ben ayrılıp gitmiyordum. Artık ikinci katın merdiveninden iniyorduk.</p>

  <p>Birdenbire ağzımdan şu sözler çıktı:</p>

  <p>– Üç günden beri sizi bekliyordum.</p>

  <p>Bu sözleri söylerken boğulur gibi oldum.</p>

  <p>– Ben de senin mutlaka geleceğimi bildiğini tahmin ediyordum. Teşekkür ederim, dostum.</p>

  <p>Sustu. Dış kapıya yaklaşmıştık, ben hâlâ arkasından gidiyordum. Kapıyı açtı; açmasıyla da içeri dolan rüzgâr elimdeki mumu söndürdü. Tam bu sırada elini yakaladım; etraf kapkaranlıktı. Titredi ama ses çıkarmadı. Birdenbire elini dudaklarıma götürdüm, hararetle öpmeye başladım, birkaç defa, birçok defa öptüm.</p>

  <p>– Sevgili çocuğum, peki ama niçin beni bu kadar seviyorsun, dedi. Yalnız bu sözleri tam bir içtenlikle söylemişti… Sesi titredi, ahenginde yepyeni şeyler vardı, sanki konuşan o değildi.</p>

  <p>Bir şeyler söylemek istedimse de söyleyemedim, hemen merdivenlerden yukarı koştum. O ise hâlâ yerinde durmuş bekliyordu, ancak odama geldiğim sırada aşağıda dış kapının açılıp gürültüyle kapandığını duydum. Kim bilir niçin, hangi amaçla oralarda dolaşan ev sahibinin yanından yıldırım gibi geçerek odama girdim, kapıyı sürgüledim, mumu yakmadan kendimi karyolaya attım, yastığa kapandım, ağladım, ağladım… Tuşar’ın pansiyonundan ayrılalıdan beri ilk defa ağlıyordum. Hıçkırıklar bütün vücudumu sarsıyordu, öyle mutluydum ki… Ama bunları ne diye anlatıyorum!</p>

  <p>Şimdi bu kısmı, hiç utanç duymadan yazdım, çünkü bütün saçmalığına rağmen bütün bunlar belki de iyi bir şeydi.</p>

  <h3>III</h3>

  <p>Tavırlarım, ona karşı davranışlarım değişmiş, çekilmez biri olup çıkmıştım. Kendisine sürekli kötü davranıyor, uzak duruyordum. O ise aramızda hiçbir şey geçmemiş gibi hareket ediyor, umursamıyordu. Üç gün sonra idi, yanıma geldi ama ben hâlâ değişmemiştim, ona kaba ve kırıcı davranmaya devam ediyordum. Fakat o akşam bir şey dikkatimi çekti: O da değişmeye başlamıştı, sokulgan değildi, en küçük bir şeye alınıyordu. Odamdaki görüşme, oldukça soğuk bir havada geçti. Ama, bunların hiçbiri umurumda değildi, benim aklımda annem vardı. Çünkü onu çok özlemiştim.</p>

  <p>Bütün geçen zaman içinde, yani bütün o iki ay içinde yalnız en soyut şeylerden konuşuyorduk. Benim de şaştığım buydu ya! Konuştuğumuz şeyler hep havada kalıyordu. Bunlar, benim gözümde bayağı ve sıradan şeylerdi, asıl konu ile hiç ilgisi yoktu. Hâlbuki asıl konu ile ilgili birçok şeyi bilmek, aydınlatmak gerekiyordu. Hem de bunu ısrarla yapmalıydım ama işte bunun üzerinde konuşmuyorduk. Hatta annemden ve Liza’dan bile söz açmıyordum. Dahası kendimden, benimle ilgili olaylardan da konuşmuyordum. Bütün bunlar sıkılganlığımdan mı, yoksa gençlik budalalığından mı ileri geliyordu, bilmiyorum? Ama sanırım budalalıktan kaynaklanıyordu, çünkü insan sıkılganlığını ne yapar yapar yine de yenebilir. Ona büyük sıkıntı veriyordum, hatta sık sık saygısızlık ettiğim bile oluyordu. Hem de bunu istemeye istemeye yapıyordum. Bütün bunlar öylece, kendiliğinden oluyordu, kendimi tutmak elimden gelmiyordu, tavırları yine eskisi gibi alaylı olmakla birlikte, her zaman, her şeye karşı oldukça sevecen ve sıcak yaklaşıyordu. Beni şaşırtan bir şey daha vardı: Versilov, daha çok kendisi bana gelmekten hoşlanıyordu, bu yüzden ben de anneme pek seyrek gitmeye başladım. Son zamanlarda büsbütün eğlenceye dalınca, ancak haftada bir defa uğrayabiliyordum Versilov, hep akşam üzeri gelir, odamda oturup gevezelik ederdi. Onun hoşuma gitmeyen bir yönü de ev sahibiyle sık sık konuşmasıydı. Versilov gibi bir insanın böyle yapması da beni kudurtuyordu, çünkü ona yakıştıramıyordum. “Acaba başka gidecek kimsesi yok mu?” diye düşündüğüm de oluyordu. Birçok dostu olduğunu kesin olarak biliyordum; hatta son zamanlarda, bir yıl önce uzaklaştığı sosyeteye yeniden girmiş, eski dostlukları yenilemişti; ama galiba sosyete onu pek sarmıyordu. Onun en çok hoşlandığı şey, benimle görüşmesi ve konuşmasıydı. Akşamları odama girerken hemen her zaman kapıyı ürkek ürkek açması, ilk anlarda gözümün içine telaşlı telaşlı bakması, bana bazen çok dokunuyordu. Bakışlarında: “Rahatsız etmiş olmayayım? Şöyle bir uğrayayım, dedim, “ ifadesi vardı. Hatta bazen bu sözleri söylediği bile oluyordu. Mesela daha geçen gün, terziden aldığım elbiseyi giyerek prens Seryoja’ya uğrayıp onunla birlikte bir yere -nereye olduğunu sırası gelince anlatırım- gitmek için hazırlandığım bir zamanda gelmişti. Galiba hazırlandığımı görmediği için, içeri girince oturdu; oldukça da dalgındı. Hemen ev sahibinden söz açtı. Bu durum küplere binmem demekti. Kendimi tutamayıp:</p>

  <p>– E, canı cehenneme ev sahibinin, diye bağırdım. Versilov birdenbire ayağa kalkarak:</p>

  <p>– Aman, dostum, dedi. Galiba dışarı çıkmak istiyordun, sana engel oldum… Tanrı aşkına kusura bakma.</p>

  <p>Sonra da uysal uysal başını eğdi, acele acele dışarı çıktı. İşte kendine göre birçok özelliği olan bu bağımsız sosyete adamının karşımda uysal uysal boyun bükmesi kendisine karşı beslediğim bütün sevgiyi, duyduğum güveni bir anda tekrar canlandırdı. Ama mademki beni bu kadar seviyordu, öyleyse o kepazelik anında niçin beni tutmamıştı? O zaman bana bir tek söz söylemiş olsaydı, belki ben de kendimi tutabilirdim. Hoş benim işim pek de belli olmaz ya! Ama benim şıklığımı, evet şıklığımı, seyisim Matvey’i -hatta bir gün Versilov’u kendi kızağımla eve götürmek istemiştim ama binmedi; ondan sonra gene birkaç defa teklif ettimse de binmek istemedi- etrafıma para saçtığımı da görüyordu, yine de ağzını açıp bir tek söz söylemiyor, merak bile etmiyordu. Buna hâlâ sasıyorum, şu anda bile şaşıyorum. Ben de tabii o zaman ona karşı senli benli davranıyor, her şeyi açığa vuruyordum ama işi aydınlatmak için bir şey söylemiyordum. O sormuyor, ben de söylemiyordum.</p>

  <p>Ama iki üç defa hayati meselelerden de söz açtık. Bir gün, mirastan vazgeçtikten az sonra kendisine ne ile geçineceğini sormuştum.</p>

  <p>Büyük bir soğukkanlılıkla:</p>

  <p>– Şöyle böyle geçiniriz dostum, şöyle böyle, dedi.</p>

  <p>– Şimdi bu son iki yıl içinde Versilov’un, kendi parasını tükettiği gibi, Tatyana Pavlovna’nın da beş bin rublesini harcamış olduğunu biliyordum.</p>

  <p>Başka sefer de annemden söz açtık. Birdenbire hüzünlü bir sesle:</p>

  <p>– Dostum, dedi. Birleşmemizin başında da, ortasında da, sonuna doğru da Sofya Andreyevna’ya her zaman dedim ki: “Sevgilim, sana çok acı çektiriyorum, belki de seni acı çektire çektire öldürürüm. Sen karşımdayken sana acımıyorum ama ölürsen, arkandan öleceğimi biliyorum”.</p>

  <p>Hatırlıyorum, o akşam benimle açık konuşuyordu:</p>

  <p>– Ben zayıf kişilikli, değersiz bir adam olsam , bunu bilmekle acı duysam, neyse! Hâlbuki hiç de öyle değilim, bitmez tükenmez bir gücüm olduğunu biliyorum. Bu güç de nedir, bilir misin? Kiminle olursa, olsun çok rahat ve çok iyi bir arada yaşayabilmek özelliği… Bu ise bizim nesilden olan herkese vergi bir şeydir. Beni hiçbir şey yıkamaz, hiçbir şey yok edemez, hiçbir şey de şaşırtamaz. Ben tıpkı bir sokak köpeği gibi yedi canlıyım. Birbirine zıt iki duyguyu aynı zamanda rahat rahat duyabilirim, bu da elbette isteğim dışında böyle oluyor. Bununla birlikte, böyle bir şeyin aşağılık bir şey olduğunu biliyorum, bu herhâlde fazla akıllıca bir hareket de onun için böyle oluyor… Elli yaşıma bastım, hâlâ bu kadar yıl yaşamakla iyi mi ettim, kötü mü ettim anlayamıyorum. Elbette yaşamasını seviyorum, bu da herkeste olan şeylerdendir ama benim gibi bir imanın hayatı sevmesi bir alçaklıktır. Son zamanlarda yeni yeni şeyler oluyor, Kraftlar da bu hayata alışamıyor, intihar ediyorlar. Ama şu meydanda ki Kraftlar budaladır; eh, bizlerse akıllıyız, öyleyse burada bir paralel çizmeye imkân yok, demek ki soru yine cevapsız kalıyor. Peki öyleyse dünya yalnız bizim gibiler için mi yaratılmış? Muhakkak ki bu böyledir, öyleyse yalnız bu düşünce bile pek sevindirici bir şey değil… Ama… soru yine de cevapsız kalıyor.</p>

  <p>Bu sözleri hüzünlü hüzünlü söylemişti. Ben ise onun içten olup olmadığını yine de kestirememiştim. Onun, ne olursa okun bir türlü vazgeçmek istemediği böyle bir huyu vardı.</p>

  <h3>IV</h3>

  <p>O zaman onu soru yağmuruna tutuyor, bir aç insanın ekmeğe saldırdığı gibi üstüne saldırıyordum. Bana her zaman seve seve, açık açık cevap veriyordu ama en sonunda hep genel konulara gelip dayanıyordu. Öyle ki, ağzından başka bir şey almaya imkân kalmıyordu. Öte yandan bu sorular, bütün ömrümce bana kaygı veriyordu. Burada şunu açıkça söyleyeyim ki, daha Moskova’dayken bu soruların cevaplandırılmasını Petersburg’da kendisiyle görüşeceğim güne bırakmıştım. Hatta bunu kendisine dosdoğru söyledim, o da benimle hiç alay etmedi, tersine, hatırlıyorum, elimi bile sıktı. Genel siyaset, toplum sorunları üzerinde ağzından hemen hemen hiçbir şey alamadım. Hâlbuki, “ülküm” göz önünde tutulacak olursa, beni en çok kaygılandıran da asıl bu sorulardı. Bir gün Dergaçov gibiler için ağzından şöyle bir söz çıktı: “Dergaçov, hiç de eleştiriye değmez. “ demişti ama aynı zamanda tuhaf tuhaf, bu düşüncesine gerektiğinde hiçbir önem vermemek hakkını da elden bırakmadığını, söyledi.</p>

  <p>Bugünkü devletler rejiminin, bugünkü düzenin nasıl sona ereceğini, bugünkü sosyal dünyanın ne şekilde yenileşeceğini sormuştum, uzun zaman cevap vermedi. Ama en sonunda bir gün ne yaptım yaptım, ağzından zar zor birkaç söz alabildim.</p>

  <p>O gün:</p>

  <p>– Öyle sanıyorum ki bütün bu işler oldukça kolay bir şekilde olacaktır, diye söze girdi. Bütün devletler, bütçeleri çok dengeli olmasına, “bütçe açığı” bulunmamasına rağmen bir gün çıkmaza girecekler, hepsi birden iflas ederek yenilik yaratmak için borçlarını ödemek istemeyecekler. Ama bütün dünyadaki tutucu dengeler buna engel olmaya çalışacaklar. Çünkü o zaman hem hisse senedi çıkaran, hem de borç veren kendileri olacaklar, bunun için iflasa meydan vermemeye çalışacaklar. O zaman, elbette genel bir ekşime devri gibi bir şey başlayacak, ortaya birçok Yahudi çıkacak. Bunun arkasından da Yahudi egemenliği başlayacak. Ardından ellerinde hiçbir zaman hisse senedi bulunmamış olanlar, zaten hiçbir şey olmayan kimseler, yani bütün o dilenciler, çok doğal olarak genel ekşimeye katılmak istemeyecekler… Derken mücadele başlayacak, bin bir yenilgiden sonra dilenciler hisse senedi çıkaranları yok ederek onların yerine geçecekler, hem de pay sahibi olacaklar. Belki onlar yeni bir şey söylerler, belki de söylemezler. Daha doğrusu onlar da iflâs edecekler. Ondan sonra dostum, bu dünyanın yüzünün nasıl bir kaderle değişeceğini şimdiden kestirmek elimden gelmez. Ama sen de apocalypse’e bakıver…</p>

  <p>– Bütün bu olaylar hep maddeyle ilgili mi olacak? Bugünkü dünya yalnız ekonomik olaylar yüzünden mi sona erecek?</p>

  <p>– Hayır canım, ben sadece tablonun bir köşesini ele aldım ama doğal olarak bu köşe de bütün olaylara çözülmez bağlarla bağlıdır.</p>

  <p>– Peki, ne yapmalı?</p>

  <p>– Aman Tanrım, canım sen hiç acele etme, ne kadar da sabırsız ve meraklısın. Merak etme, bunlar öyle çabuk olmayacak, bekleyip göreceksin. En doğrusu, hiçbir şeye karışmamak… Yoksa pişmanlık duyarsın.</p>

  <p>– Hadi canım, öyle şey olur mu? Benim asıl anlamak istediğim şu: Ben ne yapmalıyım, nasıl yaşamalıyım?</p>

  <p>– Ne mi yapmalısın, yavrum? Namuslu ol, hiçbir zaman yalan söyleme, yakınına kötülük etme, Taun Hikâyesi’ni Hıristiyanlığın on şartını oku, orada her şey sonsuza kadar yazılmıştır.</p>

  <p>– Haydi canım, bütün bunlar öyle eskimiş şeyler ki! Üstelik hepsi boş laftan başka bir şey değil; benim istediğim iştir.</p>

  <p>– Eh, pek canın sıkılmaya başlarsa birisini yahut bir şeyi sevmeye çalış, yahut da herhangi bir şeye bağlanmaya çalış.</p>

  <p>– Siz sade alay etmesini bilirsiniz! Hem ben, tek başıma sizin on şartınızla ne yapabilirim?</p>

  <p>– Bütün sorularına, şüphelerine bakmadan onları yerine getirmeye çalış, o zaman büyük bir adam olursun.</p>

  <p>– Kimsenin tanımadığı bir adam, değil mi?</p>

  <p>– Hiçbir sır yoktur ki herkes duymuş olmasın. Eh, mademki öyle her şeyden anlıyorsun, en iyisi bir an önce sanat sahibi olmaya çalış, inşaat işleriyle uğraş yahut avukatlık et, işte o zaman gerçekten ciddî bir işle uğraşmaya başlayınca sakinleşir, boş şeyleri de unutur gidersin.</p>

  <p>Ses çıkarmadım. Zaten bu sözlerden ne anlam çıkarabilirdim? Ama bununla birlikte, bu gibi konuşmalardan sonra eskisinden daha çok heyecanlanıyordum. Bundan başka, içinde her zaman bir sır sakladığını açıkça görüyordum. İşte beni ona her gün daha çok çeken de buydu.</p>

  <p>– Beni dinleyin, diye sözünü kestim. Bütün bunları hınçla, acı çektiğiniz için söylediğinizden her zaman şüphe ediyordum; gizliden gizliye içinizden kim bilir hangi büyük ülküye körü körüne inanıyorsunuzdur ama bunu saklıyor yahut açığa vurmaktan utanıyorsunuz.</p>

  <p>– Teşekkür ederim, dostum.</p>

  <p>– Beni dinleyin, yakınına yararlı olmaktan daha yüksek bir ülkü yoktur. Söyleyin, şu anda yararlı biri olmak için ne gibi bir şey yapabilirim? Bu sorunu çözemeyeceğinizi biliyorum; ama sadece görüşünüzü almak istiyorum. Siz bana yol gösterin, ben de gösterdiğiniz yolda yürüyeceğime yemin ederim! Söyleyin en büyük düşünce hangi düşüncedir?</p>

  <p>– Hangi düşünce mi? Eh, mesela taşları ekmeğe çevirmek, işte büyük bir düşünce…</p>

  <p>– En büyük düşünce bu mu? Hayır, doğrusu siz tam bir yol gösterdiniz; söyleyin, en büyüğü bu mu?</p>

  <p>– Evet, çok büyük, çok büyük bir düşünce ama yine de en büyüğü değil; büyük ama ikinci derecede büyük, ancak şu anda büyük. İnsan karnını doyurunca açlığı hatırlamaz bile; tersine hemen: “Eh, işte karnım doydu, peki şimdi ne yapmalı?” der. Böylelikle soru yine sonsuza kadar cevapsız kalır.</p>

  <p>– Bir gün “Cenevre ülkü”lerinden söz açmıştınız; “Cenevre ülkü”lerinin nasıl bir şey olduğunu anlamamıştım,</p>

  <p>– Cenevre ülküleri, İsa’sız erdem, dostum. Yani bugünkü ‘ülkü’ler, daha doğrusu baştan başa bugünkü medeniyetin ‘ülkü’sü. Sözün kısası bu hikâye, anlatılması pek can sıkan o uzun hikâyelerden biridir, hem seninle başka şeyden konuşsak yahut o başka şeyden de hiç konuşmasak daha iyi ederiz.</p>

  <p>– Siz hep susmak istersiniz zaten!</p>

  <p>– Dostum, şunu bil ki susmak hem iyi, hem tehlikesiz, hem de güzeldir.</p>

  <p>– Güzel mi?</p>

  <p>– Elbette, susmak her zaman güzeldir, susan insan da her zaman konuşandan daha güzel görünür.</p>

  <p>– Zaten bizim konuştuğumuz gibi konuşmanın susmaktan farkı yok ki! Cehennemin dibine gitsin böyle güzellik, daha doğrusu cehennemin dibine gitsin böyle yarar!</p>

  <p>Birdenbire sesinin ahengini biraz değiştirdi, içli denilebilecek bir sesle, hem de bir çeşit ısrarla:</p>

  <p>– Dostum, dedi. Sevgili dostum, ‘ülkü’lerine karşılık seni herhangi bir burjuva erdemiyle kışkırtmak, mutluluğun kahramanlıktan daha iyi” olduğunu söyleyerek heyecanlandırmak istemiyorum. Tersine, kahramanlık herhangi bir mutluluktan üstündür, sadece insanın ona eğilimi olması bile bir mutluluktur. Böylece bu mesele aramızda halledilmiş demektir. İşte ben de seni bizim bu çürüyüp kokmuş zamanımızda ruhunda “kendi ülküm” diye bir şey yaratabilmiş olduğun için seviyorum ya! Ama yine ölçü üzerinde de durmamak olmaz, çünkü sen şimdi mutlaka gürültülü bir hayat sürmek, bir şeyleri ateşe vermek bir şeyler kırıp dökmek, adını bütün Rusya’ya duyurmak, herkesin dilinde destan olmak, bir fırtına bulutu gibi geçip giderek herkesi korku, hayranlık içinde bırakmak, sonra da Birleşik Amerika’ya kaçıp gözden kaybolmak istiyorsundur. İçinden herhâlde buna benzer bir şeyler geçiyordur, değil mi? İşte ben de seni bunun için böyle şeylerden korumak istiyorum, çünkü seni içten gelen bir duyguyla seviyorum, yavrum.</p>

  <p>Peki, ben bu sözlerden ne anlam çıkarabilirdim? Ortada yalnız benim için, ilerdeki maddi yaşayışım için bir üzüntü vardı. Duyguları tuhaf olmakla birlikte iyi kalpli bir baba kendini gösteriyordu; ama bana bu türlü düşünceler mi gerekliydi? Elbette değildi. Benim istediğim, bir zamanlar “Roma ülküsü” uğruna öz oğullarını ölüme bile gönderen yaşlı Horatius’a benzeyen namuslu babaların düşünceleriydi.</p>

  <p>Sık sık dine ait sorularla da yakasına yapışıyordum ama bu meselede anlaşılmayan birçok taraf kalıyordu. Bu bakımdan ne yapmam gerektiği sorusuna küçük bir çocuğa cevap verir gibi en budalaca bir tarzda: Tanrı’ya inanmak gerek yavrum diye cevap verirdi.</p>

  <p>Bir gün buna karşılık ben de ona sinirli sinirli:</p>

  <p>– Peki, ya ben bütün bunlara inanmıyorsam, diye bağırdım.</p>

  <p>– O da iyi, yavrum.</p>

  <p>– Nasıl iyi?</p>

  <p>– Bu en iyi belirtidir, dostum. Hatta en ümit verici bir alâmettir, çünkü bizim Rus dinsizi dünyadaki bütün insanların en iyisidir, her zaman da Tanrı’sını sevip okşamaya eğilimi vardır. Çünkü yüzde yüz iyi kalplidir, iyi kalpli olmasına sebep de dinsiz olduğu için yüzde yüz memnunluk duymasıdır. Bizim dinsizlerimiz oldukça saygıdeğer, oldukça güvenilir kişilerdir, onlar için vatanın dayanağı denilebilir…</p>

  <p>Bu sözler elbette bir şey demekti; ama benim istediğim bu değildi. Bir gün düşüncelerini açıkladı ama öyle tuhaf konuştu ki beni bile şaşırttı. Kendisi için söylenen, muska hikâyelerinden sonra buna daha çok şaştım.</p>

  <p>Bir gün, uzun bir konuşma sonunda kendisini uğurlarken:</p>

  <p>– Dostum, dedi. İnsanları oldukları gibi sevmeye imkân yoktur. Bununla birlikte, sevmek de gereklidir. Bunun için dişlerini sıkarak, burnunu tıkayarak, gözlerini yumarak da olsa -bu mutlaka gereklidir- onlara iyilik et. Elden geldiği kadar kızmamaya çalışarak onların kötülüklerine katlan. Aynı zamanda unutma ki sen de bir insansın. Sana orta tabakadan biraz daha akıllı olmak fırsatı verilmişse onlara karşı elbette sert davranman gerekir. İnsanlar yaradılıştan alçaktır, korku yüzünden sevmek onlara zevk verir, böyle bir sevgiye kendini kaptırma, onlardan tiksinmekten de vazgeçme. Kur’an’ın bir yerinde Tanrı peygambere, inatçı insanlara farelere bakar gibi bakmasını, iyilik etmesini, onların yanından, biraz gururlu ama metin adımlarla geçmesini emreder. Onlardan, iyi oldukları zaman bile tiksinmesini bil, çünkü en çok böyle zamanlarda kötü olurlar. Evet yavrum, kendimi göz önünde tutarak böyle söylüyorum. Biraz budala olmayan bir insanın yaşamasına, kendinden tiksinmesine imkân yoktur. Bu noktada namuslu yahut namussuz olmanın bir önemi, yakınını sevip de tiksinmemeye imkân yoktur. Bana kalırsa insan, yakınını sevmemek özelliğiyle yaratılmıştır. Burada ta baştan beri söylenen sözlerde bir yanlışlık var, insanlığa karşı sevgiyi de, ancak kendi ruhunda kendin yarattığın o insanlığa karşı duyduğun sevgi olarak kabul etmek gerektir -daha doğrusu, kendini yarattın, sevgiyi de yalnız kendine karşı duyuyorsun demektir. Bunun için de böyle bir varlık, gerçekten hiçbir zaman olmayacaktır.</p>

  <p>– Hiçbir zaman olmayacak mı dediniz?</p>

  <p>– Dostum, bunun budalaca bir şey olduğunu kabul ediyorum ama suç bende değil ki! Dünya yaradılırken benim düşüncemi sormadıkları için, bu mesele üzerinde kendi görüşümü hesaba katmaya hakkım vardır.</p>

  <p>– Peki bütün bunlardan sonra nasıl oluyor da size Hıristiyan, muska taşıyan kesiş, vaiz diyorlar? Anlamıyorum doğrusu, diye haykırdım.</p>

  <p>– Bunları kim söylüyor?</p>

  <p>Ona anlattım; beni büyük bir dikkatle dinledi.</p>

  <p>Pek iyi hatırımda tuttuğum bu konuşmaya niçin başladığımızı bir türlü hatırlamıyorum. Versilov sinirlenmişti, hâlbuki hemen hemen hiç sinirlenmezdi. Ateşli ateşli, hem de alay etmeden konuşuyordu, sanki bana değil de başkasına söylüyordu. Ama ona yine de inanmadım. Benim gibi birisiyle böyle ciddi şeylerden konuşmasına imkân var mıydı?</p>

  <h2 id="u718bac73-4b8b-4d65-bfc8-3c4bdb444e97">İKİNCİ BÖLÜM</h2>

  <h3>I</h3>

  <p>15 Kasım sabahı onu, prens Seryoja’nın evinde bulmuştum. Onları yine ben birbirine yakınlaştırmıştım. Hoş, ben olmasam da onları birleştirecek birçok şey vardı ya -yabancı ülkelerde geçen olaylardan söz ediyordum. Bundan başka prens, mirasın hiç olmazsa üçte birini onun payına ayırmaya söz vermişti. Bu da muhakkak yirmi bin kadar tutacaktı. O zaman hatırlıyorum, prensin mirasın tam yarısını değil yalnız üçte birini ayırması oldukça garibime gitmişti; ama ses çıkarmamıştım… Prens bunu o zaman kendiliğinden vaat etmişti. Versilov bu yolda bir tek söz bile söylememiş, prens kendiliğinden ortaya atılmıştı. Versilov da hiç ses çıkarmamıştı. Ondan sonra da bir defa olsun bunu hatırlatmamış, hatta böyle bir sözden haberi olduğunu bile belli etmemişti. Söz arasında belirteyim ki prens önceleri ondan, ayrıca da konuşmasından hoşlanıyor, hatta ona hayran oluyordu, birkaç defa bana bile düşüncelerini açmıştı. Bazen yalnız kaldığımız zaman kendisi için üzüntüyle, “Öyle cahil bir insanım, öyle yanlış bir yolda yürüyorum ki!.. “ derdi. Ah, o zaman onunla henüz öyle çok iyi dosttuk!.. O zaman ben Versilov’a prens için yalnız iyi şeyler söylemeye, yanlışlarını küçültmeye çalışıyordum. Yanlışlarını ben de görmüyor değildim; ama Versilov hiç ses çıkarmıyordu, yahut sadece gülümsüyordu.</p>

  <p>Bir gün Versilov ile baş başa kalınca:</p>

  <p>– Onun yanlışları var ama hiç değilse yanlışları kadar da erdemleri var, dedim.</p>

  <p>Versilov gülerek:</p>

  <p>– Tanrım, nasıl da yaltaklanıyorsun ona, diye cevap verdi.</p>

  <p>Anlamadım, sordum:</p>

  <p>– Nasıl yaltaklanıyorum?</p>

  <p>– Yanlışları kadar erdemleri varmış! Yanlışları kadar erdemleri olsaydı, bir aziz olur, keramet gösterirdi!</p>

  <p>Ama bu bir görüş değildi doğrusu. Hem o zaman genellikle bütün önemli konular üzerindeki düşüncelerini söylemekten kaçındığı gibi prensin sözünü etmekten de çekiniyordu; hem de çok çekiniyordu. O sıralarda ben yokken de prense uğradığı için aralarında ayrı bir ilişki olduğundan şüphe ediyordum ama buna ses çıkarmıyordum. Versilov’un prensle konuşurken benimle konuştuğundan daha ciddi bir dil kullanmasını da kıskanmıyordum, yani Versilov ona karşı daha ağırbaşlı davranıyor, alaylı tavırlarını daha az takınıyordu. Ama o zaman öyle mutluydum ki bunun böyle olması hoşuma bile gidiyordu. Prensin, biraz basitçe olduğu için, kinayeli sözlerden hoşlanmamasını, hatta bazı esprileri hiç anlamamasını hoş görüyordum. Ama son zamanlarda çekingen davranmaya başlıyordu. Versilov’a karşı duyguları bile değişmişti. Versilov bunu anlamakta gecikmişti. Şunu da belirteyim ki, Prens bana karşı da değişmişti, hem bunu gizlemiyordu bile. O eski dostluğun, hemen de ateşli dostluğun, sadece ölü bir şekli kalmıştı. Bense hâlâ evine gidip gelmeye devam ediyordum. Hoş, bütün o işlere karıştıktan sonra gitmemek de elimden gelmezdi. Ah, o zaman ne kadar acemice hareket ediyormuşum. Bir insanı, böyle toyluğa, böyle bir aşağılığa yalnız insan kalbinin saflığı mı götürür? Ondan para alıyor, zararı yok, böyle olması gerek, diye düşünüyordum. Hiç de öyle olması gerekli değildi ya! Daha o zaman böyle olmaması gerektiğini biliyordum ama işte öyle, bu konu üzerinde hiç de durmak istemiyordum. Paraya çok, oldukça çok ihtiyacım olmasına rağmen ona yalnız para için gitmiyordum. Para için gitmediğimi biliyordum ama her gün para almaya gittiğimi de anlıyordum. O zaman kendimi bir kasırgaya kaptırmıştım, bütün bunlardan başka, o zaman ruhumda büsbütün başka bir şey, büsbütün başka bir neşe vardı!</p>

  <p>Sabahleyin saat on bire doğru içeri girdiğim zaman uzun bir söylevi bitiriyordu. Versilov oturuyordu. Prens heyecanlı görünüyordu. Versilov hemen her zaman onu heyecanlandırmasını bilirdi. Dolduruşa iyi gelen prens, saflık derecesine varacak kadar duygulu bir adamdı, bu yüzden çoğu zaman ona yüksekten bakıyordum. Ama tekrar ediyorum, son günlerde onda karşısındakini ısırmaya hazırlanan bir insan tavrı göze çarpmaya başlamıştı. Beni görünce bir an durdu, yüzü gerilir gibi oldu. O sabahki halini neye yoracağımı bilmekle birlikte yüzünün bu kadar gerileceğini beklemiyordum. Başında bir sürü dert, gaile toplandığını biliyordum ama en kötüsü şu ki, bunların yalnız onda birini biliyordum. Geriye kalan kısmı o zaman benim için büyük bir sırdı. Asıl kötü, budalaca olan taraf şu ki, sık sık onu avutmaya çalışıyor, kendisine akıl öğretmeye kalkışıyordum, hatta “böyle değersiz şeyler için” üzülecek kadar zayıf iradeli olmasıyla yüksekten yükseğe alay ediyordum. Ses çıkarmıyordu ama o anlarda tiksindiği de besbelliydi. Hiç de iyi olmayan bir durumdaydım, en kötüsü de bunun hiç farkında değildim. Tanrı şahidimdir, başlıca şeyden şüphe bile etmiyordum!</p>

  <p>Bütün bunlara rağmen prens bana elini uzattı. Versilov, sözünü kesmeden başıyla selam verdi. Kanepeye yayılarak oturdum. Hem o zaman bendeki o tavırlar, hareketler de neydi! Hatta biraz daha ileri giderek birtakım numaralar yapıyor, onun dostlarına kendi dostlarımmış gibi davranıyordum… Ah, bütün olanları şimdi değiştirmeye imkân olsaydı, başka türlü davranmayı öyle bilirdim ki!</p>

  <p>Şu birkaç sözü de unutmadan söyleyeyim; prens o zaman yine aynı evde oturuyor ama hemen hemen bütün evde kendisi oturuyordu. Ev sahibi Bayan Stelbeyeva yalnız bir ay kadar kaldıktan sonra yine bir yerlere gitmişti.</p>

  <h3>II</h3>

  <p>Soylulardan konuşuyorlardı. Bu konu bazen prensi, ileri görüşlü olmasına rağmen, oldukça heyecanlandırıyordu. Hatta hayatında bütün kötülüklerin bu düşünce yüzünden başına geldiğinden şüphe ediyorum. Yoksul olduğu hâlde prenslik unvanına oldukça çok değer verdiği için sadece uydurma bir gurur yüzünden bütün ömrünce sağa sola para saçmış, en sonunda da boğazına kadar borca batmıştı. Versilov birkaç defa, prenslik bu değildir, diye çıtlatmış, ona daha büyük bir düşünce aşılamak istemişti. Ama prens en sonunda kendisine ders veriyorlar diye gücenmeye başladı. Anlaşılan o sabah da buna benzer bir şeyden söz ediyorlardı ama ben konuşmanın başına yetişememiştim. Versilov’un sözleri önce bana gericilik kokuyor gibi göründüyse de sonra çabucak sözlerini düzeltti:</p>

  <p>– Namus demek, görev demektir, diyordu. Bir devlette başta gelen sınıf hâkim olursa o zaman toprak sağlam olur. Başta gelen sınıfın sürekli şerefi, şeref anlayışı vardır. Bu anlayış her zaman bir bağ görevi görür, devleti kuvvetlendirir; ahlak bakımından ama daha çok siyasi bakımdan yararlıdır. Ama köleler yani o sınıftan olmayanlar bundan zarar görürler. Zarar görmemeleri için kendilerine hak bakımından eşitlik verilir. Bizde de tıpkı böyle olmuştur, hem böyle oluşu pek iyi bir şeydir. Ancak bütün denemeler, şimdiye kadar her yerde -yani Avrupa’da demek istiyorum- haklarda eşitlik sağlanırken şeref duygusunun, görev duygusunun azaldığını göstermiştir. Bencillik, eski birleştirici ‘ülkü’nün yerini almış, her şeyde de kişi özgürlüğüne dağılmıştır. Özgürlüğe kavuşanlar, birleştirici görüşleri olmadığı için en sonunda herhangi bir yüksek bağlılıktan yoksun kaldılar. Öyle ki elde ettikleri özgürlüğü bile elden bıraktılar. Ama Rus soyluları hiçbir zaman Avrupa soylularına benzememiştir. Bizim soylular, şimdi haklarını ellerinden kaçırdıkları hâlde yüksek ırk olarak kalabilirler, şerefi, sosyeteyi, bilimi, yüksek ‘ülkü’yü elde tutabilirler.</p>

  <p>Prens hırsla dişlerini gösterdi:</p>

  <p>– Peki, o zaman böyle bir sınıf nasıl soylular sınıfı olur? Siz bir çeşit mason loncası tasarısı çiziyorsunuz, bu soylular sınıfı değildir.</p>

  <p>Tekrar ediyorum, prens çok bilgisizdi. Versilov’la aynı görüşte olmamakla birlikte ben bile oturduğum kanepede öfkeyle döndüm. Versilov, prensin sözlerinin ve dişlerini göstermesinin anlamını oldukça iyi anladı:</p>

  <p>– Masonluğu hangi anlamıyla aldığınızı bilmiyorum ama bir Rus prensi bile böyle bir ‘ülkü’yü benimseyemediğine göre bunun henüz zamanı gelmemiş demektir. Kendi kabuğuna çekilmemiş, durmadan da değişen bir sosyetede herkesin, okumuşluğu, şerefi bir gaye bilmesi düşüncesi şimdilik şüphesiz bir hayaldir ama neden imkânsız olsun? Böyle bir düşüncenin birkaç kafada yaşaması bile onun ölmediğini, derin bir karanlığın içinde ateşten bir nokta gibi parladığını gösterir.</p>

  <p>– Siz “yüksek düşünce”, “büyük düşünce”, “birleştirici ülkü” sözlerini kullanmaktan çok hoşlanıyorsunuz; ben de sizin bu “büyük düşünce” sözüyle neyi kastettiğinizi anlamak isterdim?</p>

  <p>– Versilov kurnazca bir gülümsemeyle:</p>

  <p>– Bilmem ki bu sorunuza nasıl cevap vereyim, dedi. Nasıl cevap vereceğimi kendim de bilmiyorum, dersem daha doğru olur. Büyük düşünce denilen şey, bazen uzun zaman, tarifi yapılamadan kalan bir duygudur. Yalnız şunu biliyorum ki bu düşünce, canlı hayatı doğuran şeydir, yani önceden düşünülerek yapılan, uydurma değil de tam tersine can sıkmayan, neşeli bir hayat… Öyle ki onu doğuran yüksek ‘ülkü’ye mutlaka gerek vardır, doğal olarak bu da kimsenin istemediği bir şeydir.</p>

  <p>– Neden?</p>

  <p>– Çünkü ‘ülkü’lerle yaşamak insanın canını sıkar, ‘ülkü’süz yaşamaksa her zaman neşe verir.</p>

  <p>Prens mat olmuştu.</p>

  <p>– Peki, sizin bu canlı hayat dediğiniz şey nedir?</p>

  <p>Anlaşılan kızıyordu.</p>

  <p>– Bunu bilmiyorum, prens; yalnız bildiğim bir şey varsa o da bu hayatın çok basit, çok bayağı, çok göze çarpan, her gün, her saat yaşanan bir şey olması gerektiğidir. Hem bu öylesine basit bir şey ki, biz onun böyle basit, böyle doğal olabileceğine inanamıyoruz, onu fark etmeden, tanıyamadan binlerce yıl hep yanından geçip gidiyoruz.</p>

  <p>Prens:</p>

  <p>– Ben, yalnız şunu söylemek isterdim, soylular hakkındaki düşünceniz, aynı zamanda soyluluğun inkârı demektir, diye konuştu.</p>

  <p>– Eh, mademki bunu çok istiyorsunuz, ben de size söyleyeyim, bizde belki hiçbir zaman soyluluk denilen şey olmamıştır.</p>

  <p>– Bütün bunlar oldukça karanlık, oldukça belirsiz şeyler. Mademki ortaya bir düşünce atıyorsunuz, bence onu derinleştirmeniz de gerekmektedir….</p>

  <p>Prens, alnını kırıştırdı, göz ucuyla da duvar saatine baktı. Versilov ayağa kalktı, şapkasını eline aldı.</p>

  <p>– Derinleştirmek mi, dedi. Hayır hayır, iyisi mi derinleştirmeyelim, hem zaten benim görüşüm derinleştirmeden konuşmaktır. Tanrı şahit ki, doğru söylüyorum! Tuhaf bir huyum daha var, inandığım bir düşünceyi derinleştirmeye kalkarsam, hemen her zaman anlatıp bitireceğim sırada anlattığım şeye kendim de inanmamaya başlıyorum; şimdi de başıma böyle bir şey gelmesinden korkuyorum. Hoşça kal sevgili prens, size her gelişimde bağışlanmayacak kadar gevezelik ediyorum. Çenem açılıyor.</p>

  <p>Bunları söyleyerek dışarı çıktı; prens onu kibarca uğurladı ama ben gücenmiştim.</p>

  <p>Yüzüme bakmadan yazı masasına doğru giderken birdenbire:</p>

  <p>– Peki, siz ne diye kabardınız yani, diye söylendi. Sesim titreyerek:</p>

  <p>– Kabarmama sebep şu, dedim. Sizin bana, hatta Versilov’a karşı tuhaf bir şekilde değişmiş olduğunuzu gördüğüm için ben… Evet, Versilov gerici bir teoriyi anlatmaya başlamıştı ama sonra sözlerini düzeltti… Sözlerinde belki derin bir düşünce gizliydi, sizse düpedüz anlamadınız, hem…</p>

  <p>Hemen hemen öfkeyle:</p>

  <p>– Bana ders vermeye kalkışmalarını, bir çocuk yerine koymalarını istemiyorum, işte o kadar, diye kesip attı.</p>

  <p>– Prens, bunlar ne biçim sözler böyle…</p>

  <p>– Rica ederim, artist tavırları takınmayın. Bayağıca hareket ettiğimi biliyorum. Sağa sola para saçtığımı, bir kumarcı, belki bir hırsız olduğumu biliyorum… Evet, hırsız, çünkü ailemin paralarını kumara veriyorum ama kimse de beni yargılama hakkına sahip değildir. Hem istemem, hem de buna izin vermem. Ben kendimi yargılamasını bilirim. Hem kinayeli sözlere ne gerek var? Söylemek istediğini açıkça söyle, önceden ortaya karanlık görüşler atayım deme! Bunu bana söylemeye hakkın olmalı ama kendin de namuslu olmalısın…</p>

  <p>– Bir defa konuşmanızın başına yetişemedim, bunun için ne konuştuğunuzu bilmiyorum, sonra izninizle sorayım size: Versilov ne yaptı da namussuz oldu?</p>

  <p>– Yeter, rica ederim, yeter. Dün benden üç yüz ruble istemiştiniz, işte para…</p>

  <p>Önümüzdeki masanın üstüne paraları koydu, kendisi de kanepeye oturdu, sinirli sinirli arkaya yaslanarak ayak ayak üstüne attı.</p>

  <p>Sıkılmaya başlamıştım:</p>

  <p>– Bilmem ki… diye mırıldandım. Gerçi sizden para istemiştim… Öyle çok ihtiyacım olsa da böyle bir eda karşısında…</p>

  <p>– Edayı bırakın. Ağır bir söz söyledimse, özür dilerim. İnanın ki böyle şeylerle uğraşacak hâlde değilim. Şimdi asıl meseleyi dinleyin: Moskova’dan bir mektup aldım; kardeşim Şaşa, siz de tanırsınız, daha oldukça küçük bir çocuktu, dört gün önce ölmüş. Babama, yine bildiğiniz gibi iki yıl önce inme inmişti, şimdi ise yazdıklarına göre daha da kötüleşmiş, bir tek söz söyleyemiyor, kimseyi de tanıyamıyormuş. Orada hepsi mirasa konunca sevinmişler. Babamı yabancı bir ülkeye götürmek istiyorlarmış; ama doktorun bana yazdığına göre babamın iki haftadan fazla yaşaması şüpheliymiş. Bu böyle olunca hayatta annem, kız kardeşim, bir de ben kalıyorum. Demek ki şimdi ben hemen hemen yalnızım… Yani sözün kısası yalnızım… Bu miras… Bu miras, ah, keşke hiç olmasaydı, belki iyi olurdu! Ama size asıl anlatmak istediğim şu: Andrey Petroviç’e bu mirastan en az yirmi bin ruble sözü vermiştim… Hâlbuki, biliyor musunuz, formalite yüzünden şimdiye kadar bir şey yapmaya imkân olmadı. Ben hatta… Yani biz… Yani babam bu mülklerin idaresini eline bile almış değil. Bense bu son üç hafta içinde o kadar para yitirdim ki, hem şu alçak Stebelkov öyle acımadan faiz alıyor ki… Şimdi size hemen hemen son paramı verdim.</p>

  <p>– Ah, prens, öyleyse…</p>

  <p>– Onun için söylemedim canım, onun için söylemedim. Stebelkov bugün mutlaka para getirir; paylaşmaya yeter ama yine de onun ipiyle kuyuya inilmez… Andrey Petroviç’e hiç olmazsa on bin ruble verebilmek için Stebelkov’a on bin ruble bulup getirmesini rica etmiştim. Mirasın üçte birini Andrey Petroviç’e ayıracağıma dair vermiş olduğum söz beni üzüyor, perişan ediyor. Mademki söz verdim, mutlaka yerine getirmeliyim. Size yemin ederim, hiç olmazsa bu türlü borçlardan kurtulmayı çok istiyorum. Bu borçlar bana ağır geliyor, ağır, dayanamıyorum! Andrey Petroviç’i görmekten çekiniyorum, çünkü gözlerinin içine bakamıyorum… O da bunu bildiği hâlde niçin kötüye kullanıyor, bilmem ki?</p>

  <p>Karşısında şaşkın şaşkın duruyordum.</p>

  <p>– Neyi kötüye kullanıyor prens, diye sordum. Size hiç bunu çıtlattığı oldu mu?</p>

  <p>– Hayır, hayır, ben de zaten bunu takdir ediyorum ama ben kendim çıtlattım. Hem sonra gün geçtikçe daha çok borca giriyorum… Ah şu Stebelkov…</p>

  <p>– Beni dinleyin prens, yalvarırım sakin olun, gittikçe heyecanlandığınızı görüyorum, belki bütün bunlar sadece bir kuruntudan başka bir şey değildir. Zaten ben de bağışlanmayacak kadar bayağıca hareket ettim, çok borçlandım; ama bunun sadece geçici bir durum olduğunu da biliyorum… Yeter ki belli rakamı oynayayım; o zaman… Söyleyin, bu üç yüzü de eklersek size olan borcum iki bin beş yüzü buluyor, değil mi?</p>

  <p>Prens, birdenbire yine dişlerini göstererek:</p>

  <p>– Sizden para isteyen yok galiba, dedi.</p>

  <p>– Versilov’a on bin ruble vermek istiyordunuz. Şimdi sizden aldığım bu paraları Versilov’a vereceğiniz yirmi binden düşersiniz; başka türlü olmasına imkân yok. Ama… Ama belki kendim de öderim… Zannediyor musunuz ki Versilov size para için geliyor?</p>

  <p>Prens esrarlı bir tavırla:</p>

  <p>– Evime para için gelseydi, benim için daha iyi olurdu, dedi.</p>

  <p>– Bir “ezici temas” tan söz ettiniz… Bu sözlerinizle Versilov’u yahut beni kastediyorsanız, doğrusu bu, insanın gücüne gidecek bir şey. Sonra diyorsunuz ki: neden kendisi de başkalarına söylediği gibi olmuyor, işte sizin mantığınız! Önce size şunu belirteyim ki, bu mantık değildir, çünkü o, böyle olmasaydı, yine de gerçeği söylemekten kendini alamazdı… Söyleyin, Almanya’dayken ona “kadınlar peygamberi” adını siz mi taktınız?</p>

  <p>– Hayır, ben takmadım.</p>

  <p>– Stebelkov, ona bu adı sizin taktığınızı söylemişti.</p>

  <p>– Yalan söylemiş. Böyle gülünç adlar takmak elimden gelmez. Ancak başkalarına namuslu olmayı söyleyen biri, önce kendisi namuslu olmalı, işte benim mantığım bu! İster doğru, ister yanlış olsun, hepsi bir. Ben öyle olmasını istiyorum, hem öyle de olacaktır. Kimsenin evime gelerek beni yargılamasına, bir çocuk yerine koymasına izin veremem!</p>

  <p>Söze karışmak istedimse de elini bana doğru uzatıp sallayarak:</p>

  <p>– Yeter, diye bağırdı… Hele şükür gelebildiniz!</p>

  <p>Kapı açıldı, Stebelkov içeri girdi.</p>

  <h3>III</h3>

  <p>O, yine eskisi gibiydi, yine şık giyinmişti, yine öyle göğsünü kabartarak yürüyor, yine öyle insanın gözünün içine aptal aptal bakıyor, yine kurnazca davrandığını sanıyor, bu hhâlinden de oldukça memnun görünüyordu. Bu defa içeri girerken tuhaf tuhaf etrafına bakındı; bakışlarında oldukça dikkatli, insanın aklından geçenleri okumaya çalışan bir hâl vardı, sanki yüzünüze bakarak düşüncelerinizi tahmin etmek istiyordu. Ama daha o anda sakinleşti, dudaklarında memnunluk kokan bir gülümseme belirdi, bu, “küstahlığı bağışlanan” bir adamın gülümsemesiydi ama bu gülümseme, bana yine anlatılmayacak kadar tiksinti veriyordu.</p>

  <p>Onun prensi üzdüğünü çoktan beri biliyordum. Ben evdeyken de birkaç defa prense gelmişti. Ben… Ben de bu son ay içinde onunla birkaç kez görüşmüştüm ama bu sefer, başka bir sebeple buraya gelişine biraz şaştım.</p>

  <p>Prens, daha selamını almadan:</p>

  <p>– Şimdi, dedi.</p>

  <p>Sonra bize arkasını dönerek masanın çekmecesinden gerekli kâğıtları çıkarmaya başladı. Bana gelince, prensin son sözleri beni daha çok kırmıştı; Versilov’un şerefsiz bir insan olduğunu öyle apaçık çıtlatmıştı ki, bunun tam olarak açıklanmasını istemeden meseleyi bırakmaya gelmezdi. Ama Stebelkov’un önünde buna imkân yoktu. Yine yayılarak kanepeye oturdum, önümde duran bir kitabı açtım. Prense:</p>

  <p>– Belinskiy, ikinci kısım! Bu yeni havadis doğrusu; kültürünüzü yükseltmek mi istiyorsunuz, diye seslendim, fakat sözlerimde biraz yapmacıklık vardı.</p>

  <p>Çok doluydu, acele de ediyordu ama sözlerimi işitince başını çevirdi.</p>

  <p>Sert sert:</p>

  <p>– Rica ederim, kitabı rahat bırakın, dedi.</p>

  <p>Bu kadarı da fazlaydı, üstelik de bunları Stebelkov’un yanında söylüyordu! Aksilik bu ya, Stebelkov da sanki bilinçli olarak yapmış gibi kurnazca, iğrenç bir tarzda sırıttı. Gizlice başı ile prensi gösterdi. Başımı bu budaladan başka tarafa çevirdim.</p>

  <p>– Kızmayın prens, sizi oldukça önemli bir adama bırakarak şimdilik bir kenara siniyorum…</p>

  <p>Elden geldiği kadar kayıtsız olmaya karar verdim.</p>

  <p>Stebelkov:</p>

  <p>– Ben mi oldukça önemli adamım, diye söze karışarak kendini gösterdi.</p>

  <p>– Evet, sizsiniz; siz, oldukça önemli adamsınız, bunu kendiniz de çok iyi biliyorsunuz.</p>

  <p>– Hayır efendim, izin verin. Dünyanın her yerinde ikinci adam vardır. Ben ikinci adamım. Hem birinci adam, hem de ikinci adam vardır. Birinci adam yapar, ikinci adam da alır. Demek ki gerektiğinde ikinci adam birinci adam oluyor, birinci adam da ikinci adam… Öyle mi, değil mi?</p>

  <p>– Belki de öyledir, ancak ben her zamanki gibi sizi anlayamıyorum.</p>

  <p>– İzin verin, Fransa’da devrim oldu, bir çoğunun kafası uçuruluyordu. Devrim, birinci adamdı, Napolyon da ikinci adam. Sonunda Napolyon birinci adam oldu, devrim de ikinci adam. Öyle mi, değil mi?</p>

  <p>Söz arasında şunu da belirteyim ki, benimle Fransız devriminden konuşurken eskisi gibi bir çeşit kurnazlık tasladığını görüyordum, bu da beni eğlendiriyordu. Beni hâlâ bir devrimci sanıyor, bunun için benimle her karşılaşmasında buna benzer şeylerden söz açmaya çalışıyordu.</p>

  <p>Prens:</p>

  <p>– Gidelim, dedi. Bunun üzerine ikisi de dışarı çıktılar. Yalnız kalınca Stebelkov gider gitmez üç yüz rublesini geri vermeye kesin olarak karar verdim. Bu paraya çok ihtiyacım vardı ama kararım karardı.</p>

  <p>Gittikleri odada on dakika kadar kaldılar, bu sırada sesleri hiç duyulmuyordu, sonra birdenbire yüksek sesle konuşmaya başladılar. Ama Prens birdenbire kudurma derecesine varan korkunç bir kızgınlıkla bağırdı. Bazen birdenbire kızdığı oluyordu, öyle ki ben bile buna göz yumuyordum. Tam bu sırada uşak, bir şey söylemek için odaya girdi, ona prensle Stebelkov’un bulundukları odayı gösterdim, uşak girince sesler birdenbire kesildi. Prens çabucak dışarı çıktı, yüzünde telaş okunuyordu ama yine de gülümsüyordu. Uşak koştu, yarım dakika sonra da prensin odasına bir misafir girdi</p>

  <p>Bu, oldukça önemli bir misafirdi, resmi elbisesi sırma işlemeli, kordonlu idi, yaşı otuzdan yukarı değildi; yüksek sosyeteden, sert tavırlı birisiydi. Okuyucuya şunu da bildireyim ki prens Sergey Petroviç, bütün isteğine rağmen Petersburg’daki yüksek sosyeteye tam anlamı ile girememişti, bunun için böyle bir ziyarete oldukça çok değer vermesi gerekti. Bildiğime göre tanışma, prensin büyük gayretleriyle daha yeni başlıyordu; misafir şimdi iade-i ziyarete gelmişti. Ama tersliğe bakın ki, ev sahibine bir baskın yapmıştı. Prensin acı, şaşkınlık dolu gözlerle bir an Stebelkov’a dönüp onu süzdüğünü gördüm ama Stebelkov’a, hiçbir şey olmamış gibi, bu bakışa aldırış etmedi. Çekilip gitmeye hiç niyeti olmadığını göstermek ister gibi, büyük bir ciddiyetsizlikle kanepeye oturdu, herhâlde bağımsız bir kişi olduğunu göstermek için de saçlarını karıştırmaya başladı. Hatta karşısındakine tepeden bakan bir tavra bile büründü. Kısacası çekilmez bir adam olmuştu. Bana gelince, o zaman da kendimi tutmasını bildim, elbette ki kimseyi utandırmazdım ama prensin aynı şaşkın, acı, kızgın bakışlarının benim üzerimde dolaştığını görünce ne kadar şaşırdığımı anlatamam.</p>

  <p>Demek ki, ikimizin de burada bulunmamızdan utanç duyuyor, beni Stebelkov’la bir tutuyordu. Bu düşünce beni çileden çıkardı; oturduğum yerde daha çok yayıldım, kitabı öyle bir tavırla karıştırmaya başladım ki sanki beni hiçbir şey ilgilendirmiyordu. Stelbekov ise tam tersine gözlerini fal taşı gibi açtı, ileriye doğru eğildi, onların konuşmalarına kulak kabarttı. Herhâlde böyle yapmakla hem kibarlık göstermiş, hem de kibarca davranmış olacağını sanıyordu. Misafir, bir iki defa Stebelkov’a baktı; beni de baştan ayağa kadar süzdü.</p>

  <p>Aileleri içinde olup bitenlerden konuşmaya başladılar. Bu bay, tanınmış, eski bir soydan gelen prensin annesini tanıyordu. Bende bıraktığı etkiye göre ise misafir, kibar olmasına, saflık göstermesine rağmen kendini çok beğenmiş bir adamdı. Ziyaretinin herkes için bir şeref sayılması gerektiğini düşünerek kendisine değer veriyordu. Prens yalnız olsaydı, yani biz orada bulunmasaydık, eminim ki daha akıllı, daha ince buluşlu olurdu. O sırada belki de fazla nazik davranmasından olacak, gülüşünde göze çarpan bir titreme vardı, tuhaf bir dalgınlık da kendisini ele veriyordu.</p>

  <p>Daha henüz beş dakika bile oturmamışlardı ki, birdenbire yeni bir misafirin geldiği bildirildi, aksi gibi o, saygınlığını kaybedenlerdendi. Yeni geleni iyi tanıyordum, hakkında birçok şey de duymuştum ama o beni tanımıyordu. Henüz oldukça genç bir erkekti, yirmi üç yaşlarında vardı, pek şık giyinmişti, kendisi iyi bir ailedendi. Çok yakışıklıydı ama hiç şüphe yok ki kötü bir çevreye girmişti. Daha bir yıl önce, tanınmış süvari alaylarından birinde subaydı ama istifa etmek zorunda kalmıştı, sebebini de duymayan kalmamıştı. Akrabaları onun borçlarını ödeyemeyeceklerini gazetelerde herkese duyurmuşlardı ama o, ayda yüzde on faizle para alarak şimdi de eğlenceye devam ediyordu. Kumarhanelerde korkunç kumarlar oynuyor, herkesin tanıdığı bir Fransız kadınına varını yoğunu yediriyordu. Bir hafta kadar önce bir gecede on iki bin ruble kadar bir para kazanmıştı, şimdi de zaferini kutluyordu. Prensle yakın dostlukları vardı, sık sık birlikte kumar oynuyorlardı; ama bu sefer prens onu uzaktan görünce titredi, bunu oturduğum yerden görmüştüm. Bu çocuk, her yeri kendi evi gibi biliyor, asla sıkılmadan yüksek sesle, neşeli neşeli konuşuyordu, aklına geleni de söylüyordu. Ama prensin önemli misafiri karşısında bizim yüzümüzden titrediğini aklından bile geçirmiyordu.</p>

  <p>İçeri girince onların konuşmasını kesti, daha oturmadan bir gece önceki oyunu anlatmaya başladı.</p>

  <p>Birkaç söz söyledikten sonra önemli misafire döndü:</p>

  <p>– Siz de galiba oradaydınız, dedi.</p>

  <p>Onu prensin dostlarından birine benzetmişti, ben dikkatlice bakınca:</p>

  <p>– Ah, bağışlayınız, sizi dün geceki adama benzettim, diye haykırdı.</p>

  <p>Prens acele acele:</p>

  <p>– Aleksey Vladimiroviç Darzan, İppolit Aleksandroviç Naşçokin, diyerek onları tanıştırdı. Bu çocuğu tanıştırması gerekti. O, iyi tanınmış bir soydandı ama bizi demin tanıştırmamıştı, biz de birer köşeye çekilmiş, oturuyorduk. Ben başımı onların tarafına hiç çevirmek istemiyordum ama Stebelkov genç adamı görür görmez neşeli neşeli sırıtmaya başladı, hem galiba onu kendisiyle konuşmakla korkutuyordu. Bütün bunlar yavaş yavaş beni eğlendirmeye başlıyordu.</p>

  <p>Darzan:</p>

  <p>– Geçen yıl sizinle sık sık Kontes Verigina’nın evinde karşılaşıyorduk, dedi.</p>

  <p>Naşçokin:</p>

  <p>– Hatırlıyorum ama o zaman galiba üniformalıydınız, diye güler yüzle karşılık verdi.</p>

  <p>– Evet ama şu… Vay, Stebelkov buraya da gelmiş. Burada ne işi var? İşte bu baylar sayesinde subay üniforması giymiyorum, diyerek dosdoğru Stebelkov’u gösterdi, ardından da kahkahalarla güldü. Stebelkov da galiba bu sözleri bir övgü sayarak keyifli keyifli sırıttı, Prens kızardı, hemen Naşçokin’e bir şeyler sordu. Darzan da Stebelkov’a yaklaşarak onunla ateşli ateşli konuşmaya başladı ama alçak sesle konuşuyorlardı.</p>

  <p>Misafir, prense:</p>

  <p>– Galiba Avrupa’dayken Katerina Nikolayevna Andrakova ile yakından tanışıyormuşsunuz, diye sordu.</p>

  <p>– Ha, evet, tanışıyordum…</p>

  <p>– Galiba yakında burada bir yenilik olacak. Söylediklerine göre Katerina Nikolayevna, Baron Byoring ile evleniyormuş.</p>

  <p>Darzan, yüksek sesle:</p>

  <p>– Doğru, dedi.</p>

  <p>Prens, belli bir heyecanla, hem de sorusunu vurgulayarak:</p>

  <p>– Bunu… Kesin olarak biliyor musunuz, dedi.</p>

  <p>– Bana söylediler, bunu herkes konuşuyor, kesinleşmiş sanırım ama bilinmez ki!</p>

  <p>Darzan onlara yaklaşarak:</p>

  <p>– Kesinleşmiş, kesinleşmiş, dedi. Bana dün Dubasov söyledi; bu gibi haberleri ilk önce hep o öğrenir. Hem prensin de bunu bilmesi gerekirdi…</p>

  <p>Naşçokin, Darzan’ın sözünü bitirmesini bekledi, sonra yine prense döndü:</p>

  <p>– Sosyetede pek seyrek görünmeye başladı.</p>

  <p>Prens soğuk soğuk:</p>

  <p>– Bu son ay içinde babası hastaydı, dedi. Darzan birdenbire:</p>

  <p>– Bayanın başından bir sürü macera geçmiş galiba, diye yumurtlayıverdi.</p>

  <p>Başımı kaldırarak doğruldum, yüksek sesle:</p>

  <p>– Katerina Nikolayevna’yı yakından tanımak şerefine erdim, diye bağırdım. Bunun için bütün bu dedikoduların yalandan, utanmazlıktan başka bir şey olmadığını bildirmeyi kendim için görev sayarım… Bütün bunlar… Onun çevresinde pervane gibi dolaşıp hiçbir şey elde edemeyenlerin uydurmalarıdır…</p>

  <p>Sözlerimi budalaca keserek sustum, bu sırada kızarmış yüzümle, doğrulmuş bir hâlde hâlâ oradakileri süzmeye devam ediyordum. Hepsi başlarını bana çevirdiler ama Stebelkov birdenbire kıkır kıkır gülmeye başladı. Şaşırıp kalan Darzan da sırıttı.</p>

  <p>Prens beni Darzan’a göstererek:</p>

  <p>– Arkadiy Makaraviç Dolgorukiy, dedi.</p>

  <p>Darzan, temiz, saf bir tavırla bana döndü.</p>

  <p>– Ah, inanın ki Prens, dedi. Bunları ben uydurmuş değilim; ortada bu gibi söylentiler dolaşıyor ama ben yaymadım.</p>

  <p>– Ah, ben size bir şey demedim; diye çabuk çabuk cevap verdim.</p>

  <p>Tam bu sırada Stebelkov terbiyeye aykırı bir tarzda güldü, sonradan öğrendiğime göre buna sebep, Darzan’ın bana prens demesiymiş. Kahrolasıca soyadım burada da işi berbat etmişti. Hatta şimdi bile o dakika herkese işittirecek bir sesle Dolgorukiy olduğumu söylemediğimi düşündükçe hâlâ utancımdan kızarıyorum. İşte o zaman da utandığım için bunu söylememiştim. Hayatımda ilk defa böyle hareket ediyordum. Darzan önce bana, sonra da hâlâ gülen Stebelkov’a şaşkın şaşkın baktı.</p>

  <p>Darzan birdenbire:</p>

  <p>– Ha, sahi! Biraz önce merdivende rastladığım o güzel, narin, sarışın bayan kimdi, diye sordu.</p>

  <p>Prens kızararak:</p>

  <p>– Doğrusu, kiminle karşılaştığınızı bilmiyorum, dedi.</p>

  <p>Darzan güldü:</p>

  <p>– Peki, kim bilir?</p>

  <p>Prens ezile büzüle:</p>

  <p>– O… Belki şeydir… dedi.</p>

  <p>Stebelkov birdenbire beni gösterdi:</p>

  <p>– O bayan… İşte kız kardeşleri Lizaveta Makarovna idi. Çünkü demin ben de kendisiyle karşılaşmıştım…</p>

  <p>Prens:</p>

  <p>– Ha, sahi, diye söze karıştı. Ama bu sefer oldukça ağırbaşlı, ciddi bir tavır takınmıştı. Evet, herhâlde Lizaveta Makarovna’dır; kendisi şimdilik evinde oturduğum Anna Feodorovna Stolbeyeva’nın yakın dostu. Bugün herhâlde Darya Onisimovna’yı ziyaret etmeye gelmiştir. Darya Onisimovna, Anna Feodorona’nın da yakın dostudur. Giderken evi ona bıraktı.</p>

  <p>Bütün bunlar da tıpkı dediği gibiydi. Darya Onisimovna, daha önce anlattığım, zavallı Olya’nın annesiydi. Tatyana Pavlovna da onu Stolbeyava’nın yanına yerleştirmişti. Liza’nın Stolbeyeva’ya geldiğini, sonra ara sıra zavallı Darya Onisimovna’ya da uğradığını pek iyi biliyordum, kadıncağızı hepimiz sevmiştik. Prensin ağırbaşlıca söylediği sözlerden daha çok da Stebelkov’un budalaca hareketinden, belki de biraz önce bana prens demelerinden, kısacası bütün bu şeyler yüzünden elimde olmadan birdenbire kızardım. İyi ki tam o dakikada Naşçokin gitmek üzere ayağa kalktı; giderken Darzan’a da elini uzattı. Onlar çıktıktan sonra Stebelkov birdenbire arkası bize dönük durumda kapıda duran Darzan’ı hızlı bir baş hareketiyle bana gösterdi; ben de buna karşılık ona yumruğumu gösterdim.</p>

  <p>Bir dakika sonra Darzan da gitti, giderken ertesi gün daha önce kararlaştırılan bir yerde buluşmak üzere prensten söz aldı, buluşacakları yer, doğal olarak kumarhaneydi. Kapıdan çıktığı sırada Stebelkov’a bağırarak bir şey söyledi, bana da başı ile hafifçe selam verdi. Darzan çıkar çıkmaz Stebelkov yerinden fırladı, parmağını havaya kaktırarak odanın ortasında ayakta durdu:</p>

  <p>– Bu beyzade geçen hafta şöyle bir marifet yapmış: Açık bir bono vermiş, altına da Avezyanov’un sahte imzasını atmış. Bono olduğu gibi duruyor, ancak ödenmiş de değil! Bunun cezası büyük: Sekiz bin ruble.</p>

  <p>Ona yiyecekmiş gibi bakarak:</p>

  <p>– Herhâlde bono şimdi sizdedir, dedim.</p>

  <p>– Ben bir bankayım, efendim, bende Mart de piete var, bono değil. Paris’te Mo de pipiete’nin ne demek olduğunu bilir misiniz? Yoksullara ekmek ve yardım; işte bendeki de Mont de piete.</p>

  <p>Prens kaba bir tavırla öfkeli öfkeli onun sözünü kesti:</p>

  <p>– Siz burada ne arıyorsunuz? Ne diye oturdunuz?</p>

  <p>Stebelkov gözlerini çabucak kırparak:</p>

  <p>– Ha, dedi. Yoksa o şey, şey değil mi?</p>

  <p>Prens:</p>

  <p>– Hayır, bir şey değil, ben son sözümü söyledim, diye bağırdı. Ayağını yere vurdu.</p>

  <p>– Eh, mademki öyle… Varsın öyle olsun. Ancak şunu bilin ki bu pek de öyle değil…</p>

  <p>Sert bir hareketle döndü, başını eğip kamburunu çıkararak birdenbire çıktı gitti. O, kapıdan çıkarken prens:</p>

  <p>– Şunu iyi bilin ki bayım, sizden hiç korkmuyorum, diye bağırdı.</p>

  <p>Çok sinirlenmişti, oturmak istedi ama bana bakınca oturmadı. Bakışlarıyla sanki bana: “Sen de burada ne duruyorsun?” demek istiyordu.</p>

  <p>– Ben, prens… diye söze başlamak istedimse de sözümü kesti.</p>

  <p>– Yemin ederim ki zamanım yok, Arkadiy Makaroviç. Şimdi arabaya binip gidiyorum.</p>

  <p>– Bir dakika prens, çok önemli bir şey söyleyeceğim. Öncelikle şu üç yüz rublenizi geri alın.</p>

  <p>– Bu da ne demek?</p>

  <p>Odada dolaşıyordu ama birden duraladı.</p>

  <p>– Bu şu demek ki… Versilov için şerefsiz demeniz, dahası bütün bu zaman içinde takındığınız tavırlar, kısacası bütün olan bitenler böyle hareket etmemi gerektiriyor. Sözün kısası, kabul etmeme imkân yok.</p>

  <p>– Ama tam bir aydır kabul ediyordunuz yal</p>

  <p>Birdenbire sandalyeye oturdu. Ben masanın önünde duruyordum, bir elimle Belinskiy’in kitabını karıştırıyor, öteki elimle de şapkamı tutuyordum.</p>

  <p>– O zamanki duygularım başkaydı, prens… bununla birlikte yine de belirli rakama kadar çıkmayacaktım… Şu kumar… Kısacası kabul edemeyeceğim!</p>

  <p>– Kendinizi hiçbir şekilde gösteremediğiniz, adınızı duyuramadığınız için kuduruyorsunuz, işte o kadar. Kitabı karıştırmamanızı rica etmek isterim.</p>

  <p>– “Kendinizi gösteremediniz” de ne demek? Hem de misafirlerinizin önünde beni hemen hemen Stebelkov ile bir tuttunuz…</p>

  <p>Alaylı alaylı sırıtarak:</p>

  <p>– Ha, demek bilmecenin çözümü buradaymış, dedi. Üstelik de Darzan size prens dediği zaman bozuldunuz.</p>

  <p>Kötü kötü güldü. Ben kızardım.</p>

  <p>– Vallahi anlayamıyorum… Sizin prensliğinizi bedava verseniz yine almam.</p>

  <p>– Huyunuzu bilirim. Andrakova’yı savunmak için ne kadar gülünç bir tavırla bağırdınız… Kitabı bırakın!</p>

  <p>– Bu da ne demek, diye haykırdım.</p>

  <p>Sanki üzerime atılmak istiyormuş gibi oturduğu kanepede hırsla doğrularak birdenbire bağırdı:</p>

  <p>– Kitabı bırakın diyorum size!</p>

  <p>– E, artık bu kadarı da fazla, diyerek hızlı adımlarla odadan çıktım. Ama daha salondan çıkmamıştım ki, çalışma odasının kapısından bana bağırdı:</p>

  <p>– Arkadiy Makaroviç, geriye dönün! Dönün! Hemen dönün!</p>

  <p>Hiç aldırmadan yürümeye devam ediyordum. Hızlı adımlarla peşimden yetişti, kolumdan yakaladı zorla çalışma odasına götürdü. Karşı koymadım.</p>

  <p>Heyecandan yüzü sapsarı kesilmişti, fırlatıp attığım üç yüz rubleyi uzatarak:</p>

  <p>– Alın, dedi. Mutlaka almalısınız…. Yoksa biz… Mutlaka, mutlaka almalısınız!</p>

  <p>– Prens, nasıl alabilirim?</p>

  <p>– Peki, sizden özür dilememi mi istiyorsunuz? Öyleyse, beni bağışlayın!..</p>

  <p>– Prens, sizi her zaman sevdim, eğer siz de beni…</p>

  <p>– Ben de, ben de… Alın… Aldım. Dudakları titriyordu.</p>

  <p>– O alçağın sizi kudurttuğunu biliyorum… Ama prens, ancak bundan önceki küsüşmelerimizde olduğu gibi öpüşerek barışırsak o zaman alırım…</p>

  <p>Bu sözleri söylerken ben de titriyordum. Prens sıkılgan bir tavırla gülümseyerek:</p>

  <p>– Bu ne naz böyle, diye mırıldandı. Ama eğildi, beni öptü. Titredim, beni öperken yüzünde bir tiksinme belirdiğini açıkça görmüştüm.</p>

  <p>– Hiç olmazsa size para getirdi mi?</p>

  <p>– Getirse ne olacak, getirmese ne olacak?</p>

  <p>– Ben sizi düşünerek söylüyorum…</p>

  <p>– Getirdi, getirdi.</p>

  <p>– Prens, sizinle dostluk… Artık Vensilov…</p>

  <p>– Peki, peki; öyle olsun!</p>

  <p>– Hem artık, bu üç yüz ruble için kesin bir karar da veremiyorum…</p>

  <p>Paraları elimde tutuyordum.</p>

  <p>– Alın, alın, diyerek gülümsedi ama gülümsemesinde oldukça kötü bir eda vardı.</p>

  <p>Paraları aldım.</p>

  <h2 id="u49f0d0e9-acfd-42cb-8931-88143bcbda24">ÜÇÜNCÜ BÖLÜM</h2>

  <h3>I</h3>

  <p>Aldım, çünkü onu seviyordum. Bu sözlerime inanmayacak olanlara derim ki, hiç değilse parayı ondan alamasam bile, başkalarından mutlaka bulabilirim. Böyle olunca muhtaç olduğum için değil, kibarlık gereği, sadece onu gücendirmemek için almış oluyordum. Ne yazık ki o zaman böyle düşünüyordum! Bununla birlikte prensin evinden çıkarken ağır bir duygunun ağırlığı altında eziliyordum. Prens bana karşı çok değişmiş görünüyordu. Hiçbir zaman benimle konuşurken böyle bir tavır takınmamıştı. Versilov’a karşı hareket tarzına gelince, bu ona karşı tam bir başkaldırıydı. Stebelkov, biraz önce canını sıkmıştı ama Stebelkov yokken de aynı şekilde davranmıştı. Yine tekrar ediyorum, son günlerde eskisine oranla çok değişmiş olduğunu görmemek imkânsızdı ama böyle değildi, bu derece değildi, işte asıl önemli olan da buydu.</p>

  <p>Başyaver Baron Byoring için söylenen budalaca sözlerin de bu değişiklikte etkisi olabilirdi… O zaman karşımda başka bir şey ışıldıyordu, ben de düşüncesizce davranıp birçok şeyi gözden kaçırıyordum, kaçırmak için acele ediyordum. Karanlık olan şeyleri dağıtıyor, ışıldayan şeye dönüyor, madalyonun hep tek tarafını görüyordum.</p>

  <p>Saat henüz öğleden sonra birdi. Prensin yanından çıkınca, Matvey’in arabasına binerek dosdoğru nereye gittim, biliyor musunuz? Stebelkov’a! İşte mesele orada ya, biraz önce prense gelişi beni pek şaşırtmamıştı -çünkü prense geleceğine söz vermişti- beni asıl şaşırtan -eski budalaca âdetine uyarak bana göz kırptıysa da- beklediğim konu üzerinde hiçbir şey söylememiş olmasıydı. Bir gün önce akşamleyin kendisinden şehir içi postasıyla bir mektup almıştım, benim için çözülmesi zor bir bilmece olan bu mektupta ertesi gün, yani bugün saat ikiye doğru evine gelmemi çok rica ediyor, “ hiç beklemediğim bazı şeyleri ortaya dökeceğini yazıyordu. Biraz önce prensin evindeyse mektuptan hiç haberi yokmuş gibi davranmıştı. Stebelkov ile aramda ne gibi bir sır olabilirdi? Böyle bir düşünce bile gülünçtü; ancak bütün olan bitenden sonra evine giderken, bir çeşit heyecan bile geçiriyordum. Gerçi iki hafta kadar önce para için kendisine başvurmuştum, o da vermek istemişti ama bilmem neden o gün ayrıldık, ben de kendiliğimden parayı almak istemedim. O zaman eski âdetine uyarak anlaşılmayan bir şeyler mırıldanmıştı, galiba bir şeyler, özel şartlar teklif etmek istiyordu. Ama prensin evinde her karşılaşmamızda kendisine sert sert, yüksekten baktığım için özel şartlara dair söylemek istediği sözleri kendisine tepeden bakan bir tavır takınarak yarıda bıraktırdım, kapıya kadar peşimden koşmasına aldırmadan çıktım; parayı da prensten aldım.</p>

  <p>Stebelkov, ayrı bir evde oturuyordu, yaşayış tarzı da bir zengininki gibiydi. Dört odalı oldukça güzel bir evi, bol miktarda ev eşyası, kadın erkek hizmetçileri, bir de kadın vekilharcı vardı ama oldukça yaşlıydı. Kızgın kızgın içeri girdim.</p>

  <p>Kapıdan:</p>

  <p>– Bana bakın bayım, gönderdiğiniz bu mektubun manası ne, diye sorarak girdim. Sizinle aramda mektuplaşmaya izin veremem. Söylemek istediğiniz şeyi niçin demin prensin evindeyken dosdoğru söylemediniz, orada da emrinizi beklemiyor muydum?</p>

  <p>Kendinden oldukça emin bir gülümsemeyle ağzını yayarak:</p>

  <p>– Öyleyse demin niçin sustunuz, niçin sormadınız, dedi…</p>

  <p>Birdenbire kızdım:</p>

  <p>– Çünkü benim size ihtiyacım yok, tersine, sizin bana ihtiyacınız var.</p>

  <p>– O hâlde niçin bana geldiniz, dedi. Duyduğu sevincin etkisiyle az daha oturduğu yerde zıp zıp zıplayacaktı.</p>

  <p>Hemen yüz geri döndüm, dışarı çıkmak istedimse de omzumdan yakaladı.</p>

  <p>– Hayır, hayır şaka ettim, iş aslında oldukça önemlidir; birazdan kendiniz de göreceksiniz yal</p>

  <p>Oturdum, doğrusu merak etmeye başlamıştım. Büyük yazı masasının bir köşesine karşı karşıya oturduk.</p>

  <p>O kurnazca gülümsedi, parmağını havaya kaldırmak istedi.</p>

  <p>Yine kızdım:</p>

  <p>– Rica ederim, kurnazlık taslayayım, parmağınızı havaya kaldırayım demeyin, hele dolambaçlı sözler söylemeye hiç kalkışmayın, doğruca asıl konuya geçelim, yoksa hemen çıkar giderim, diye bağırdım.</p>

  <p>Bir çeşit aptalca sitemle:</p>

  <p>– Niye bu kadar gururlusunuz, diye sordu. Oturduğu koltukla birlikte bana doğru eğildi, alnındaki bütün buruşuklukları yukarı kaldırdı.</p>

  <p>– Size başka türlü davranılmaz zaten!</p>

  <p>– Bugün… Prensten üç yüz ruble aldınız, bende de para var. Bendeki para daha iyidir!</p>

  <p>Buna çok şaşırmıştım. Yüzüne dik dik bakarak:</p>

  <p>– Prensten para aldığımı nereden biliyorsunuz, diye sordum. Bunu size kendisi mi söyledi?</p>

  <p>– Evet, kendisi söyledi. Üzülmeyin, kötü bir amacı yoktu, sadece sözün gelişi söyledi. Ama ondan para almayabilirdiniz, öyle değil mi?</p>

  <p>– Ama işittiğime göre faizle birlikte insanın derisini de yüzüyormuşsunuz?</p>

  <p>– Bende Mont de piète var, kimsenin derisini yüzdüğüm de yok. Yalnız dostlarım için bulunduruyorum, başkalarına, yabancılara vermiyorum. Başkaları için Mont de piete…</p>

  <p>Mont de piete dediği şey, başka bir evde başka birinin adına rehin karşılığında para verilen oldukça sıradan bir yerdi.</p>

  <p>Yüzüme bakarak devam etti:</p>

  <p>– Dostlarıma oldukça yüklü paralar veriyorum.</p>

  <p>– Ne o, yoksa prens de dostunuz mu?</p>

  <p>– Dostum; ama… Saçma sapan konuşuyor. Hâlbuki saçmalamaya hiç hakkı yoktur.</p>

  <p>– E, yoksa onu da avucunuzun içinde mi tutuyorsunuz? Borcu çok mu?</p>

  <p>– Onun çok borcu var.</p>

  <p>– Borcunu öder; mirasa kondu…</p>

  <p>– Miras onun değil ki; o, hem para hem de başka bir şey borçlu. Miras yetişmez. Size yüzdesiz para veririm.</p>

  <p>– Yine bir dostunuza verir gibi mi? Peki ama bu güveni nasıl kazandım, çok merak ediyorum, diyerek güldüm.</p>

  <p>– Kazanırsınız dostum…</p>

  <p>Bunun ardından yine bütün vücuduyla bana doğru eğildi, parmağını havaya kaldırmak istedi.</p>

  <p>– Stebelkov! Parmak marmak istemem ha, yoksa kalkar giderim.</p>

  <p>– Beni dinleyin… O, Anna Andreyevna ile evlenebilir, diyerek bir şeytan gibi sol gözünü kırptı.</p>

  <p>– Bana bakın Stebelkov, konuşmamız öyle kepaze bir renge bürünüyor ki… Anna Andreyevna’nın adını ağzınıza almaya nasıl cesaret ediyorsunuz</p>

  <p>– Kızmayın canım.</p>

  <p>– Bu işte apaçık bir bit yeniği olduğunu görüyorum, bunu anlamak için de dişimi sıkarak sizi dinliyorum… Ama kendimi tutamayabilirim, Stebelkov!</p>

  <p>– Kızmayın, böbürlenmeyin. Biraz sabredip de sözlerimi dinleyin; sonra yine istediğiniz kadar böbürlenin, önemi yok! Anna Andreyevna için söylenenleri biliyorsunuz, değil mi? Yani prensin evlenebileceğini biliyorsunuz, değil mi?</p>

  <p>– Böyle bir niyetten elbette haberim var, her şeyi de biliyorum ama bunun üzerinde prensle hiçbir zaman konuşmadık. Bu düşüncenin, şu an hasta olan prensin kafasında doğduğundan da haberim var; ama ben hiçbir zaman bir şey söylemedim, bu işe karışmış da değilim. Bunu sadece size bilgi vermiş olmak için açıklarken, izninizle sorayım: Bir defa siz niçin bu konuya açtınız? Sonra, prens sizinle böyle şeyler de konuşur mu?</p>

  <p>– O, konuşmuyor; benimle konuşmak da istemiyor ama ben onunla konuşuyorum, o ise dinlemek istemiyor. Demin bağırdı.</p>

  <p>– Elbette bağırır! Ben ona hak veririm.</p>

  <p>– Yaşlı prens Sokolskiy, Anna Andreyevna’ya çeyiz olarak çok para verir; çünkü gözdesi. O zaman damat Sokolskiy de bana bütün parayı verir. Paraya dayanmayan borcunu da öder. Ama o, borcunu ödeyemeyecek kadar kötü durumda.</p>

  <p>– O hâlde benimle niçin bu kadar ilgileniyorsunuz?</p>

  <p>– Diyeceğim şu ki, siz onunla tanışıyorsunuz; orada herkesi tanıyorsunuz. Her şeyi öğrenebilirsiniz.</p>

  <p>– Hay, Tanrı cezasını versin… Ne öğrenebilirmişim?</p>

  <p>– Prens bu evlenmeyi istiyor mu? Anna Andreyevna istiyor mu? Yaşlı prens istiyor mu? Bunu mutlaka bilmeliyim.</p>

  <p>Büyük bir kızgınlık içinde ayağa fırlayarak:</p>

  <p>– Bana ajanlık etmek teklifinde bulunmaya cesaret ediyorsunuz, ha? Hem de para karşılığında, diye bağırdım.</p>

  <p>– Ne olur kızmayın… Biraz daha bekleyin, yalnız beş dakika.</p>

  <p>Beni yine eski yerime oturttu. Anlaşılan tavırlarımdan, bağırmalarımdan korkmuyordu. Onu dinlemekten başka çarem de yoktu.</p>

  <p>– Bu işi çabuk, hem de çok çabuk öğrenmeliyim, çünkü… Çünkü biraz sonra belki de çok geç olur. Demin subay, baronun Andrakova ile evleneceğini söylediği zaman nasıl yüzünü ekşittiğini gördünüz mü?</p>

  <p>Onun sözlerini dinlemekle alçaldığını görüyordum ama merakımı uyandırmıştı bir kere.</p>

  <p>Kesin bir ifadeyle:</p>

  <p>– Bana bakın, siz… Alçak adam, diye bağırdım. Burada oturup sizi dinleyişim, böyle insanlar hakkında söz söylemenize izin verişim… Hatta size cevap verişim, bu gibi şeyler söylemeye hakkınız olduğunu göstermez. Bu işte sadece bir alçaklık gördüğüm için burada duruyorum… Sonra prens, Katerina Nikolayevna için ne gibi ümitler besleyebilir?</p>

  <p>– Hiçbir ümit besleyemez ama kuduruyor işte.</p>

  <p>– Bunlar doğru değil!</p>

  <p>– Kuduruyor işte! Şimdi demek oluyor ki Andrakova’yı kaybetti. Elinde yalnız Anna Andreyevna kalıyor. Size iki bin ruble veririm… Ne faiz, ne de bono alırım.</p>

  <p>Bunları söyleyince kendinden emin bir tavırla sandalyesinin arkasına yaslandı, gözlerini açarak yüzüme bakmaya başladı. Ben de aynı şekilde, ona bakıyordum.</p>

  <p>– Giydiğiniz elbise Bolşaya Millionnaya’da dikilmiş, size para, para gerekli. Benim param onunkinden çok daha iyi. İki bin rubleden fazla bile veririm…</p>

  <p>– Peki ama niçin, niçin? Tanrı cezanızı versin, niçin veriyorsunuz?</p>

  <p>Sonra da ayağımı yere vurdum. Bana doğru eğilerek, açıkça:</p>

  <p>– Engel olmamanız için, dedi.</p>

  <p>Bağırdım:</p>

  <p>– Ben zaten bir şeye karışmıyorum ki!</p>

  <p>– Susmasını bildiğinizi görüyorum; bu çok iyi bir şey.</p>

  <p>– Sizin övgünüze ve beğeninize ihtiyacım yok. Bana kalsa bu işin olmasını çok isterdim ama benim görevim değil. Bu işe karışmayı bile kendim için ayıp bir hareket sayarım.</p>

  <p>– Gördünüz mü ya, gördünüz mü ya, ayıp… diyerek parmağını kaldırdı.</p>

  <p>– Neyi gördünüz mü?</p>

  <p>– Ayıp… diyerek gürültülü bir kahkaha attı. Sizin için ayıp olduğunu pek iyi anlıyorum ama… Engel olmayacaksınız, değil mi?</p>

  <p>Bunun üzerine göz kırptı; yalnız göz kırpışında öyle küstahça, hatta öyle alaylı, alçakça bir şey vardı ki! Evet, bende de alçaklık bulacağını umuyor, aklınca bundan sonuna kadar yararlanmayı planlıyordu. Bu, besbelli bir şeydi ama konunun ne olduğunu hâlâ anlayamamıştım.</p>

  <p>Ağırbaşlı bir tavırla:</p>

  <p>– Anna Andreyevna da kız kardeşiniz oluyor, değil mi, dedi.</p>

  <p>– Böyle konuşmaya hakkınız yok. Anna Andreyevna’nın adını ağzınıza alamazsınız.</p>

  <p>Sözlerini tarta tarta:</p>

  <p>– Kızmayın, lütfen bir iki dakika sabrediniz… Beni dinleyip paraları alınca herkesin hakkını verir, dedi. Herkesin, herkesin hakkını, dikkat ediyor musunuz?</p>

  <p>– Ondan para alacağımı sanıyorsunuz, ha?</p>

  <p>– Şimdi alıyorsunuz ya?</p>

  <p>– Kendi paramı alıyorum!</p>

  <p>– Kendi paranızı mı?</p>

  <p>– Versilov’un parasını, prensin Versilov’a yirmi bin ruble borcu var.</p>

  <p>– Size değil, Versilov’a borcu var.</p>

  <p>– Versilov, benim babam.</p>

  <p>– Hayır, siz Dolgorukiy’siniz, Versilov değilsiniz.</p>

  <p>– Hepsi bir yola çıkar.</p>

  <p>Gerçekten, o zaman böyle bir mantık yürütebiliyordum! Hepsinin bir yola çıkmadığını da anlıyordum, bunu anlamayacak kadar budala değildim ama o zaman yalnız “incelik gereği” böyle söylüyordum.</p>

  <p>– Yeter, diye bağırdım. Sözlerinizden bir şey anlayamıyorum. Böyle boş şeyler için beni buraya çağırmaya nasıl kalkışabilirsiniz?</p>

  <p>Stebelkov yavaşça:</p>

  <p>– Gerçekten anlamıyor musunuz? Yoksa özellikle mi yapıyorsunuz, diyerek şüpheli şüpheli gülümsedi, içime işlemek ister gibi de dik dik yüzüme baktı.</p>

  <p>– Tanrı şahit ki anlamıyorum!</p>

  <p>– Size diyorum ki herkesin hakkını verir. Herkesin, yalnız engel olmayın, caydırmaya çalışmayın.</p>

  <p>– Siz, galiba aklınızı oynatmışsınız! Bu “herkesin” sözü ile ne demek istiyorsunuz yani? Versilov’un mu hakkını verecek?</p>

  <p>– Yalnız siz değilsiniz, Versilov da değil… Bu işte birisi daha var. Anna Andreyevna da Makarova gibi kız kardeşinizdir!</p>

  <p>Gözlerimi açmış bakıyordum. Birdenbire onun iğrenç bakışlarında bana bile acıyan bir şey belirip kayboldu:</p>

  <p>– Anlamıyorsanız daha iyi ya! Anlamamanız çok iyi, çok iyi… Doğrusu kutlarım sizi… Gerçekten anlamıyorsanız tabi…</p>

  <p>Büsbütün hırçınlaştım:</p>

  <p>– Bırakın boş lâfı da defolun gidin, be namussuz herif, diye bağırarak şapkamı kaptım.</p>

  <p>– Söylediklerim boş laf değil! Demek, gidiyorsunuz? Ama biliyor musunuz, yine geleceksiniz.</p>

  <p>Eşikte durarak:</p>

  <p>– Hayır, diye kesip attım.</p>

  <p>– Geleceksiniz, hem o zaman… O zaman için konuşma başka olacak. En önemli konuşma olacaktır, iki bini aklınızdan çıkarmayın!</p>

  <h3>II</h3>

  <p>Üzerimde öyle berbat, öyle iğrenç bir etki bırakmıştı ki, dışarı çıkınca durmadan sağıma soluma tükürüyor, onu düşünmemeye çalışıyordum. Prensin ona benden, bu paradan söz etmesi, bir iğne gibi kalbime saplandı. Kesin kararımı vererek: “Kumarda kazanır, hemen bugün borcumu öderim” diye düşündüm.</p>

  <p>Bu adam, kalbi kötülüklerle dolu, namussuz, alçak, çıkarcı herifin tekiydi. Yaptığı her işte mutlaka bir hinlik, bir ayak oyunu vardı. Fakat o zamanlar işim başımdan o kadar aşkındı ki, bu adamın ne yaptığını görecek hâlde değilim. Bir kör tavuk gibiydim, önümü bile göremiyordum. Dışarı çıkınca saatime baktım, henüz ikiye geliyordu. Önümde bir saatten fazla bir zaman vardı, o hâlde önemli bir ziyareti yerine getirmeliydim. Hiç zaman yitirmeden kız kardeşim Anna Andreyevna Versilov’un evine yöneldim. Onunla, yaşlı prensin hastalığı sırasında buluşmuş, ne yapacağımızı kararlaştırmıştık. Zaten üç, dört günden beri zavallı adama da uğramamıştım. Prens, kız kardeşimi kızı gibi seviyor, günü hep onunla geçirmek istiyordu. Ondan söz ederken gözleri parlıyor, “Koruyucu meleğim” diye söz ediyordu. Yine bir şeyi daha vurgulamak istiyorum: Yaşlı prensin en büyük hedefi, kız kardeşimi Sergey Petroviç’le evlendirmekti. “Ben onun mutluluğunu istiyorum, bu iş gerçekleşirse çok mutlu olacağım, “ diyordu. Bunu uygun bir zamanda Versilov’a çıtlattım, çünkü ne de olsa babamdı. Versilov bütün hayati meselelere karşı oldukça ilgisiz olduğu hâlde, Anna Andreyevna ile karşılaşmalarıma dair bir şey söylediğim zaman büyük bir ilgiyle dinliyordu. O sırada Versilov, Anna Andreyevna’nın böyle nazik bir konuda başkalarının düşüncesine başvurmadan da hareket edebilecek bir durumda olduğunu söyledi. Stebelkov, ihtiyarın ona çeyiz vereceğini söylemekte haklıydı ama bu işten bir şeyler elde etmeye nasıl kalkışabilirdi? Demin prens, kendisinden hiç korkmadığını onun arkasından bağıra bağıra söylemişti. Stebelkov, çalışma odasına girdikleri zaman sakın Anna Andreyevna’dan söz açmış olmasın! Onun yerinde ben olsaydım, kim bilir ne kadar öfkelenirdim.</p>

  <p>Anna Andreyevna’yı son günlerde sık sık rahatsız ediyordum. Her gün onun yanındaydım. Fakat son zamanlarda çok garip, bir türlü anlayamadığım tavırlar takınmaya başlamıştı. Ben içeri girince telaşlanıyor, tuhaf tuhaf hallere bürünüyordu. Aslında beni çağıran da oydu. Ben ise ona iyice ilgi duymaya, bağlanmaya başlamıştım. Ninesi Fanariotova’nın evinde oturuyordu ama evdeki durumu, çoğu zaman belirtildiği gibi, mesela Puşkin’in “Maça Kızı”ndaki yaşlı kontesin evlatlığı gibi, soylu hanımefendilerin evlatlıklarının durumundan çok farklıydı. Anna Andreyevna’nın kendisi de bir kontesti. Ninesinin evinde büsbütün ayrı oturuyordu, yani aynı katta Fanariotovlar ile bir evde oturmakla birlikte başlı başına iki oda ona aitti. Öyle ki, mesela ben girip çıkarken Fanariotovalardan birisiyle karşılaştığımı hiç hatırlamıyorum. Kimi isterse odasına kabul etmekte, bütün günü istediği gibi geçirmekte serbestti. Öyle ya, yaşı artık yirmi üçtü. Fanariotova, duyduğuma göre, çok sevdiği torunu için hiçbir harcamadan kaçınmasa da Anna Andreyevna son yıl sosyeteden hemen hemen ayağını çekmişti. Onu her zaman sade kıyafetiyle, sürekli bir iş yaparken, yahut örgü örerken görmekten haz duyuyordum. Tavırlarında, hareketlerinde manastırı hatırlatan, rahibeye yakışır bir şey vardı, bu da hoşuma gidiyordu. Öyle çok geveze değildi ama sürekli saygınlığını artıracak sözler söyler, başkasını dinlemesini de bilirdi. Ama ben bunların ne yazık ki hiçbirini yapamıyordum. Genel çizgilerinde hiçbir benzerlik olmamakla birlikte bana, hep Versilov’u hatırlattığını söylediğim zaman sürekli hafifçe kızarırdı. Zaten sık sık kızarırdı, bu da bir anda olurdu ama kızıllık hep yüzünü hafifçe kaplardı. Yüzündeki bu kızıllık, bana dünyanın en güzel mutluluğunu tattırıyordu. Onun yanında Versilov’dan konuşurken soyadını söylemezdim, mutlaka Andrey Petroviç, derdim, bu da öylece kendiliğinden oluvermişti. ‘Hatta Fanariotovaların Versilov yüzünden utanç duyduklarını çok iyi anlamıştım ama bu durumu da yalnız Anna Andreyevna’da gördüm. Bununla birlikte burada “utanç duyuyorlar” sözünün kullanıp kullanılmayacağını da bilmiyorum; ancak buna benzer bir şey vardı. Ona prens Sergey Petroviç’ten söz açtığım oluyor, o da dikkatle dinliyordu. Öyle sanıyorum ki bu haberler ilgisini çekiyordu. Ama hep bilmem neden öyle oluyordu ki, ben kendiliğimden ona anlatıyordum, kendisi hiç sormuyordu. Prensle evlenmesinin mümkün olup olmadığını hiçbir zaman sormaya cesaret edememiştim ama sık sık sormak istiyordum, çünkü bu düşünce bir bakıma benim de hoşuma gidiyordu. Ama onun odasındayken, her nedense birçok şeylerden söz açmaya cesaret edemiyordum. Buna rağmen onun yanında kendimi pek iyi hissediyordum. Onun fazla bilgili olduğunu, çok iyi bir kitap okuyucusu olduğunu görmek de boşuma gidiyordu. Benden daha çok okumuştu.</p>

  <p>Beni evine ilk çağırdığında, ağzımdan laf almak isteyeceğini anlamıştım. Ah, o zaman birçokları ağzımdan birçok şey alabilirdi! “Ama bundan ne çıkar?” diye düşünüyordum. Üstelik onun için yararlı olabildiğim için sevinç bile duyuyordum… Hem onunla otururken içimden sürekli, işte yanımda kız kardeşim oturuyor, diye düşünüyordum. Gerçi onunla henüz bir defa bile akrabalığımızdan söz açmamıştık, hatta birbirimize çıtlatmamıştık bile, sanki aramızda akrabalık diye bir şey yoktu. Odasında otururken bu konulardan söz açmanın çok anlamsız bir şey olacağını düşünüyordum. Hem gerçekten de ona bakarken bazen pek anlamsız şeyler düşündüğüm de oluyordu, belki de akrabalığımızdan haberi bile yoktur. Çünkü benimle bir arada bulunurken çok tuhaf duruyordu!</p>

  <h3>III</h3>

  <p>İçeri girince, birdenbire kız kardeşim Liza’yı gördüm. Onların daha önce de bir defa görüşmüş olduklarını iyi biliyordum; bu da “meme çocuğunun” başı ucunda olmuştu. Hem gururlu, hem sıkılgan bir kız olan Anna Andreyevna’nın bu çocuğu görmek istemesindeki hayalperestçe maksadı, orada Liza ile nasıl karşılaştıklarını ilerde fırsat bulursam belki anlatırım. Bununla birlikte, Anna Andreyevna’nın Liza’yı evine çağıracağını hiç tahmin etmiyordum. Bu olay beni hoş bir şaşkınlık içinde bıraktı. Ama hiç belli etmeden Anna Andreyevna ile selamlaşıp büyük bir içtenlikle Liza’nın elini sıktıktan sonra onun yanına oturdum, ikisi de işle uğraşıyorlardı. Masanın üzerinde, Anna Andreyevna’nın kıymetli bayramlık elbisesi duruyordu. Elbise eskiydi, iki üç defa giyilmişti, Anna Andreyevna da ona başka bir şekil verip düzeltmek istiyordu. Liza böyle işlerin “ustasıydı”, hem de bunu ince bir zevkle yapardı. Zaten o sırada “bilgili kadınların” birbirinden akıl danışması âdetti. Versilov’u hatırlayarak güldüm; içimdeki neşe dışarı taşımak üzereydi.</p>

  <p>Anna Andreyevna ağırbaşlılık kokan bir hareketle ağır ağır:</p>

  <p>– Bugün pek neşelisiniz, sizi böyle görmek hoşuma gidiyor, doğrusu, dedi.</p>

  <p>Sesi gürdü, hem de ahenkli bir kontralto idi ama hep sakin, ağır konuşur, konuşurken de her zaman uzun kirpiklerini biraz indirirdi. Hafif bir gülümseme, solgun yüzünden hiç eksik olmazdı.</p>

  <p>Neşeli neşeli cevap verdim:</p>

  <p>– Liza, neşesiz olduğum zaman hoşa gitmeyen bir insan olduğumu bilir.</p>

  <p>Yaramaz Liza bana taş atarak:</p>

  <p>– Belki bunu Anna Andreyevna da biliyordur, dedi.</p>

  <p>Sevgili kardeşçiğim! O zaman kalbinden geçenleri bilmiş olsaydım!</p>

  <p>Anna Andreyevna bana:</p>

  <p>– Şimdi ne yapıyorsunuz, diye sordu.</p>

  <p>– Şimdiki hâlde burada oturuyor, kendi kendime şöyle soruyorum: Neden acaba sizi kitap okurken görmek, iş yaparken görmekten daha çok hoşuma gidiyor? Evet, ciddi söylüyorum, nedense iş yapmak size yakışmıyor. Böyle düşünen biri olarak ben de Andrey Petroviç’e çekmiştim.</p>

  <p>– Hâlâ üniversiteye girmeye karar vermediniz mi?</p>

  <p>– Aramızda geçen konuşmaları unutmadığınız için size çok teşekkür ederim, çünkü bu, ara sıra beni düşündüğünüzü gösteriyor… Üniversite için henüz bir karar vermiş değilim, hem başka gayelerim de var. Liza:</p>

  <p>– Yani “bir işim var” demek istiyor, dedi</p>

  <p>– Liza, rica ederim, şakayı bırak. Geçenlerde akıllı bir adam -bu son yirmi yıl içindeki yenileşme hareketimizle her şeyden önce kara cahil olduğumuzu herkese gösterdik- demişti. Bu arada, unutmuyorsam, üniversiteler için de bazı şeyler söyledi.</p>

  <p>Liza:</p>

  <p>– Herhâlde babam söylemiştir; sen sık sık onun düşüncelerini tekrar edersin, dedi.</p>

  <p>– Liza, öyle söylüyorsun ki gören de benim kendi aklım yok sanacak…</p>

  <p>Anna Andreyevna benden yana çıkarak:</p>

  <p>– Zamanımızda akıllı insanların sözlerini dinleyip hatırda tutmak yararlıdır, dedi.</p>

  <p>Ben de hemen bunu fırsat bilerek büyük bir hevesle konuşmaya başladım:</p>

  <p>– Çok doğru, Anna Andreyevna. Rusya’nın şu andaki durumunu düşünmeyen bir insan vatandaş değildir! Belki de Rusya’ya herkesten farklı bir gözle bakıyorum. Biz, Tatarların Rusya egemenliğini de gördük. Sonra iki yüz yıl süren bir kölelik devri yaşadık, her ikisi de hoşumuza gittiği için böyle oldu. Özgürlüğümüzü kazandık, öyleyse ona da katlanmak gerekecek ama bakalım katlanabilecek miyiz? Özgürlük hoşumuza gidecek mi? İşte asıl iş burada.</p>

  <p>Liza, birdenbire başını çevirip Anna Andreyevna’ya baktı, o da hemen başını önüne eğdi, çevresinde de bir şeyler aramaya başladı. Liza’nın büyük bir çaba harcayarak kendini tutmaya çalıştığını görüyordum, bir aralık gözlerimiz elimizde olmadan karşılaştı. Kendini tutmakta zorlanan Liza’nın gülmesi, utanmama yol açmıştı.</p>

  <p>– Liza, tuhaf bir insansın, diye bağırdım.</p>

  <p>Liza bir anda gülmesini kesti, âdeta hüzünlü bir sesle:</p>

  <p>– Beni bağışla, dedi. Aklımdan geçenleri yalnız Tanrı bilir…</p>

  <p>Gerçekten de sesinde tuhaf bir eda hissediliyordu. Çok utanmıştım; elini elimin içine aldım, uzun uzun öptüm.</p>

  <p>Liza’nın elini öptüğümü gören Anna Andreyevna yumuşak bir sesle:</p>

  <p>– Çok iyi kalplisiniz, dedi.</p>

  <p>– Liza, bugün seni böyle neşeli görünce çok sevindim, dedim. İnanır mısınız Anna Andreyevna, son günlerde her görüşünde beni tuhaf bakışlarla süzüyordu, hem sanki bu bakışlarda şöyle bir soru gizleniyordu: “E, nasıl, bir şey öğrenebildin mi? Her şey yolunda gidiyor mu?. “ Gerçekten de onda böyle bir hâl var.</p>

  <p>Liza gözlerini yere dikerken, Anna beni dikkatli gözlerle yavaş yavaş, uzun uzun süzmeye devam etti. İkisine de biraz daha dikkatle bakınca gördüm ki, Liza ile Anna’nın arasında büyük bir uyum vardı, birbirlerine çok yakındılar. Bu durum doğrusunu isterseniz beni çok sevindirdi.</p>

  <p>İçten gelen bir arzu ile:</p>

  <p>– Demin, iyi kalpli bir insan olduğumu söylemiştiniz. Size geldiğim zaman o kadar iyi oluyorum, yanınızda bulunmak öyle hoşuma gidiyor ki, bunu sözle anlatamam, Anna Andreyevna, dedim.</p>

  <p>Anna Andreyevna ciddi bir yüzle:</p>

  <p>– Tam bu dakikada böyle söylemeniz beni de çok memnun etti, dedi</p>

  <p>Şunu da söyleyeyim ki, sürdüğüm düzensiz hayattan, içine düştüğüm bataklıktan hiç söz açmamıştı. Ben ise hareketimi yalnız bilmekle kalmayıp bazı kimselerden soruşturduğundan da haberdarım. Şimdi böyle söylemesi çıtlatmak gibi bir şeydi, bu sebepten ona daha büyük bir yakınlık duydum.</p>

  <p>– Hastamız nasıl, iyi mi, diye sordum.</p>

  <p>– O, şimdi kendisini çok iyi hissediyor, yürüyor, dün de bir gezinti yaptı. Demek ona bugün de uğramadınız? Sizi sabırsızlıkla bekliyor.</p>

  <p>– Ona karşı suçluyum ama şimdi siz onu ziyaret ediyorsunuz, benim yerimi de iyice tuttunuz. O, zaten hainin biri, sizi bana değişti.</p>

  <p>Anna Andreyevna oldukça ciddileşti, çünkü şaka diye söylediğim bu sözler, pek dokunaklı da kaçabilirdi.</p>

  <p>– Demin Prens Sergey Petroviç’in evindeydim, diye mırıldandım. Hem de… Ha, Liza, sen demin Darya Onisimovna’ya uğramışsın, öyle mi?</p>

  <p>Liza bir çeşit uysallıkla, başını kaldırmadan:</p>

  <p>– Evet, uğradım, diye cevap verdi.</p>

  <p>Sonra belki de bir şey söylemiş olmak için birdenbire:</p>

  <p>– Ama sen, galiba, her gün hasta prensin ziyaretine gidiyorsun, öyle mi, diye sordu.</p>

  <p>– Evet, gidiyorum ama bir türlü onun yanına kadar çıkamıyorum, diyerek gülümsedim. İçeri girer girmez hemen sola sapıyorum.</p>

  <p>Anna Andreyevna:</p>

  <p>– Hatta prens bile Katerina Nikolayevna’ya pek sık gittiğinizin farkına varmış, dedi. Dün gülerek anlatıyordu.</p>

  <p>– Peki ama neye gülüyordu, neye?</p>

  <p>Anna Andreyevna:</p>

  <p>– Şaka etti, bilirsiniz ya! Sonra genç, güzel bir kadın, sizin yaşınızda bir genç üzerinde hep kızgınlık, öfke uyandıran bir etki bırakırmış… diyerek birdenbire güldü.</p>

  <p>– Beni dinleyin, bunu yanlış duymuşsunuz. Kim dediyse, yanlış demiş. Belki de siz söylemişsinizdir böyle bir sözü… Biliyor musunuz, çok doğru değil galiba Eğer bir kadın doğru söylemişse, diye bağırdım. Herhâlde bunu o değil, siz söylemişsinizdir.</p>

  <p>– Neden? Hayır, o söyledi.</p>

  <p>Birdenbire, oldukça cesur bir tavır takınarak meydan okur gibi:</p>

  <p>– Peki, ya o güzel kadın, o erkeğin bir hiç oluşuna, köşeye büzülüp oturan “küçük” bir insan oluşuna bakarken birdenbire etrafını saran birçok hayranı arasından onu seçer, tercih ederse, o zaman ne olacak, diye sordum:</p>

  <p>Liza:</p>

  <p>– O zaman sen de hemen oracıkta, onun önünde mahvolur gidersin, diyerek güldü.</p>

  <p>– Mahvolacakmışım, diye bağırdım. Hayır, hiç de mahvolmam. Bu doğru değil galiba! Eğer bir kadın benim yoluma çıkar durursa, arkamdan gelmek zorunda kalır. Yolumu değiştiren cezasız kalmaz…</p>

  <p>Liza, aradan epeyi zaman geçtikten sonra, bu olayı hatırlayınca bu sözleri pek tuhaf, pek ciddi bir eda ile hem de birdenbire derin bir düşünceye dalar gibi söylediğimi anlatmıştı. Ama aynı zamanda “öyle gülünçtün ki gülmemek imkânsızdı” demişti. Gerçekten de Anna Andreyevna güldü.</p>

  <p>Sevinçle, heyecanla:</p>

  <p>– Gülün, gülün, benimle alay edin, dedim. Çünkü karşılıklı atışmanın ve iğnelemelerin böyle bir boyut alması korkunç derecede hoşuma gidiyordu. Sonra tatlı bir kızgınlıkla sözlerime devam ettim:Böyle söylemeniz bu tip laflar bana ancak zevk verir. Anna Andreyevna gülüşünüz beni sarhoş ediyor. Susup susup sonra birden gülümsemeniz sizi diğer insanlardan o kadar farklı kılıyor ki… Moskova’da bir bayan tanımıştım, şöyle uzaktan tanıyordum, daha doğrusu ona bir köşeden bakıyordum. O da sizin gibi çok güzeldi ama sizin gibi gülemiyordu, yüzü sizin yüzünüz gibi çekici olmakla birlikte bu eksiği yüzünden çekiciliğini biraz kaybediyordu; sizinse yüzünüz çok çekici… Hem de sadece bu özelliğiyle… Bunu size çoktan beri söylemek istiyordum.</p>

  <p>Tanıdığım bayan, “sizin gibi çekici bir güzeldi”, derken kurnazlık etmiştim. Bu sözler, sanki rastgele ağzımdan çıkmış gibi davrandım. Sanki ben bunun farkında bile değildim; böyle insanın “ağzından kaçırdığı” övme sözlerinin herhangi bir yaldızlı komplimandan daha çok hoşa gideceğini pek iyi biliyordum. Anna Andreyevna ne kadar kızarırsa kızarsın, bu sözlerimden hoşlandığını anlıyordum Hem zaten söz ettiğim bayanı da ben uydurmuştum. Moskova’da hiçbir bayan tanımıyordum; sadece Anna Andreyevna’yı övmek için bu boş sözleri söylemiştim.</p>

  <p>Anna Andreyevna, hoş bir gülümsemeyle:</p>

  <p>– Gerçekten son günlerde bir güzel kadının etkisi altında kalmış olduğunuz anlaşılıyor, dedi.</p>

  <p>Sanki havada uçuyordum… Hatta onlara da bazı şeyleri açıklamak arzusunu duydum… Ama kendimi tuttum.</p>

  <p>– Ha, sırası gelmişken söyleyeyim. Daha geçenlerde Katerina Nikolayevna’dan bir düşman gibi söz ediyordunuz!</p>

  <p>Gözlerim parladı:</p>

  <p>– Bazı kötü şeyler söyledimse, diye söze başladım. Buna sebep, onun Andrey Petroviç’in düşmanı olduğuna, Andrey Petroviç’in onu sevdiğine, evlenme teklifi ettiğine dair kim bilir kimlerin uydurdukları, insanı ürküten saçma sapan iftiralardı. Bunlar da Katerina Nikolayevna’nın henüz kocası ölmemişken Prens Sergey Petroviç’e, dul kalınca evlenebilecekleri, sonra da bu sözü tutmadığı şeklindeki iftiralar gibi hem yanlış; hem insanın tüylerini diken diken eden şeylerdir. Bense kendi kulağıyla işiten birisinden öğrendim ki bütün söylenenler şakadan başka bir şey değilmiş. Evet, bunu kendi kulağı ile işiten birinden öğrendim. Yaşadıkları yabancı ülkede bir gün, neşeli anında prense gerçekten “ileride belki!” demişmiş. Ama bu söze değersiz bir sözden başka ne anlam verilebilir? Prens’in böyle bir söze hiçbir değer vermeyeceğini çok iyi biliyorum.</p>

  <p>Birdenbire aklımı başıma toplayarak:</p>

  <p>– Hem zaten onun böyle bir niyet beslediği de yok, dedim.</p>

  <p>Kurnazca bir tavır takınarak:</p>

  <p>– Onun, galiba büsbütün başka niyetleri var, diye devam ettim. Demin Naşçokin, Katerina Nikolayevna’nın Baron Byoring ile evleneceğini söylediği zaman, inanır mısınız, bu haberi çok büyük bir sevinçle karşıladı, bundan emin olabilirsiniz.</p>

  <p>Anna Andreyevna buna şaşırmış gibi:</p>

  <p>– Naşçokin onun evine gitti demek, diye sordu,</p>

  <p>– Evet; hem galiba namuslu insanlardan…</p>

  <p>Anna Andreyevna birdenbire oldukça meraklı bir şekilde bana şunu sordu:</p>

  <p>– Naşçokin de ona Katerina Nikolayevna ile Byoring’in düğünlerinden söz etti, öyle mi?</p>

  <p>– Hayır, düğünden değil de böyle bir şeyin mümkün olabileceği yolunda söylentiler dolaştığından söz etmişti. Söylediğine göre sosyetede böyle bir söylenti dolaşıyormuş. Bana gelince, eminim ki bu sadece uydurma, saçma bir şeydir.</p>

  <p>Anna Andreyevna biraz düşündükten sonra başını önündeki dikişe eğdi.</p>

  <p>– Ben, Prens Sergey Petroviç’i severim, diye ateşli ateşli ekledim. Şüphesiz kendisine göre bazı eksikleri yok değil. Size daha önce söylemiştim, bu da onun yalnız tek bir düşünceye saplanıp kalmasından ileri geliyor… Ama bu kusurlar onun soylu bir ruh taşıdığını da gösterir, öyle değil mi? Bugün, mesela bir düşünce ayrılığı yüzünden kendisiyle az daha bozuşacaktık. Onun düşüncesine göre, soyluluktan söz eden bir insan kendisi de mutlaka soylu olmalıdır, yoksa bütün söyledikleri yalandır. Peki, sorarım size bu sözde mantık var mı? Ama bu, onun namus, şeref, görev, gibi yüce özellikler karşısında pek duyarlı olduğunu gösterir, öyle değil mi?..</p>

  <p>Gözüm bir rastlantı sonucu şöminenin üstündeki saate ilişince:</p>

  <p>– Aman Tanrım, saat kaç, diye haykırdım. Anna Andreyevna sakin bir sesle:</p>

  <p>– Üçe on var, diye cevap verdi.</p>

  <p>Ben prensten söz ederken başını önüne eğmiş, bir çeşit kurnazca ama yine de sevimli bir gülümsemeyle beni dinliyor, prensi niçin böyle övdüğümü çok iyi biliyordu. Liza da başını önündeki dikişe eğmiş dinliyordu, artık konuşmamayı yeğliyordu.</p>

  <p>Arı sokmuş gibi yerimden fırladım,</p>

  <p>– Yoksa bir yere mi gidecektiniz?</p>

  <p>– Evet… Hayır… Neyse, geciktim ama şimdi hemen yetişirim.</p>

  <p>Sonra heyecanla:</p>

  <p>– Anna Andreyevna, eğer beni dinlerseniz bir tek söz söyleyeceğim, dedim. Bugün yoğun şeyler yaşadım, içimden geçenleri size anlatmak istiyorum. Beni evinize çağırdınız, çok ince birisiniz, bana büyük iyilikte bulundunuz, siz gerçekten övgüye değer bir kadınsınız. Sizinle tanışmak, hayatımın en büyük mutluluğuydu. Yanınızda olunca ruhum arınıyor, güzellikleri tanıyorum. Bunlar size bir övgü değil, gerçek, Anna Andreyevna. Sizinle yan yana otururken hep güzel şeyler düşünüyorum. Bütün sıkıntı ve üzüntülerim sizi tanıdıktan sonra dağılıp gittiler. Biliyor musunuz, bugün kız kardeşimi evinizde görünce çok sevindim. Kardeşim öyle herkesle konuşmaz, dertleşmez, ancak soylu insanlarla içli dışlı olur, anlatabiliyor muyum Anna? Ona gösterdiğiniz yakınlığı öve öve bitiremiyor. Kız kardeşim sizin sayenizde hayata yeniden bağlandı. Sizden tek isteğim hep bizimle olmanız. Şu aramızdaki soğukluğu gidermeme izin verin sevgili Anna Andreyevna. İlginiz beni mutlu ediyor… Ben… Şey… Ben…</p>

  <p>İnanın, duygularınızı bütün kalbimle anlayabiliyorum… Zaten siz söylemeden de anlamıştım… Hem çoktan beri…</p>

  <p>Utandı, sözlerini yarım bıraktı, elimi sıktı. Liza, birdenbire, belli etmeden kolumu çekti. Vedalaşıp dışarı çıktım ama Liza arkamdan geldi, bitişik odada bana yetişti.</p>

  <h3>IV</h3>

  <p>– Liza’ya elimde olmadan sertçe çıkıştım:</p>

  <p>– Kolumu niçin çektin, ne vardı öyle?O ise benden daha çok kızmıştı:</p>

  <p>– Anna denen kız hep kötülük düşünen, kötü ruhlu, şeytana pabucunu ters giydiren bir kız. Bizimle içli dışlı olmasının tek sebebi, ağzımızdan laf almak, anlıyor musun? Liza’nın gözleri ateş saçıyordu sanki.</p>

  <p>– Yapma Liza, dedim. Yanılıyorsun, hem de o kadar yanılıyorsun ki… O harika, mükemmel bir kız. Ondan hiçbir zaman kötülük beklemiyorum.</p>

  <p>– Peki, öyleyse ben kötüyüm.</p>

  <p>– Ne oluyorsun canım?</p>

  <p>– Ben, çok kötü bir insanım. O, belki dünyanın en iyi bir kızıdır, bense kötüyüm. Yeter, bırakalım bunu. Beni dinle, annem kendisi söylemeye cesaret edemediği şeyi senden istiyor, böylece söyledi. Kuzum, Arkadiy! Kumarı bırak, sevgili kardeşim, yalvarırım sana… Annem de yalvarıyor…</p>

  <p>– Liza, ben de anlıyorum ama… Bunun bir irade zayıflığı olduğunu biliyorum, fakat bu saçma bir şey, işte o kadar! Biliyor musun, bir budala gibi borçlandım, şimdi de sadece borcumu ödemek için kazanmak istiyorum. Kazanmak mümkün, şimdiye kadar bir budala gibi hesapsız oynadım, “Battı balık yan gider, “ dedim. Şimdi ise her ruble üzerinde titreyeceğim… Tanrım ben adam değilim! Ben kumarcı değilim; hem asıl önemli olan şey bu değil, bu sadece geçici bir şey, bana inan kardeşim. İstediğim zaman vazgeçecek kadar kuvvetim de var. Borcumu bir ödedim mi ondan sonra bir daha ayrılmamak üzere sizin olurum, anneme de böylece söyle, yanınızdan uzaklaşmam bile…</p>

  <p>– O üç yüz ruble demin sana neye mal oldu? Birdenbire titreyerek sordum:</p>

  <p>– Sen nereden biliyorsun?</p>

  <p>– Darya Onisimovna hepsini duymuş…</p>

  <p>Tam bu sırada Liza birdenbire beni perdenin arkasına itti, kendimizi perdenin arkasında, “fener” in içinde, yani her tarafı pencereli yuvarlak küçük odada bulduk. Henüz kendime gelmemiştim ki tanıdığım bir sesi, mahmuz şıkırtısını duydum, ayak seslerine kulak verince sahibini de tahmin ettim.</p>

  <p>– Prens Seryoja, diye fısıldadım. Liza fısıltıyla:</p>

  <p>– Evet, diye cevap verdi.</p>

  <p>– Neden böyle korktun?</p>

  <p>– Şey, kendisiyle burada karşılaşmak istemem…</p>

  <p>– Prens, yoksa sana kur mu yapıyor, diyerek gülümsedim. Böyle bir şey yapsaydı, ona gösterirdim. Nereye gidiyorsun?</p>

  <p>– Haydi çıkalım, ben de seninle geleceğim.</p>

  <p>– Anna Andreyevna ile vedalaştın mı?</p>

  <p>– Vedalaştım; kürküm holde…</p>

  <p>Odadan çıktık; merdivenden inerken şöyle bir düşünce aklıma takıldı; yavaş bir sesle:</p>

  <p>– Biliyor musun Liza, prens belki ona evlenme teklif etmeye gelmiştir!</p>

  <p>Kesin bir ifadeyle:</p>

  <p>– Hayır… Evlenme teklif etmeyecek… dedi.</p>

  <p>– Sen bilmezsin Liza, gerçi demin onunla atıştık ama Tanrı şahit ki, onu içten gelen bir duyguyla seviyorum, hem bu işte ona başarılar diliyorum. Demin kendisiyle barıştık. Mutlu olduğumuz zaman öyle iyi oluyoruz ki… Biliyor musun, birçok iyi tarafı var… İnsansever tarafı da var… Başlangıç hhâlinde hiç değilse Versilova gibi sağlam kişilik sahibi, zeki bir kızın elinde büsbütün düzelir, mutlu olurdu. Haydi gel, arabaya binip biraz birlikte gidelim, sana bazı şeyler söyleyeceğim…</p>

  <p>– Hayır, hayır, sen git, benim yolum o tarafa değil. Öğle yemeğine gelecek misin?</p>

  <p>– Gelirim, gelirim, söyledim ya. Beni dinle Liza, kötü adamın biri, kısacası iğrenç bir herif; bilmem tanır mısın, Stebelkov denilen birisinin onun üzerinde büyük bir etkisi var… Bonolar falan… Kısacası onu avucunun içine almış, hem öyle sıkıştırmış, öteki de öyle kalmış ki, ikisi de Anna Andreyevna’ya evlenme teklifi yapmaktan başka çare bulamıyorlar. Doğrusunu istersen bunları Anna Andreyevna’ya söylemek gerekiyordu ama… Saçma canım, sonra o her şeyi kendisi düzeltebilir. Ne dersin, prensin evlenme teklifini reddeder mi, etmez mi?</p>

  <p>Liza:</p>

  <p>– Hoşça kal zamanım çok dar, diyerek sözümü kesti. Bir an parlayan gözlerinde öyle büyük bir tiksinti duygusu gördüm ki hemen korku ile bağırdım:</p>

  <p>– Liza, sevgili kardeşim, niçin böyle yapıyorsun?</p>

  <p>– Sana kızmıyorum; yalnız ne olur, kumar oynama…</p>

  <p>– Ha, sen kumardan söz ediyordun, peki oynamam.</p>

  <p>– Şimdi “mutlu olduğumuz zaman” demiştin, çok mu mutlusun?</p>

  <p>– Çok mutluyum Liza, çok! Aman Tanrım, saat üçe gelmiş, üçü de geçiyor!.. Hoşça kal, Liza’cık. Liza’cığım, sevgili kardeşim, öyle bir kadın bekletilir mi? Bu yakışır mı?</p>

  <p>Liza solgun, titreyen dudaklarıyla gülümseyerek:</p>

  <p>– Randevu verdiği zaman mı, nasıl, diye sordu.</p>

  <p>– Ver elceğizini de şansım açık olsun!</p>

  <p>– Şansın açık olsun diye mi? Benim elimi mi? Hiçbir zaman veremem</p>

  <p>Sonra hızlı adımlarla uzaklaştı gitti, önemli olan nokta şu: Liza öyle ciddi bir eda ile bağırmıştı ki, yerimden sıçramıştım.</p>

  <p>Evet , evet o zaman bir kör tarla faresi gibi bir şeyden haberim olmamasına, kendimden başka kimseyi görmememe sebep olan da işte bu durumdu ya!</p>

  <h2 id="u286556b2-54a4-4faa-a801-7a5706440778">DÖRDÜNCÜ BÖLÜM</h2>

  <h3>I</h3>

  <p>Bugün, o zaman yaşadıklarıma bakıyorum da , ürperiyorum. Ben bütün bunları yaşayacak birisi miydim? “Şimdi bunları düşünecek zaman değildi, geçmiş geçmişte kaldı…” demekten başka çarem yok ama hâlâ bazı şeyler beynimi tırmalıyordu. Nasıl Liza’dan ayrılıp hızlı adımlarla yürürken kalbim öyle atıyordu ki, neredeyse yerinden fırlayacaktı. Sonra bu randevu olayı bana saçma gelmeye başladı. Fakat ne ilginçtir ki, olayın saçmalığını gördükçe düşüncenin doğruluğuna inanıyordum. Bu anlatılamaz, yazıya dökülemez bir durumdu. Saat üçe yaklaştıkça iyice telaşlanıyordum. Bana verilen randevuya bir an önce yetişmek zorundaydım. Bir yandan da “Oğlum, cesur ol, sıkılganlık budalalığına düşme!” diye kendimi uyarıyor, randevunun atmosferine hazırlanmaya çalışıyordum. Bu gelip geçici duyguları atabilmek kolaydı. Önemli olan onun yanında pot kırmamamdı. Bir gün önce ne demiştim!” Yarın saat üçte Tatyana Pavlovna’nın evindeyim. “ O hâlde cesur ve dikkatli olmalıydım. Aslında Tatyana Pavlovna şimdiye kadar beni hep kendi evinde yalnız kabul ediyor, baş başa görüşüyorduk. Böyle bir kadın, söyleyeceklerini bana evine çağırmadan da söyleyebilirdi. O hâlde beni niçin çağırıyor, bana niçin randevu veriyordu? Bundaki amacı neydi? Akla bir soru daha geliyordu: Tatyana Pavlovna evde olacak mı, olmayacak mı? Eğer bir randevu ise, Tatyana Pavlovna evde olmayacak demektir. Önceden her şeyi Tatyana Pavlovna’ya anlatmadan bu nasıl elde edilebilir? Demek ki o da bu bunları biliyordu. Böyle bir düşünce bana çok zalimce bir şey gibi geliyordu. Hem böyle bir hareket dürüst olmayan, deyim yerindeyse kabaca bir hareket olurdu.</p>

  <p>Koşa koşa merdivenden çıktım. Merdivenden çıkıp kapının önüne gelinciye kadar bütün korkum kayboldu, kapının önünde: “E, varsın ne olacaksa olsun, yeter ki çabuk olsun!” diye düşündüm. Aşçı kadın kapıyı açarak burundan gelen “hımhım” sesiyle, Tatyana Pavlovna’nın evde olmadığını söyledi, “İçeride başka kimse yok mu? Birisi Tatyana Pavlovna’yı beklemiyor mu?” diye sormak istedimse de soramadım. “İyisi mi kendim görürüm!” diye düşündüm. Sonra aşçı kadına bekleyeceğimi söyleyerek kürkümü çıkardım, kapıyı açtım…</p>

  <p>Katerina Nikolayevna pencere önünde oturmuş, Tatyana Pavlovna’yı bekliyordu.</p>

  <p>Beni görür görmez telaşla, can sıkıntısıyla birdenbire sordu:</p>

  <p>– Evde yok mu?</p>

  <p>Sesi de, yüzü de beklediğimden büsbütün başkaydı, öyle ki eşikte mıhlanıp kaldım.</p>

  <p>– Kimse yok mu, diye mırıldandım.</p>

  <p>– Tatyana Pavlovna’ya bugün saat ikide kendisini ziyaret edeceğimi söylemenizi dün sizden rica etmiştim, galiba?</p>

  <p>– Ben… Ben onu hiç görmedim ki!</p>

  <p>– Unuttunuz mu?</p>

  <p>Beynimden vurulmuş gibi sandalyeye oturdum. Demek bütün mesele bundan ibaretti. Asıl önemlisi her şey iki kere iki dört eder gibi apaçıktı, bense hâlâ ısrarla başka şeye inanıyordum. Sabırsızlıkla:</p>

  <p>– Ona böyle bir şey söylememi rica ettiğinizi hatırlamıyorum bile. Hem siz rica da etmediniz ki! Sadece saat üçte geleceğinizi söylediniz, diyerek sözünü kestim. Birdenbire:</p>

  <p>– Aaa, diye bağırdı. Peki, mademki söylemeyi unuttunuz, kendiniz de benim buraya geleceğimi biliyordunuz, öyleyse siz niçin buraya geldiniz?</p>

  <p>Başımı kaldırdım, yüzünde ne alaylı bir gülümseme ne de öfke vardı. Yüzünün ifadesinde sadece parlak, neşeli bir gülümseme ile oldukça çapkınca, âdeta çocukça bir şey göze çarpıyordu. Bütün yüzü sanki, “İşte gördün mü seni olduğun gibi yakaladım; peki, şimdi bakalım ne söyleyeceksin?” diye soruyordu.</p>

  <p>Cevap vermek istemiyordum, yine başımı yere eğdim. Sessizlik yarım dakika kadar sürdü:</p>

  <p>Birdenbire:</p>

  <p>– Şimdi babanızın yanından mı geldiniz, diye sordu.</p>

  <p>– Hayır, Anna Andreyevna’dan geliyorum, dedim. Prens Nikolay İvanoviç’e uğramadım bile… Siz de bunu biliyordunuz, diye ekledim.</p>

  <p>– Anna Andreyevna’da başınıza bir şey gelmedi mi?</p>

  <p>– Yani şimdi bir deliye benzediğimi mi söylemek istiyorsunuz? Hayır, Anna Andreyevna’ya gitmeden önce de deliye benziyordum.</p>

  <p>– Onun yanında bile aklınız başınıza gelmedi demek?</p>

  <p>– Hayır, gelmedi. Bundan başka, orada sizin Baron Byoring ile evleneceğinizi de duydum.</p>

  <p>Birdenbire merak ederek:</p>

  <p>– Bunu size Anna Andreyevna mı söyledi, diye sordu.</p>

  <p>– Hayır, ben ona söyledim. Prens Sergey Petroviç’e misafir gelen Naşçokin’in ağzından duydum.</p>

  <p>Hâlâ gözlerimi kaldırıp yüzüne bakamıyordum; ona bakmak aydın bir ışık içinde kalmak, neşe, mutluluk içine dalmak demekti. Bense mutluluk denen iksiri tatmak istemiyordum. Öfke bir arı iğnesi gibi kalbime saplandı, bunun üzerine bir anda önemli bir karar verdim, ondan sonra konuşmaya başladım. Neler konuştuğumu pek hatırlamıyor, boğuluyor, mırıldanır gibi konuşuyorum. Ama artık cesaretle yüzüne bakıyordum. Kalbim çarpıyordu. Hiçbir şeyle ilgisi olmayan bir şey konuşmaya başladım ama galiba düzgün konuşuyordum. O, önce yüzünden hiç eksik olmayan sabırlı gülümsemeyle dinliyordu ama yavaş yavaş yüzünde şaşkınlık, sonra dikkatli bakışlarında bir çeşit korku ifadesi belirdi. Hâlâ gülümsemeye devam etmekle birlikte gülümsemesinde bazen titreyen bir şey beliriyordu.</p>

  <p>Birdenbire vücudunun baştan aşağı titrediğini görerek:</p>

  <p>– Ne oldunuz, diye sordum. Adeta telaş ederek:</p>

  <p>– Sizden korkuyorum, diye cevap verdi.</p>

  <p>– Peki, öyleyse neden gitmiyorsunuz? Tatyana Pavlovna evde yok, siz de onun gelmeyeceğini biliyorsunuz, öyleyse kalkıp gitmelisiniz, öyle değil mi?</p>

  <p>– Beklemek istiyordum ama şimdi… Gerçekten de…</p>

  <p>Ayağa kalkmak istedi.</p>

  <p>– Hayır, hayır oturun, diyerek bu hareketini engelledim. İşte bakın, yine titrediniz ama siz korku içindeyken de gülümsüyorsunuz… Dudaklarınızda sürekli gülümseme dolaşıyor. İşte şimdi de büsbütün gülümsediniz…</p>

  <p>– Sayıklıyor musunuz, yoksa?</p>

  <p>– Evet, sayıklıyorum.</p>

  <p>Yine fısıltıyla:</p>

  <p>– Korkuyorum… dedi.</p>

  <p>– Neden?</p>

  <p>– Taşkınlık yapmanızdan… diyerek yine gülümsedi. Ama bu sefer gerçekten de ürküyordu.</p>

  <p>– Gülümsemenize dayanamıyorum!..</p>

  <p>Tekrar konuşmaya başladım. Sanki uçuyordum. Beni bir şey ileri itiyor gibiydi. Hiçbir zaman, hiçbir zaman onunla böyle konuşmamıştım, hep sıkılırdım. Şimdi de korkunç derecede sıkılıyordum ama konuşmaya da devam ediyordum.</p>

  <p>Birdenbire:</p>

  <p>– Gülümsemeniz beni çıldırtıyor, dayanamıyorum, diye bağırdım. Sizi Moskova’da iken niçin görkemli, sert sosyete kadınları gibi düşledim. Ta Moskova’da Mariya İvanovna ile sizi konuşmuştuk. Nasıl biri olabileceğiniz konusunda tartışmıştık. Mariya İvanovna’yı hatırlamanız gerekiyor, onunla daha önce bir iki kez görüşmüşsünüz. Moskova-Petersburg hattı boyunca hep sizi düşündüm, rüyalarımı süslediniz. Babanızın ofisine tam bir ay, sizin portrenizi izlemek için gittim. Her gün resminize baktım. Güzelliğiniz gözlerimi kamaştırıyordu. Yüzünüz bir çocuğunki kadar hoppa ve bebeksiydi. Tertemiz, günahsız bir güzelsiniz.</p>

  <p>Güzelliğinizin beni bu kadar büyüleyeceğini aklımdan bile geçirmemiştim. Yetmiyor, gururlu bakışlarınızın altında eziyorsunuz beni. Bu durum yalnız benim için değil, herkes için geçerli. Babanızın odasında ilk karşılaşmamızda bana bakışınızı hatırlıyor musunuz? Hâlâ unutamadım o bakışlarınızı. Yüzünüze bakmaktan korkuyordum çünkü. Nasıl biri olduğunuzu o an sorsalar, kimseye anlatamazdım. Hatta boyunuzu bile tarif edemezdim. Sizi görür görmez gözlerim kamaşmıştı. Portreniz size hiç benzemiyor, gözleriniz siyah değil, açık renkli, sadece uzun kirpiklerinizin altında siyah görünüyor. Balık etindesiniz, boyunuz orta ama vücudunuz sıkı, yürüyüşünüz hafif, sağlıklı bir genç köylü kadını gibi toplusunuz. Zaten yüzünüz de bir köylü kadının, bir köy güzelinin yüzüne benziyor , yuvarlak, pembe, açık, cesur, gülen… Yanaklarınızdaki gamzeler dayanılmaz kılıyor sizi. Katerina Nikolayevna, hangi erkek görse aşık olur size. Sıkılgan ve bakirsiniz, öyle olduğuna yemin ederim. Bakir de söz mü, çocuk gibi masum! İşte sizin yüzünüz! Bütün bu zaman içinde şaştım durdum, yine bütün bu zaman içinde kendime soruyordum, bu, o kadın mı? Şimdi artık sizin pek zeki olduğunuzu biliyorum ama daha önceleri sizi saf bir kadın sanıyordum. Zekânız neşe saçıyor ama hiç yapmacıksız… Bir de yüzünüzde gülümsemenin hiç eksik olmamasını seviyorum, o zaman kendimi cennette sanıyorum! Bir de sakinliğiniz, sessizliğiniz, sözleri yavaş, uyumlu, sanki tembel tembel söylemeniz hoşuma gidiyor. Evet, tembelliği ayrıca seviyorum, öyle sanıyorum ki, köprüden geçerken köprü yıkılsa, o zaman bile ahenkle, ölçüyle bir şeyler söylersiniz… Alnınızın böyle olduğu aklımdan bile geçmiyordu, bu alın bir heykel alnı gibi dar ama kabarık saçlar altında mermer gibi beyaz. Göğsünüz kabarık, yürüyüşünüz hafif… Anlatılmayacak kadar güzelsiniz ama hiç de kendini beğenmiş biri değilsiniz. Buna ancak şimdi inandım.</p>

  <p>Şaşkınlıktan gözlerini fal taşı gibi açmış, bu can alıcı nutkumu dinliyor, benim de titrediğimi görüyordu. Beni susturmak için sevimli, fildişi gibi elini ürkek bir hareketle birkaç defa havaya kaldırdı ama her defasında şaşkınlık, korku içinde yine indirdi. Hatta bazen hızlı bir hareketle kendisini arkaya atıyordu. Yine iki üç kez yüzünde bir gülümseme belirir gibi olmuştu. Bir an geldi, yüzü kıpkırmızı oldu, en sonunda yaşadığı büyük korkuyla sararmaya başladı. Ben sözüme ara verir vermez, elini uzattı, yalvaran ama sakin bir sesle mırıldandı:</p>

  <p>– Böyle konuşmamalısınız… Böyle konuşmak olmaz…</p>

  <p>Sonra birdenbire ayağa kalktı, acele etmeden boyun atkısını, muflonunu aldı.</p>

  <p>– Gidiyor musunuz, diye bağırdım.</p>

  <p>Üzülüyor, hayıflanıyor gibi sözlerini sitemli sitemli uzatarak:</p>

  <p>– Sizden korkuyorum, kötüye kullanıyorsunuz, dedi.</p>

  <p>– Beni dinleyin, yemin ederim ki bundan sonra ileri gitmeyeceğim.</p>

  <p>Kendisini tutamayarak:</p>

  <p>– Gitmeye başladınız bile, dedi, gülümsedi. Dışarı çıkmama engel olmayacağınızdan bile emin değilim.</p>

  <p>Hem gerçekten de dışarı bırakacağımdan şüphe ediyor gibi bir hâli vardı.</p>

  <p>– Size kendi elimle kapıyı açarım, gidin ama şunu da biliniz ki büyük bir karar verdim; ruhuma ışık saçmak istiyorsanız geri dönüp oturun, yalnız söyleyeceğim iki sözü dinleyin. Ama istemiyorsanız gidebilirsiniz, kapıyı kendi elimle açar, sizi bırakırım.</p>

  <p>Yüzüme baktıktan sonra yerine oturdu. Kendimden geçerek:</p>

  <p>– Sizin yerinizde başka bir kadın olsaydı, ne büyük bir öfkeyle çıkıp giderdi, sizse oturdunuz, diye bağırdım.</p>

  <p>– Bundan önce hiç böyle konuştuğunuzu görmedim.</p>

  <p>– Daha önce cesaretim yoktu. Şimdi de içeri girerken ne söyleyeceğimi bilmiyordum. Şu anda hiç ürkeklik duymuyor muyum sanıyorsunuz? Hiç tahmin edemeyeceğiniz şekilde ürküyorum. Ama birdenbire büyük bir karar verdim, bunu yerine getireceğimi de hissediyorum. Bu kararı verir vermez sanki aklımı oynattım, ondan sonra bütün bunları söylemeye başladım… Dinleyin, size şu iki sözü soracağım: Ben sizin ajanınız mıyım, değil miyim? Bu soruma cevap veriniz!</p>

  <p>Yüzü baştan başa kıpkırmızı kesildi.</p>

  <p>– Durun, daha cevap vermeyin, Katerina Nikolayevna. Önce hepsini dinleyin de ondan sonra her şeyi dosdoğru söyleyin.</p>

  <p>Bir anda beni tutan bütün ipleri kopararak boşluğa uçtum.</p>

  <h3>II</h3>

  <p>– Hatırlarsanız, bundan iki ay kadar önceydi. Burada perdenin arkasına gizlenmiştim… Siz de Tatyana Pavlovna ile konuşuyordunuz. Konuşmanızın konusu da bir mektuptu. Baktım bazı gerçekleri bilmiyordunuz, yanlış bilgilerle konuşuyordunuz, dayanamayıp gizlendiğim yerden çıktım. Biraz da öfkeyle ağzımdan bir iki söz kaçırdım. Doğal olarak siz de benim bir şeyler bildiğimi anlamakta gecikmediniz… Zaten bunun tersi de mümkün değildi… Önemli bir belge arıyordunuz, ondan korkuyordunuz… Durun, Katerina Nikolayevna, biraz daha kendinizi tutun. Size şunu söyleyeyim ki, şüpheleriniz yerindeydi, böyle bir belge var… Yani vardı… Ben gördüm; sizin Andronikov’a yazdığınız mektup, öyle değil mi?</p>

  <p>Sıkıldı, heyecan içinde, çabuk çabuk sordu:</p>

  <p>– Mektubu gördünüz mü? Nerede gördünüz?</p>

  <p>– Ben şey… Kraft’ın elinde gördüm… Hani kendini astı ya…</p>

  <p>– Gerçekten mi? Gözünüzle mi gördünüz? Peki, mektup ne oldu?</p>

  <p>– Kraft yırttı.</p>

  <p>– Sizin yanınızda mı? Siz gördünüz mü?</p>

  <p>– Evet, benim yanımda. Herhâlde ölümünden önce yırtmış olmalı… O zaman onun kendini asacağını bilmiyordum ki…</p>

  <p>Katerina Nikolayevna, derin bir nefes aldı, ağır ağır:</p>

  <p>– Demek ki mektup yok edildi. Tanrı’ya çok şükür, diyerek haç çıkardı.</p>

  <p>Ona yalan söylememiştim, yahut bir bakıma yalan söylemiştim, çünkü belge bendeydi. Hiçbir zaman da Kraft’ın eline geçmemişti ama bütün bunlar önemsiz şeylerdi. İşin aslına bakılacak olursa, söylediklerim yalan değildi, çünkü yalan söylediğim o anda mektubu o gece yakacağıma, kendi kendime söz vermiştim. O dakika cebimde olsaydı, yemin ederim ki çıkarıp kendisine verirdim ama mektup yanımda değildi, evdeydi. Hoş, pek belli olmaz ya, belki de vermezdim, çünkü o zaman belgenin bende olduğunu, uzun zaman sakladığımı, bir fırsat bekleyerek vermediğimi ona söylemekten utanırdım. Hepsi bir, daha da olmazsa evde yakardım, her ne olursa olsun aslında yalan söylememiştim! O dakikada ruhum tertemizdi, yemin edebilirim.</p>

  <p>Hemen hemen kendimden geçerek:</p>

  <p>– O hâlde bana şunu da söyleyin, diye sözümü sürdürdüm. Demek ki, o belgeyi bildiğiniz, beni kendi tarafınıza çekebilmek için bana yakın davrandınız. Demek ki evinize almanızın da sebebi bu idi. Katerina Nikolayevna, rica ederim biraz beni dinleyiniz, bazı önemli şeyleri anlatacağım, izin veriniz. Aslında beni buraya çağırmalarınızdan, ruhumu okşamanızdan hep şüphelenmiştim. Aslında bundan şüphelenmek, size güvenememek bana acı veriyordu. Çift kişilikli oluşunuz benim için katlanılmaz bir durumdu. Ama bunların hiçbiri sizin soyluluğunuzu görmemi engelleyemedi. Gerçi sizin düşmanınızdım, fakat sizi yakından tanımaya başlayınca, şahsınızda soyluluğunuzu görebilme şerefine eriştim. Her şeyim bir anda allak bullak oldu. Ama iki ruhluluk, yani iki ruhlu oluşunuzdan şüphe etmek üzüyordu beni… Şimdi her şey halledilmeli, her şey anlaşılmalı, çünkü zamanı gelmiştir. Ama durun, biraz daha durun, konuşmayın, şu dakikada bütün bunlara nasıl bir gözle baktığımı bilmenizi istiyorum. Doğrusunu söyleyeyim, bunlar böyle de olmuş olsa yine kızmam… Yani gücenmem demek istedim, çünkü bu öyle doğal bir şey ki bunu bile anlıyorum. Bunda doğal olmayan, kötü ne olabilir? Belgenin bir yerde bulunması sizi üzüyor, falancanın da her şeyi bildiğinden şüphe ediyorsunuz, siz de doğal olarak falancanın bunu açığa vurmasını isteyebilirsiniz… Bunda hiçbir kötülük yok… Bunu bütün içtenliğimle söylüyorum. Ama şimdi artık bana bir şey söylemelisiniz, her şeyi açıklamalısınız. Gerçeği bilmek istiyorum. Bilmem ama nedense bunun böyle olması gerek! Öyleyse söyleyin, belgeye dair bilmek istediklerinizi öğrenmek için mi beni okşadınız… Katerina Nikolayevna?</p>

  <p>Sanki uçuruma yuvarlanıyormuşum gibi konuşuyordum, alnım da yanıyordu. O, artık beni korkusuzca dinliyordu, hatta yüzünde duygulu bir eda bile belirdi; ama sıkılarak bakıyordu, sanki bir şeyden utanıyordu.</p>

  <p>Hafif bir sesle yavaş yavaş:</p>

  <p>– Evet, bunun için, diye mırıldandı. Beni bağışlayın, size karşı suçluyum, diye birdenbire konuşmaya başladı. Bu sırada da ellerini bana doğru kaldırdı. Böyle bir şeyi hiç beklemiyordum. Her şeyi bekliyordum ama bu iki sözü beklemiyordum; çünkü onu artık iyice tanıyordum.</p>

  <p>Kendimi tutamayarak bağırdım:</p>

  <p>– Siz de bana “suçluyum” diyorsunuz! Öylece dosdoğru “suçluyum” diyorsunuz ha?</p>

  <p>– Oh, size karşı suçlu olduğumu çoktan beri hissediyorum… Şimdi bu konunun böyle ortaya atılmış olmasına sevindim bile…</p>

  <p>– Çoktan beri mi hissediyordunuz? Peki, öyleyse niçin daha önce söylemediniz?</p>

  <p>– Nasıl söyleyeceğimi bilmiyordum ki, diyerek gülümsedi. Senin anlayacağın, söyleyebilirdim, diyerek yine gülümsedi. Ama bundan utanç duyuyordum… Çünkü önceleri gerçekten, dediğiniz gibi, sizi yalnız bunun için “kendime çekiyordum”. Ama sonra pek çabuk bu hareketimden iğrenmeye başladım… Bütün o yapmacık hareketler de bana bıkkınlık verdi, lütfen bana inanın, diye üzülerek ekledi. Hem bu didinmelerden de bıktım zaten!</p>

  <p>– Peki niçin, niçin o zaman dosdoğru sormadınız? “Mektuba dair her şeyi bildiğin hâlde niçin bilmezlikten geliyorsun?” demeliydiniz! Ben de size hemencecik her şeyi itiraf ederdim!</p>

  <p>– Ama sizden biraz korkuyordum. Açıkça söyleyeyim, size güvenim de yoktu. Doğrusunu isterseniz, ben kurnazlık tasladım, doğru ama siz de benden geri kalmadınız, diyerek gülümsedi.</p>

  <p>Şaşkın bir şekilde:</p>

  <p>– Evet, evet ben size lâyık değilim, dedim. Ah, siz daha benim bütün noksanlarımı, ne kadar alçaldığımı bilmiyorsunuz!</p>

  <p>– Amma da yaptınız ha, alçalmak da ne demek! Böyle sözleri sevdiğinizi bilirim zaten, diyerek hafice gülümsedi:</p>

  <p>Sonra kederli bir sesle:</p>

  <p>– Bu mektup, diye söze başladı. Hayatımda yaptığım en acı, en hoppaca bir hareketti. Bu hareketimi ortaya dökmek, bana hep vicdan azabı verdi. Durum gereği, bazı endişeler yüzünden sevgili, yüksek ruhlu babamdan şüphe etmiştim. Bu mektubun hain insanların eline geçmesinden korktum… Hem de böyle düşünmek için birçok sebep olduğundan bu mektuptan çıkar sağlayacaklarını, babama göstereceklerini düşünerek tir tir titriyordum… Bu ise babamın üzerinde pek büyük bir etki yapar… Bu durumda da… Sağlığı bozulabilirdi… O da beni bir daha sevmezdi…</p>

  <p>Gözlerimin içine bakarak, hem galiba bakışlarımda bir şeyler sezdiği için:</p>

  <p>– Evet, diye tekrar söze girdi. Evet, kendi geleceğim için de korkuyordum, onun hastalığın etkisiyle beni yardımlarından mahrum etmesi de mümkündü. İşin içinde bir duygu da vardı ama ben galiba burada da ona karşı suçluyum. Babam öyle yufka yürekli, yüksek ruhlu bir insan ki elbette bu hareketimi bağışlardı. İşte olup biten şeylerin hepsi bu kadardı.</p>

  <p>Yine sıkılarak:</p>

  <p>– Size karşı böyle davranmış olmama gelince, böyle davranmamalıydım, diye sözünü bitirdi. Beni utandırdınız.</p>

  <p>– Hayır, utanacak bir şey yok, diye haykırdım.</p>

  <p>– Gerçekten de sizin coşkunluğunuza bel bağlıyordum… Hem bunu söylemekten de artık asla utanmıyorum, diyerek başını önüne eğdi.</p>

  <p>Sarhoş olmuş gibi:</p>

  <p>– Söyleyin bana, sizi buna kim zorluyor, diye bağırdım. Şimdi kalkıp en güzel, en gönül okşayıcı sözlerle iki kere iki dört eder kesinliğiyle bunu kanıtlasaydınız ne olurdu? Ne demek istediğimi, asıl amacımı çok iyi anladığınızı tahmin ediyordum. Ben gerçek olan her şeyi hasır altı eden yüksek sosyeteden çok farklı, sizlerin kaba, budala diye adlandırdığı türdenim. Dalavere, ayak oyunları ve hile denen şeylerden habersiz olduğum için bir budalayım, sizin anlayacağınız. Bu sizin için de böyle değil mi? Gerçekten ne yaptınız da bir zıpçıktının, bir hayal adamının önünde kendinizi bu hâle düşürdünüz? Ben size lâyık bir insan mıyım ki, Katerina Nikolayevna?</p>

  <p>Galiba ne demek istediğimi anlamadı, büyük bir gururla:</p>

  <p>– Bununla hiç olmazsa sizin önünüzde alçalmış olmadım, dedi.</p>

  <p>– Hayır! Benim de haykırmak istediğim yalnız buydu!..</p>

  <p>Elini yüzüne doğru kaldırdı, sanki yüzünü örtmek istiyordu.</p>

  <p>– Ah, bu hareketim öyle kötü, öyle hoppaca bir hareketti ki, diye haykırdı. Bu yüzden dün de utanç duyuyordum, hatta dün siz odamda otururken keyfim yerinde değildi… Bu sözler kalbimi hoplatmıştı.</p>

  <p>O, nazik bir gülümsemeyle:</p>

  <p>– Elbette değil, dedi. Elbette yalnız bunun için değil! Ben… Demin, sizinle sık sık iki öğrenci arkadaş gibi konuştuğumuzu söylediniz ama ben insanlarla bir arada bulunmaktan sıkılırım. Yabancı ülkeden geldikten sonra, ailemizi sarsan yıkımlarla bu hâl bir kat daha arttı… Şimdi şuraya buraya da çok az gidiyorum, bu da yalnız tembellik yüzünden değildir. Sık sık köye gitmek istiyorum. Orada çoktan beri bıraktığım, bir türlü de okumaya fırsat bulamadığım sevgili kitaplarımı okurdum. Bunu size daha önce de söylemiştim. Hatırlıyor musunuz, günde iki gazete okuduğum için benimle alay ediyordunuz?</p>

  <p>– Hiç de alay etmedim…</p>

  <p>– Belki doğrudur. Ama açık söyleyin, bu sizi de heyecanlandırıyordu, değil mi? Şunu açıkça söylüyorum: Ben bir Rus’um, Rusluğumla gurur duyuyorum. Ülkemi çok seviyorum, ülkemin çıkarlarını her şeyin üstünde tutuyorum. Hatırlıyor musunuz, dediğiniz gibi hep “olayları” okuyorduk, diyerek gülümsedi. Siz gerçi çok sık kişilik değiştiren birisiniz ama bazen öyle canlanıyordunuz ki… Sürekli doğru sözler söylemesini biliyor, benim merak ettiğim şeylerle ilgileniyordunuz. “Öğrenci” olduğunuz zaman vallahi pek sevimli, eşi bulunmaz bir insan oluyorsunuz.</p>

  <p>Sonra yüreğimi hoplatan, kurnazca bir gülümsemeyle ekledi:</p>

  <p>– Ama bakın, başka roller galiba size öyle çok yakışmıyor. Hatırlıyor musunuz, bazen saatlerce yalnız rakamlardan konuşur, sayar, ölçer, memleketimizde ne kadar okul olduğunu, eğitim işlerinin nereye doğru gittiğini merak ederdik. Cinayet işleyenleri, cinayetleri sayar, bunları iyi haberlerle karşılaştırırdık… Bütün bunların bizi nereye doğru götürdüğünü, en sonunda ne olacağımızı anlamak isterdik. Sizde ben içtenlik, dürüstlük buldum. Sosyetede biz kadınlarla, hiçbir zaman böyle konuşmazlar. Geçen hafta prens… ov ile Bismarck’tan söz açmak istedim, çünkü bu işlerle çok ilgileniyor. Ben de meseleyi halletmesini beceremiyordum, ne tahmin edersiniz, prens yanıma oturdu, anlatmaya başladı, hatta oldukça da ayrıntıya daldı. Fakat hareketlerinde bir çeşit küçümseme görüyordum. Hani şu “büyük adamların” biz kadınlar “burnumuzu kendimize ait olmayan işlere soktuğumuz” zaman bize karşı takındıkları, benim de hiç katlanamadığım hoşgörülü tavır var ya… Hatırlıyor musunuz, Bismarck’tan konuşurken sizinle az daha atışacaktık? Bismarck’tan soylu daha üstün bir ‘ülkü’nüz olduğunu bana göstermek istemiştiniz, diyerek birdenbire güldü. Hayatımda benimle tam bir ciddîlikle konuşan yalnız iki kişiyle karşılaştım: Oldukça zeki, soylu bir insan olan kocam… Bir de… Kimi anlatmak istediğimi siz de biliyorsunuz…</p>

  <p>– Versilov, diye haykırdım. Her sözü üzerinde titriyor, nefes bile almıyordum.</p>

  <p>– Evet, onu dinlemekten pek hoşlanırdım, en sonunda onunla büsbütün… Belki de pek fazla açık konuşmaya başladım, o da işte tam o zaman bana inanmadı!</p>

  <p>– İnanmadı mı?</p>

  <p>– Zaten hiçbir zaman kimse bana inanmadı ki!</p>

  <p>– Ya Versilov, Versilov!</p>

  <p>Gözlerini yere indirdi, tuhaf tuhaf gülümseyerek:</p>

  <p>– O, yalnız inanmamakla kalmadı, dedi. Üstelik bütün insani eksiklerin bende toplanmış olduğunu söyledi.</p>

  <p>– Sizdeyse hiçbiri yoktur!</p>

  <p>– Hayır, benim de bazı eksiklerim var.</p>

  <p>Gözlerim parlayarak:</p>

  <p>– Versilov, sizi sevmediği için anlamamıştır, dedim.</p>

  <p>Yüzü gerilir gibi oldu:</p>

  <p>– Bunu bırakalım, hem de hiçbir zaman bana bu adamdan söz açmayın… diye tekrar konuya girdi. Ama yeter, vakit geldi. Söyleyin, beni bağışlıyor musunuz, bağışlamıyor musunuz, diyerek temiz, saf bir ifade taşıyan gözleriyle yüzüme baktı.</p>

  <p>– Ben… Sizi… Bağışlayacağım, ha! Beni dinleyin, Katerina Nikolayevna ama sakın kızmayın! Evleneceğiniz doğru mu?</p>

  <p>Sanki bir şeyden korkmuş gibi sıkılarak:</p>

  <p>– Buna henüz kesin bir karar verilmedi, diye mırıldandı.</p>

  <p>– İyi bir adam mı, bari? Bunu sorduğum için beni bağışlayın!</p>

  <p>– Evet, çok iyi bir adam…</p>

  <p>– Başka bir şey söylemeyin, bana cevap vermenize de gerek yok! Böyle sorular sormaya hakkım olmadığını çok iyi biliyorum! Yalnız onun size layık olup olmadığını anlamak istemiştim, hoş onun hakkında öğrenmek istediklerimi öğrenirim ya!</p>

  <p>Katerina Nikolayevna korkuyla:</p>

  <p>– Ne olur, beni dinleyin, dedi.</p>

  <p>– Hayır, hayır bunu yapamam. Aldırmadan geçer giderim… Ancak şunu söylemek isterim: Tanrı size mutluluğun her türlüsünü versin, istediğiniz her türlü mutluluğu… Bu da bana şimdi, geçen şu bir saat içinde bu kadar mutluluk verdiğiniz için… Siz şu anda, artık bir daha hiç silinmemek üzere kalbime yerleştiniz. Bir hazine elde ettim, bu da sizin mükemmel bir insan olduğunuz düşüncesidir. Sinsiliğinizden, kabaca hoppalığınızdan şüphe ediyordum, bu yüzden de şanssızdım… Çünkü böyle bir şeyi şahsınızla birleştirmeye gönlüm razı olmuyordu!.. Son zamanlarda gece gündüz yalnız bunu düşünüyordum, şimdiyse her şey birdenbire gün gibi aydınlanıverdi. Buraya girerken bir tilkiyle, bir kurnaz şeytanla, sır kapmak isteyen bir yılanla karşılaşacağımı sanıyordum ama şerefli, namuslu bir öğrenciyle karşılaştım! Gülüyorsunuz değil mi? Gülün, gülün, istediğiniz kadar gülün! Siz, bir azizsiniz, kutsal şeylerle alay etmenize imkân yoktur…</p>

  <p>– Hayır, hayır, yalnız sizin şu korku saçan, tuhaf sözlerinize gülüyorum…. Peki “sır kapmak isteyen yılan” da kim, diyerek güldü.</p>

  <p>Hayran hayran:</p>

  <p>– Bugün ağzınızdan benim için çok değerli bir söz kaçırdınız, diye söze girdim. Nasıl oldu da benim önümde “coşkunluğunuza bel bağlıyordum” diyebildiniz? Diyelim ki siz bir azizsiniz, böyle bir şeyi bile rahatça açıklıyorsunuz. Çünkü kendinizi suçlu sandınız, bunun için de kendinizi cezalandırmak istediniz… Gerçi ortada suç diye bir şey yoktu, çünkü böyle bir şey varsa bile sizden gelen her şey kutsaldır! Ama yine de mutlaka bu sözü, bu ifadeyi kullanmayabilirdiniz!.. Hatta böyle bir temiz kalplilik bile sadece sizin yüksek anlamda masumluğunuzu, bana olan saygınızı, bana olan inancınızı gösteriyor, diye anlamsız anlamsız bağırıyordum. Yo, kızarmayın kızarmayın!. Kim, kim iftira edip size şehvetli kadın demeye kalkışmış? Ah, bağışlayınız: yüzünüzde acı ifadesi belirdiğini görüyorum. Kendinden geçerek coşan bir delikanlının garip sözlerini bağışlayın! Hem zaten şimdi sorun sözlerde, ifadelerde mi? Siz, bütün sözlerin, ifadelerin üstünde değil misiniz?.. Versilov, bir gün demişti ki: Othello, Desdemona’yı, sonra da kendini kıskançlık yüzünden öldürmedi, elinden ‘ülkü’sünü aldıkları için öldürdü… Ben bunu anlıyorum, çünkü bugün bana da ‘ülkü’mü geri verdiler!</p>

  <p>Duygulu duygulu:</p>

  <p>– Beni çok övüyorsunuz, buna layık değilim, dedi.</p>

  <p>Sonra alaylı bir tavırla:</p>

  <p>– Gözleriniz için söylediklerimi hatırlıyor musunuz, diye ekledi.</p>

  <p>– Yani gözlerimin göz değil birer mikroskop olduğunu, pireyi deve gibi gördüğümü söylemiştiniz! Hayır efendim, hayır, sorun pirede falan değil!.. Ne o, gidiyor musunuz?</p>

  <p>Elinde muflonlu şalı olduğu hâlde odanın ortasında duruyordu.</p>

  <p>– Hayır, sizin çıkmanızı bekleyeceğim, ondan sonra da ben gideceğim. Tatyana Pavlovna’ya bir şey yazıp bırakmalıyım.</p>

  <p>– Şimdi gideceğim, şimdi. Ancak bir defa daha söyleyeyim, yalnız başınıza veya kendi seçeceğiniz kimseyle birlikte mutlu olun. Tanrı size dilediğinizi versin! Bana gelince, bana yalnız ‘ülkü’ gerektir!</p>

  <p>– Sevgili, iyi kalpli Arkadiy Makaroviç, inanın sizin için… Babam sizin için hep, “Sevgili, , iyi kalpli çocuk” der. İnanın, yabancıların eline bırakılan zavallı çocuğa dair anlattığınız öyküleri, onun yalnızlık köşesinde kurduğu hayalleri her zaman hatırlayacağım… Ruhunuzun nasıl olgunlaşmış olduğunu pek iyi anlıyorum…</p>

  <p>Yalvaran bir ifade, sıkılgan bir gülümsemeyle elimi sıkarak:</p>

  <p>– Ama, şimdi, gerçi biz iki arkadaş öğrenci isek de… diye ekledi. Artık eskisi gibi görüşmemize imkân yoktur… Bunu herhâlde siz de anlarsınız?</p>

  <p>– İmkânı yok mu?</p>

  <p>– Evet, uzun zaman imkân olmayacak… Bunda da ben suçluyum… Şimdi artık buna büsbütün imkân görmüyorum… Biz ancak ara sıra, o da babamın yanında görüşebileceğiz…</p>

  <p>– Duygularımın “alevlenmesinden” mi korkuyorsunuz, bana inanmıyor musunuz, diyecektim ama karşımda birdenbire öyle utandı ki bu sözler ağzımdan çıkmadı.</p>

  <p>Tam kapıdan çıkmak üzereyken beni durdurdu:</p>

  <p>– Söyleyin, dedi. O mektubun… Şey… Yırtıldığını kendi gözlerinizle gördünüz mü? İyice hatırlıyor musunuz? O mektubun Andronikov’a yazılan mektup olduğunu nereden anladınız?</p>

  <p>– Kraft bana içindekileri anlattı, hatta mektubu gösterdi!.. Hoşça kalın!</p>

  <p>Birdenbire coşup kendimden geçerek:</p>

  <p>– Çalışma odanızda bulunduğum zaman korkuyor duruyordum ama siz gittikten sonra ileri atılıp ayağınızın bastığı yeri öpmeye hazırdım… dedim. Bu sözleri, nasıl, niçin söylediğimi kendim de bilmiyordum. Sonra yüzüne bakmadan çıktım gittim.</p>

  <p>Arabaya bindim, eve yollandım; ruhumu sonsuz bir sevinç kaplamıştı. Aklımda kalan her şey bir kasırga gibi gelip geçiyordu, kalbimse dopdoluydu. Annemin oturduğu eve yaklaşırken, birdenbire Liza’nın Anna Andreyevna’ya karşı gösterdiği nankörlüğü, demin söylediği acımasızca, korkunç sözü hatırlayınca bir anda hepsi için kalbim sızladı! “Hepsi de ne kadar taş yürekli insanlar! Ya Liza? Onun nesi var?” diye düşünerek dış kapının basamakları önünde durdum.</p>

  <p>Matvey’i geri gönderdim, saat dokuzda kendi evime gelip beni almasını tembih ettim.</p>
</body>
</html>
