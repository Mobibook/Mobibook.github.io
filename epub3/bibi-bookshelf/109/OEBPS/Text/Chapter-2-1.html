<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4.html</title>
  <link href="../Styles/StyleSheet.css" rel="stylesheet" type="text/css" />
</head>

<body>
  <h2 id="u46369496-4944-4f17-b38c-fbef28b46fe6">BEŞİNCİ BÖLÜM</h2>

  <h3>I</h3>

  <p>Yemeğe biraz geç kalmıştım. Evdekiler beni bekliyorlardı. Evde fazla yemek yemiyor, genelde dışarısını yeğliyordum. Evdekilerin moralini bozuk buldum. Üzüntülü idiler, suratları asıktı. Yalnız, Liza gülümsedi, o da beni gördüğü için. Duruma iyice şaşırmıştım. Annem ise hiç iyi durumda değildi, sanırım canını sıkan bir şey vardı. Versilov’a baktım, o da iyi değildi. Acaba annemle dargınlar mıydı? Bütün bu olumsuzluklara rağmen her şey yolundaydı. Ta ki, kıymalı patates yemeği orta yere gelinceye kadar. Versilov yüzünü ekşiterek öfkeli öfkeli homurdandı:</p>

  <p>– Şu, şu yemekler mideme dokunuyor, diye söylemek, o yemeklerin hemen ertesi gün sofraya gelmesini sağlamak demektir.</p>

  <p>Annem, ürkek ürkek:</p>

  <p>– İyi ama Andrey Petroviç, bilmem ki ne pişirmeli? Yeni bir şey bulmaya imkân yok ki, dedi.</p>

  <p>Ama bu sözler Versilov’un öfkesini yatıştırmak şöyle dursun, ortalığı biraz daha germişti:</p>

  <p>– Annen, yeni olan her şeye iyi diyen gazetelerimizin büsbütün tersidir, diyerek neşeli, elden geldiği kadar da dostça bir eda ile espri yapmak istediyse de beceremedi. Böyle söylemekle annemi daha çok korkutmuş oldu. Annem, gazetelere benzetilmesinden de bir anlam çıkaramamıştı, şaşkın şaşkın etrafına bakınıyordu. Tam bu sırada Tatyana Pavlovna içeri girdi, yemek yediğini söyleyerek annemin yanına kanepeye oturdu.</p>

  <p>Anladığım kadarıyla, bu kadın hâlâ benden iğreniyordu. İlk fırsata bana çatıyor, hep iğneli konuşuyordu. Son zamanlarda işi iyice azıtmıştı; şık kıyafetimi görmeye katlanamıyordu. Liza bana, atlı arabam olduğunu öğrendiği zaman baygınlıklar geçirdiğini söylemişti. En sonunda kendisiyle elden geldiği kadar seyrek karşılaşmaya karar verdim. İki ay önce de mirasın geri verilmesinden sonra bir ara evine uğrayıp Versilov’un bu hareketi üzerinde gevezelik etmek istedimse de bu sözlerime asla hak verir görünmedi, tersine küplere binmişti. Mirasın yarısı yerine hepsinin verilmesi hiç hoşuna gitmemişti; daha o zaman bana sert sert şöyle demişti:</p>

  <p>– Parayı geri vermekteki, düelloya çağırmaktaki amacının sadece Arkadiy Makaroviç’in, hakkında edindiği izlenimi değiştirmek olduğunu senin de bildiğine iddiaya girerim.</p>

  <p>Ne dersiniz, hemen hemen doğru tahmin etmişti; daha doğrusu, o zaman ben de gerçekten böyle bir şey hissediyordum.</p>

  <p>O gün daha içeri girer girmez mutlaka bana saldıracağını bildiğimden, hemen onunla ilgileniyor muşum gibi bir tavır takındım. Fakat yanlış hareket ettiğimi az sonra öğrenecektim. Çünkü ciddiliği elden bırakmak bana hiç yakışmıyordu. Nitekim az sonra iyice ipin ucunu kaçıracak, kepaze olacaktım. Başıma geleceklerden habersizce, neşe içinde kapıdan girdim ve oturdum. Liza’nın üzüntülü halini görünce, hiçbir kötü niyetim olmadan, sadece uçarılık olsun diye, sözlerimin nereye varacağını bile düşünmeden birdenbire:</p>

  <p>– Kırk yılda bir burada yemek yemeye geldim, sen de sanki özellikle böyle kederli duruyorsun Liza, deyiverdim.</p>

  <p>Liza:</p>

  <p>– Başım ağrıyor, dedi.</p>

  <p>Tatyana Pavlovna da hemen yakama yapıştı:</p>

  <p>– Aman Tanrım, hastaysan kime ne? Mademki Arkadiy Makoraviç yemek yemeye gelmiş, gülüp oynamalısın.</p>

  <p>– Siz, alnımın kara yazılarından birisiniz. Tatyana Pavlovna. Siz buradayken bir daha gelmeyeceğim, diyerek içten gelen bir öfkeyle avucumu masaya vurdum; annem titredi, Versilov tuhaf tuhaf yüzüme baktı. Birdenbire güldüm hepsinden özür diledim.</p>

  <p>Vurdumduymazlığım ve ciddiyetsizliğim hâlâ devam ediyordu.</p>

  <p>– Tatyana Pavlovna, dedim, sözümü geri alıyorum.</p>

  <p>– Hayır, hayır, diye sözümü kesti. Senin mutluluk içinde yaşamandansa talihsiz olman daha çok hoşuma gider, bundan emin olabilirsin.</p>

  <p>Versilov gülümseyerek:</p>

  <p>– Sevgili dostum, hayatta bazı küçük talihsizliklere katlanmasını bilmeli, diye mırıldandı. Talihsizlikler olmasa yaşamaya ne gerek var ki!..</p>

  <p>Sinirli sinirli gülerek:</p>

  <p>– Biliyor musunuz, siz bazen pek geri kafalı oluyorsunuz, diye bağırdım.</p>

  <p>– Dostum, bu da vız gelir bana.</p>

  <p>– Hayır, vız gelmez. Mademki karşınızdaki bir eşektir, ne diye dosdoğru eşek olduğunu söylemiyorsunuz?</p>

  <p>– Sakın kendinden söz etmeyesin? Bir defa kimseyi yargılamak istemem, hem zaten elimden de gelmez.</p>

  <p>– Neden istemiyorsunuz, neden elinizden gelmezmiş?</p>

  <p>– Hem üşenirim, hem iğrenirim de ondan. Geçenlerde bir gün, akıllı bir kadın bana, başkalarını yargılamaya hakkım olmadığını söyledi, çünkü dedi, “Acı çekmesini bilmiyorsun, hâlbuki başkalarını yargılayabilmek için yargıçlık hakkını acı çekerek kazanmak gerek. “ Bu biraz tumturaklı bir söz olmakla birlikte bana uygulanırsa belki de doğru olur. Eh, ben de kendi isteğimle bu karara boyun eğdim.</p>

  <p>– Hayret doğrusu, bunu size Tatyana Pavlovna mı söyledi, diye bağırdım.</p>

  <p>Versilov, şaşkın şaşkın yüzüme bakarak:</p>

  <p>– Bunu nasıl bildin, diye sordu.</p>

  <p>– Tatyana Pavlovna’nın yüzünden anladım: birdenbire gerilir gibi oldu da…</p>

  <p>Bunu rastlantı eseri tahmin etmiştim. Bu sözleri, sonradan öğrendiğime göre, bir gün önce ateşli bir konuşma sırasında Tatyana Pavlovna, Versilov’a söylemişti. Hem o gün sevinçlerimle, bütün neşeli duygularımla tepelerine bir kasırga gibi inmiştim. Meğerse hiç de zamanı değilmiş. Onlardan her birinin kendi düşünceleri, hem de oldukça acı düşünceleri varmış.</p>

  <p>– Hiçbir şey anlamıyorum, çünkü bütün bunlar soyut şeyler; hem sizin bir özelliğiniz var: Soyut şeylerden söz açmasını pek seviyorsunuz, Andrey Petroviç. Bu, bencilik demektir, çünkü yalnız bencil kimseler soyut şeylerden konuşmayı severler.</p>

  <p>– Budalaca bir düşünce değil ama ne olur yine yakama yapışma.</p>

  <p>– Hayır, izin verin, dedim. Duygularımı açığa vurmaya çalışarak sırnaşıyordum. “Yargıçlık hakkını acı çekerek elde etmeli” ne demek? Namuslu olan herkes yargıçtır, işte benim düşüncem.</p>

  <p>– Öyleyse kendinden yana çok az yargıç toplayabilirsin.</p>

  <p>– Birisini tanıyorum bile.</p>

  <p>– Kimmiş o?</p>

  <p>– Şu anda oturmuş, benimle konuşuyor.</p>

  <p>Versilov, tuhaf tuhaf gülümsedi, kulağıma doğru eğilerek omzumdan tutup fısıldadı: “O da sana hep yalan söylüyor. “</p>

  <p>O zaman ne düşündüğünü şimdiye kadar anlayamadım ama sonradan öğrendiğime göre, o dakikada bir haber yüzünden büyük bir üzüntü içindeymiş. Ama bu, “O da sana hep yalan söylüyor” sözleri öyle beklenmedik bir zamanda, öyle bir ciddilikle, hem de öyle tuhaf, şaka götürmeyen bir tavırla söylenmişti ki, sinir krizlerine tutulmuş gibi titremeye başladı. Bu beni korkutmuştu, vahşi vahşi yüzüne baktım; ama Versilov’un kulağıma bir şeyler fısıldadığını gören, bundan korku duyan annem:</p>

  <p>– Oh, oh, şükür Tanrı’ya, dedi. Bense başka bir şey sanmıştım… Arkadaş, sen bize darılma; biz olmasak da seninle görüşecek birçok akıllı kimse bulunur ama biz birbirimizin yanında olmazsak acaba seni kim sever?</p>

  <p>– Akraba sevgisi, hak etmeden elde edildiği için zaten ahlaka aykırıdır. Sevilmek için bu sevgiyi hak etmek gerek.</p>

  <p>– İlerde hak edersin ama burada seni hiçbir karşılık beklemeden de seviyorlar.</p>

  <p>Birdenbire hepsi gülüştüler. Ben de güldüm.</p>

  <p>– Eh, anne, durdunuz durdunuz da taşı gediğine koydunuz, diye bağırdım.</p>

  <p>Tatyana Pavlovna yine bana saldırdı:</p>

  <p>– Sen de gerçekten sevilmeye layık bir tarafın olduğunu mu sanıyorsun, dedi. Seni bir karşılık beklemeden sevdikleri yetmiyor mu? Üstelik senden iğrendikleri hâlde yine seviyorlar!</p>

  <p>Neşeli neşeli:</p>

  <p>– Hiç de öyle değil, diye bağırdım. Biliyor musunuz, belki birisi bugün beni sevdiğini söylemiştir!</p>

  <p>Tatyana Pavlovna, sanki bu sözleri bekliyormuş gibi birdenbire, kendine hakim olamayarak öfkeli bir eda ile bağırdı;</p>

  <p>– Seninle alay edip, yüzüne karşı kahkahalarla gülerek söylerdi! Kibar bir insan, daha çok kibar bir kadın senin kirli ruhunu görerek tiksinti duyar. Saçlarını yaptırmışsın, en iyisinden çamaşır giyiyorsun, elbiselerini terzide diktirmişsin ama bütün bunlar yine de iğrenç şeyler! Seni kim giydiriyor, kim yedirip içiriyor, kumar oyna diye kim sana para veriyor? Düşün, utanmadan kimden para aldığını aklına getir!</p>

  <p>Annem öyle kızarmıştı ki; şimdiye kadar yüzünde böyle bir utanç ifadesini hiç görmemiştim. Bütün benliğim altüst oldu.</p>

  <p>Kıpkırmızı kesilerek:</p>

  <p>– Harcıyorsam kendi paramı harcıyorum, kimseye de hesap vermek zorunda değilim, diye kesip atmak istedim.</p>

  <p>– Hangisi senin paran? Nereden senin paran oluyor?</p>

  <p>– Benim değilse Andrey Petroviç’in. O, bana para vermekten kaçınmaz… Prensten, Andrey Petroviç’e olan borcuna karşılık alıyorum…</p>

  <p>Versilov, birdenbire kesin bir ifadeyle:</p>

  <p>– Dostum, dedi. Onda benim metelik bile alacağım yok.</p>

  <p>Bu sözlerle şoke olmuştum. Oturduğum yerde süt dökmüş kedi gibi kalıverdim. Ama bir şeyler yapmalı, bu kötü durumdan kurtulmalıydım, yoksa utancımdan milletin içine çıkacak halim kalmazdı. Soylulara has bir şekilde davranmalı ya da umursamaz bir tavır takınmalıydım. Gözlerim Liza’ya takıldı, sanki Tatyana Pavlona’yı doğrular gibi bana bakıyordu. Bu bakışlarda kin, öfke, beni suçlayan ve alaya alan bir ifade vardı. Aklıma birden, bir şeytanlık geldi:</p>

  <p>– Siz, hanımefendi, diyerek ona döndüm. Galiba prensin evinde sık sık Darya Onisimovna’yı ziyaret ediyorsunuz? Öyleyse şu üç yüz rubleyi ona geri veremez misiniz? Bugün şu üç yüz ruble yüzünden başımın etini yediniz.</p>

  <p>Paraları çıkarıp uzattım. E, inanır mısınız o zaman bu alçakça sözler gizli bir amaç güdülerek söylenmiş değildi. Zaten böyle bir amacım da olamazdı, çünkü o dakikada bir şeyden haberim yoktu. Kendisine hiçbir amaç gütmeden birazcık takılmak istemiştim. Bu sırada annem birdenbire ayağa fırlayıp, parmağını bana doğru uzattı, gözdağı verircesine:</p>

  <p>– Hakkın yok! Hakkın yok, diye bağırdığını görünce şaşırdım kaldım.</p>

  <p>Bu durum annemden bekleyebileceğim son hareketti. Elimde olmadan ben de ayağa fırladım. Tam bir şaşkın ördek gibiydim, etrafıma bakıyor, yardım görebileceğim birilerini arıyordum ama boşunaydı. Demek ki ben gelmeden önce bu evde çok kötü şeyler olmuştu. Annem elleriyle yüzünü kapayarak koşar adımlarla odayı terk ederken benim yüreğim yanıyordu. Korkunç bir sahipsizlik, yalnızlık ve acı kalbimi burkuyor, boğuluyordum. Liza da annemin peşinden çıktı; hem de yüzüme bile bakmadan. Bütün bu olayların suçlusu Tatyana Pavlovna ise gözlerini bana dikti</p>

  <p>Gizemli bir sesle:</p>

  <p>– Yoksa gerçekten bir oyun mu oynamak istedin, diyerek sonsuz bir şaşkınlıkla yüzüme baktı kaldı. Sonra cevabımı beklemeden o da onların yanına koştu.</p>

  <p>Versilov, hiç de dostça olmayan bir tavırla, âdeta büyük bir kinle masanın yanından kalkarak köşeden şapkasını aldı.</p>

  <p>Alaylı alaylı:</p>

  <p>– Sanırım ki hiç de öyle budala değilsin, sadece masumsun, diye mırıldandı. Gelirlerse beni pasta yemeye beklemesinler, biraz dolaşacağım.</p>

  <p>Şimdi yapayalnızımdım, durum o kadar ağrıma gidiyordu ki… Ortada bir durum vardı ama bunun ne olduğunu bilemiyordum. Oturup bekleyecektim artık. Pencerenin önünde on dakika bekledikten sonra şapkamı aldım, odama çıktım. Bu saatte Tatyana Pavlona gitmiş, annemle Liza da yukarda olmalıydı. Yanılmıştım, ikisi de odada idi, kanepeme oturmuşlar, fısıldaşıyorlardı. Beni görür görmez konuşmayı kestiler. Hayret, annem bana gülümseyerek, şefkatle bakıyordu. Demek ki bana darılmamışlardı. Bu ise beni rahatlattı, keyfimi yerine getirdi.</p>

  <p>– Anne, ben suçluyum, diye söze başladım.</p>

  <p>– Peki, peki, önemi yok, diye sözümü kesti. Ancak şunu bilin ki birbirinizi sever, hiç kavga etmezseniz, Tanrı da sizi mutlu kılar.</p>

  <p>Liza kendine güvenen bir tavırla duygulu duygulu:</p>

  <p>– O, beni hiçbir zaman mutsuz etmez. Buna kesin olarak inanıyorum, dedi.</p>

  <p>– Şu Tatyana Pavlovna olmasaydı bunlar yaşanmayacaktı, diye bağırdım. Uğursuzun biri zaten…</p>

  <p>Liza beni anneme göstererek:</p>

  <p>– Gördünüz mü, anne? Duyuyor musunuz?</p>

  <p>Yüksek sesle:</p>

  <p>– Size şunu söylemek istiyorum, dedim. Yeryüzünde bir tek kötü varlık varsa o da benim, dünyada benden başka her şey iyidir!</p>

  <p>– Arkaşa, kızma yavrum ama şeyi… Bıraksaydın, ha!..</p>

  <p>– Kumar mı? Bırakacağım, anne. Bugün son defa oraya gireceğim, Andrey Petroviç, kendi ağzıyla hem de herkesin önünde, onda on parası bile olmadığını söyledikten sonra bunu mutlaka yapmalıyım. Utancımdan o kadar kızardım ki sözle anlatamam, siz belki de inanmazsınız… Bununla birlikte onunla anlaşmalıyım… Anne, sevgili anneciğim, geçen sefer burada… Hiç yakışık almayan bir şey söylemiştim… Yalan söyledim anneciğim, ben candan, gönülden iman etmek istiyorum, sadece farfaralık ettim, İsa’yı çok seviyorum…</p>

  <p>Geçen sefer gerçekten aramızda böyle bir konuşma geçmişti; annem buna çok üzülmüş, telaşa düşmüştü. Bu sefer sözlerimi dinledikten sonra bir çocuğa güler gibi güldü.</p>

  <p>– İsa, her şeyi bağışlar, senin kötü sözlerini de, daha kötü şeyleri de bağışlar. İsa, bizim babamızdır, İsa’nın bir şeye ihtiyacı yoktur, o, en koyu karanlıkta bile nur saçar…</p>

  <p>Onlarla vedalaşarak dışarı çıktım, bu sırada o gün Versilov ile görüşmeme imkân olup olmadığını düşünüyordum. Onunla mutlaka konuşmalıydım. Bunu demin yapacaktım ama fırsatım olmadı.</p>

  <h3>II</h3>

  <p>Voznesenskiy köprüsüne yakın bir yerde, avlu ortasındaki büyük bir evde oturuyordum. Daha dış kapıda, avluya girerken Versilov ile burun buruna geldik.</p>

  <p>– Her zaman olduğu gibi geze geze evine kadar geldim, hatta seni Pyotr İppolitoviç’in odasında bekledim ama canım sıkıldı. Hep kavga edip duruyorlar, hatta bugün karısı hastalanarak yatağa düştü, ağlayıp duruyor. Baktım, baktım, sonra çekip gittim.</p>

  <p>Nedense öfkelendim:</p>

  <p>– Siz galiba yalnız bana gelmesini biliyorsunuz, bütün Petersburg’da benimle Pyotr İppolitoviç’ten başka tanıdığınız yok mu?</p>

  <p>– Dostum… Ha olmuş, ha olmamış, hepsi bir değil mi?</p>

  <p>– Peki, şimdi nereye?</p>

  <p>– Senin odana artık dönmem. İstersen gel dolaşalım, akşam çok güzel.</p>

  <p>– Soyut konuşmalar yerine benimle insan gibi konuşmasaydınız, mesela hiç olmazsa yalnız şu kahrolası oyun için kulağımı bükseydiniz, belki kendimi budalaca kumara vermezdim.</p>

  <p>Dişlerinin arasından cevap verdi:</p>

  <p>– Demek pişmanlık duyuyorsun? Bu oldukça iyi bir şey, ben zaten kumarın senin için bir alışkanlık olmadığını, sadece geçici bir heves olduğunu biliyordum… Haklısın dostum, kumar oynamak aşağılıktır, hem üstelik bunun içinde kaybetmek de var.</p>

  <p>– Hem başkasının parası da kaybedilebilir.</p>

  <p>– Yoksa, başkasının parasını da mı kaybettin?</p>

  <p>– Sizin paranızı kaybettim. Ben sizin hesabınıza aldım. Bu, elbette çok saçma bir şey, hem de… Sizin paranızı kendi param gibi harcamak, budalaca bir şey ama hep kaybımı kapatmak ümidiyle oynadım.</p>

  <p>– Sana bir daha tekrar ediyorum dostum, onda benim param yok. Bu delikanlının sıkıntıda olduğunu bildiğim için, kendisi söz verdiği hâlde, onu borçlu saymıyorum.</p>

  <p>– Öyleyse daha kötü bir duruma düşmüş oluyorum… Gülünç bir durumdayım! Hem böyle olunca… Ben de ne diye ondan para alayım?</p>

  <p>– Bu artık senin bileceğin şey… Ondan para alman için gerçekten bir sebep yok mu dersin, ha?</p>

  <p>– Arkadaşlıktan başka…</p>

  <p>– Evet, arkadaşlıktan başka? Ondan para almanı haklı gösterecek başka hiçbir sebep yok mu, ha? Mesela herhangi bir düşünceye dayanarak istemiş olmayasın?</p>

  <p>– Ne gibi bir düşünce? Anlamıyorum.</p>

  <p>– Eh, anlamıyorsan daha iyi… Şunu açıkça söylüyorum, dostum, ben zaten bundan emindim. Brisons là, mon cher -Neyse, geçelim, dostum… Bundan sonra kumar oynamaktan vazgeçersen beni çok sevindirirsin.</p>

  <p>– Bunu daha önce söyleseydiniz ya! Şimdi bile yarım ağızla söylüyorsunuz.</p>

  <p>– Daha önce söylemiş olsaydım, sadece kavga ederdik, o zaman sen de beni akşamları evine böyle candan kabul etmezdin. Hem şunu da bilmelisin ki, dostum, bütün o kurtarıcı öğütler, başkasının vicdanına zorla işlemekten başka bir şey değildir. Hayatımda birçok defa başkalarının vicdanına işledim, en sonunda da sille yedim. Sille ile alay vız gelir ama asıl önemli olan şu ki, böyle yapmakla insan, hiçbir şey elde edemez, sen istediğin kadar etkilemeye çalış, kimse seni dinlemez… Kimse sevmez.</p>

  <p>– Benimle soyut şeylerden konuşmamaya başladığınıza sevindim. Sizden bir şey daha sormak istiyorum, çoktan beri istiyordum ama bilmem neden şimdiye kadar buna bir türlü imkân bulamadım. Sorum şu: Sizin evde iki ay önce benim “tabutta” son akşam karşı karşıya otururken, anneme, Makar İvanoviç’e dair sizden bazı şeyler sorduğum zaman size karşı ne kadar “saygısız” olduğumu hatırlıyor musunuz? Bir oğulun annesi için böyle konuşmasına nasıl izin vermiştiniz? Hem tuhaf değil mi? Bir tek sözle bile kızdığınızı belli etmediniz. Tam tersine bana bütün içtenliğinizle açıldınız.</p>

  <p>– Aziz dostum, senin böyle duygular beslediğini duymak çok sevindirici… Evet, çok iyi hatırlıyorum, gerçekten o zaman yüzünün kızarmasını beklemiştim, kışkırttımsa bunu sadece seni çileden çıkarmak için yapmışımdır…</p>

  <p>– O zaman da beni sadece aldattınız, ruhumdaki temiz kaynağı daha çok bulandırdınız. Evet, ben bir zavallı delikanlıyım, çoğu zaman neyin kötü, neyin iyi olduğunu anlamıyorum. O zaman bana biraz yol göstermiş olsaydınız, hemen bunu anlar, doğru yola girerdim. Ama siz o gün beni sadece kızdırdınız.</p>

  <p>– Cher enfant. Şöyle yahut böyle er veya geç seninle anlaşacağımızı hiçbir zaman söylemediğim hâlde şimdi “kızarma” kendiliğinden yüzünde belirdi ya, bu ise yemin ederim, senin için daha iyi… Dostum, bu son zamanlarda bir hayli ilerlemişsin… Yoksa bunun sebebi prensle arkadaşlık etmen mi?</p>

  <p>– Beni övmeyin, bundan hiç hoşlanmam. Gerçeğin zararına olarak yalnız kendinizi beğendirmeye devam etmek için şeytanlığı övdüğünüzden şüphe etmeme meydan vermeyin. Böyle ağır bir şüphe sakın kalbime yerleşmesin. Son zamanlara gelince… Bilmem duydunuz mu, kadınların yanında bulundum. Mesela Anna Andreyevna beni iyi karşılıyor, biliyor musunuz?</p>

  <p>– Bunu yine ondan öğrendim, dostum. Evet, hem pek sevimli hem de zeki bir kız doğrusu. Mais brisons la, mon cher. Bugün her şeye şaşılacak bir tiksinti duyuyorum, kara sevdaya mı tutuldum, ne? Herhâlde basurdan olacak… Evde ne var, ne yok? Her şey yolunda mı? Evdekilerle herhâlde barışmış, kucaklaşmışsındır? Bazen onların yanına dönmek, insana hüzün veriyor, hatta en kötü bir gezintiden sonra bile… Tanrı şahittir ki, bazen sadece bu kuyulara elden geldiği kadar geç dönmek için yağmurun altında da olsa yolu uzatmaya çalışırsın… İnsana öyle can sıkıntısı, öyle can sıkıntısı gelir ki, yeter artık dersin!</p>

  <p>– Annem…</p>

  <p>– Annen en mükemmel, en iyi bir kadın, mais… Kısacası, ben herhâlde onlara lâyık değilim. Sırası gelmişken sorayım, bugün onların nesi var? Bu son günlerde hepsi öyle tuhaf oldular ki… Bilirsin ya her zaman anlamazlıktan gelirim ama bugün orada bir şey fark etmedin mi?</p>

  <p>– Kesin olarak bir şey bilmiyorum, hem o kahrolası Tatyana Pavlovna olmasaydı bir şeyin farkına varmayacaktım, hırlaşmadan edemiyor ki! Evet, haklısınız, orada bir şeyler var. Demin Liza’ya Anna Andreyevna’nın evinde rastladım, orada da bir tuhaftı… Hatta ben bile şaştım kaldım. Anna Andreyevna’nın, Liza’yı evine kabul ettiğini herhâlde biliyorsunuzdur?</p>

  <p>– Biliyorum, dostum. Ya sen… Sen demin ne zaman, yani saat kaçta Anna Andreyevna’yı ziyaret ettin? Bir noktayı aydınlatmak için bunu bilmem gerek.</p>

  <p>– İkiden üçe kadar oradaydım. Hem ne dersiniz, ben çıkarken prens geldi…</p>

  <p>Bunun arkasından bütün ziyaretimi en ince noktasına kadar anlattım. Sessiz sessiz dinledi; prensle Anna Andreyevna’nın evlenmeleri üzerinde bir tek söz bile söylemedi. Anna Andreyevna’yı göklere çıkarmama karşın yine sadece, “Evet, sevimli bir kız” diye mırıldandı.</p>

  <p>Sanki içimden bir şey kopuyormuş gibi, birdenbire:</p>

  <p>– Katerina Nikolayevna Andrakova’nın Baron Byoring ile evleneceğine dair duyduğum en yeni haberi kendisine bildirerek onu iyice şaşırttım, dedim.</p>

  <p>– Öyle mi? Şaşılacak şey, bu “yeni” haberi demin öğleden önce, yani sen kendisini şaşırtmadan çok daha önce bana bildirmişti!</p>

  <p>Yerimde put gibi durarak bağırdım:</p>

  <p>-İnanmıyorum… Bunu nereden öğrenebilir -sonra biraz durdum, aklım başıma geldi? Sahi bunda beni ilgilendiren ne var? Ama büyük bir olasılıkla benden öğrenmiş olabilir. Fakat bir şey daha dikkatimi çekti, gerçi bunu şimdi fark edebiliyorum: Benden bunları dinlerken, sanki yeni bir şey duyuyormuş gibi hareket ediyordu. Bunların benimle ilgisi ne, bunu bir türlü anlayamadım? Niye her şeyi kafama takan biriyim ben, bazen, niye rahat olamıyorum? Kişilik sahibi bir insan olmayı bir türlü başaramıyorum. Ben gevezelikler edip potlar kırarken o tam tersine davranır, ağzını sıkı tutar. İşte o öyle biri, o gerçekten her şeyi düşünerek yapan, göz kamaştırıcı biri, belki de iyi huylu bir insan…</p>

  <p>– E, elbette, herkesin kendine göre bir huyu var! Hem asıl orijinal tarafları şu ki: Bu sağlam kişilikli insanlar, bazen kendi yöntemlerine başvurarak karşılarındakini çok şaşırtıyorlar. Biliyor musun, bugün Anna Andreyevna, “Katerina Nikolayevna Andrakova’yı seviyor musunuz, sevmiyor musunuz?” diye ortaya bir soru atarak beni öyle şaşırttı ki!..</p>

  <p>Yine şaşkına dönmüştüm:</p>

  <p>– Ne zalimce, ne akla hayale gelmeyecek bir soru, diye bağırdım. Hatta gözlerim bile kararmıştı, şimdi kendisi acıyordu…</p>

  <p>– Peki, bu nasıl yorumlanıyor?</p>

  <p>– Hiçbir şekilde, dostum, hiçbir şekilde yorumlamıyor. Kutu, hemen o anda kapanıverdi, hem de eskisinden daha sıkı kapandı. Şunu da söylemek istiyorum, asıl önemli nokta da şu: Benimle böyle konuşacağını ne o, ne de ben düşünebilirdik… Hoş, sen de onu tanıdığını söylüyorsun ya, bu sebepten böyle bir sorunun ona ne kadar yakıştığını sen de takdir edersin… Sakın bazı şeyler öğrenmiş olmayasın?</p>

  <p>– Buna ben de sizin kadar şaştım. Belki merak, belki de şaka etmiştir?</p>

  <p>– Hiç de değil, oldukça ciddi bir soruydu. Hem de yalnız bir soru değil, hemen hemen sineye çekmek gibi bir şeydi, galiba bunun da çok önemli, oldukça kesin sebepleri vardı. Ona gitmeyecek misin? Bir şeyler öğrenemez misin? Hatta bunu senden rica bile edeceğim, anlıyor musun?</p>

  <p>– Ama sizin Katerina Nikolayevna’yı sevmiş olabileceğinizi, evet, sadece sevmiş olabileceğinizi düşünmek bile garip! Beni bağışlayın, hâlâ kendimi şaşkınlıktan kurtaramıyorum. Sizinle bu yahut buna benzer bir konu üzerinde konuşmak iznini kendime hiçbir zaman vermedim.</p>

  <p>– Çok akıllıca hareket ettin, dostum.</p>

  <p>– Sizin eski maceralarınız, ilişkileriniz? Artık aramızda bu konuyu konuşmamız bile yakışık almaz, hatta ben söz açarsam budalalık etmiş olurum. Ama son zamanlarda, son günlerde içimden birçok defa şöyle düşündüm: Siz bu kadını bir zamanlar, bir dakikacık olsun sevseydiniz, onun hakkında böyle pek yanlış bir düşünceye saplanmaz, sonradan edindiğiniz izlenim gibi bir izlenime varmış olmazdınız! Sonradan olanları da biliyorum, birbirinizin düşmanı olduğunuzu, birbirinizden tiksindiğinizi biliyorum. Bunu, daha Moskova’dayken duymuştum; işte asıl burada sonsuz tiksinti, hoşnutsuzluk, daha doğrusu sevgisizlik bir gerçek olarak ortaya çıkıyor. Anna Andreyevna ise birdenbire size, “Seviyor musunuz?” diye soruyor. Yoksa böyle duygulara yabancı mı? Tuhaf bir soru, doğrusu! Şaka etmiştir, mutlaka şaka etmiştir!</p>

  <p>– Ama görüyorum ki dostum, dedi. Sesinde sinirli, içli, insanın ruhuna dokunan bir ahenk vardı, böyle haller onda pek seyrek görülürdü. Görüyorum ki sen de bu konu üzerinde oldukça ateşli konuşuyorsun. Biraz önce bayanlarla görüştüğünü söylemiştin… Gerçi sana, söylediğin gibi, bu konuya dair düşünceni sormak uygun düşmezse de yine sorayım. Sakın “bu kadın” da yakın dostlarının listesinde olmasın?</p>

  <p>Birdenbire sesim titreyerek:</p>

  <p>– Bu kadın… dedim. Beni dinleyin, Andrey Petroviç! Bu kadın, demin şu prensin evinde söylediğiniz “canlı hayat”ın ta kendisidir. Söylediklerinizi hatırlıyor musunuz? Demiştiniz ki: “Bu canlı hayat öyle dümdüz, öyle basit, öyle dosdoğru gözlerinizin içine bakan bir şey ki, böyle olduğu için bütün hayatımızca, bütün gayretimizle aradığımız şey olduğuna inanmak imkânsızdır… Eh, işte böyle bir görüşünüz olduğu hâlde kusursuz, ideal bir kadınla karşılaştınız, idealde de “bütün noksanları” gördünüz! İşte bu kadar!</p>

  <p>Okuyucu, nasıl bir heyecan geçirdiğimi burada kolayca anlayabilir.</p>

  <p>Versilov:</p>

  <p>– “Bütün noksanlar”, diye bağırdı. Vay vay! Bu sözleri çok iyi bilirim ben. Gerçekten kutlamak istiyorum. Oraya kadar gidebilmesi, dahası sana bunları söyleyebilmesi çok büyük bir başarı, dostum. Bu, aranızdaki bir yakınlaşmanın ilk belirtisi… Sen her gencin yapamadığı bir şeyi yapmışsın, alçak gönüllü davranmışsın. Bir de sırrını saklayabilmen dilini tutabilmen senin adına çok büyük bir iş.</p>

  <p>Sesinde yumuşak, dostça, okşayıcı bir gülüş seziliyordu… Sözlerinde, gece karanlığında görebildiğim kadar nurlu, yüzünde meydan okuyan, sevimli bir şey vardı. Şaşılacak bir heyecan içindeydi. Ben de elimde olmadan heyecana kapılıverdim.</p>

  <p>– Alçak gönüllülük, sır saklayabilmek dilini tutabilmek, hayır, hayır, diye bağırdım. Yanaklarım kıpkırmızı olmuştu. Hem böyle diyor, hem de yakaladığım elini bütün gücümle sıkıyor, bırakmıyordum. Yanlış düşünüyor, beni boşu boşuna kutluyorsunuz. Ben bunlara layık bir adam değilim, hak etmedim bu kutlamaların hiçbirini…Ayaklarım yere değmiyor, sanki bulutların üstünde uçuyordum. Bu duygu öyle hoş bir duyguydu ki, anlatmaya kelimeler yetmez…</p>

  <p>– Biliyor musunuz, dedim. Varsın bir gün, yalnız bir defacık böyle olsun. Bakın sevgili, güzel babacığım! Size baba dememe izin verirsiniz, değil mi? Bir kadınla olan ilişkimi, hatta bu en temiz, en masumca bir ilişki de olsa, yalnız oğlun babaya değil, herhangi bir kimsenin üçüncü birisine söylemesi doğru değildir! Temiz olduğu sanılan bu ilişki bana biraz yasak gibi geliyor. Bu hâl insanı tiksindiriyor, bu kaba bir şey oluyor, kısacası sırdaşa gerek yoktur! Ama ortada bir şey, hiçbir şey yoksa o zaman söylenebilir, değil mi?</p>

  <p>– İnsana kalbi ne emrederse, öyle yapmalı.</p>

  <p>– Ayıp, oldukça ayıp bir şey soracağım: Hayatınızda birçok kadın tanıdınız, birçok ilişkileriniz olmuştur, değil mi?.. Bunu genel, sadece genel olarak söylüyorum, özel olarak değil!</p>

  <p>Bunları söylerken hem kızarıyor, hem de mutluluktan boğulur gibi oluyordum.</p>

  <p>– Eh, diyelim ki bazı günahlar işledim…</p>

  <p>– Siz hayatı her şeyinizle tanımış bir insansınız, feleğin çemberinden geçmiş birisiniz. Birikimlerinizden yararlanmak istiyorum, bu da hakkım olsa gerek. Bana bir insan portresi çıkarmanızı istiyorum: Kadının biri yanınızdan ayrılırken elinizi sıkıyor, bakışlarını sizden kaçırarak, “Yarın saat üçte falanca yerde… Tatyana Pavlovna’nın evinde bulunacağım… “ derse -bu son cümleyi söylerken boğulacak gibi oldum… Kalbim olanca hızıyla atıyordu, sanki duracaktı. Artık konuşamıyordum. O ise bütün dikkatiyle beni dinliyor, sözlerimi bitirmemi bekliyordu Konuşmama, kaldığım yerden devam ettim:</p>

  <p>– Bunun üzerine ertesi gün saat üçte Tatyana Pavlovna’nın evine gidiyorum, içeri girerken şöyle düşünüyorum: Kapıyı aşçı kadın açar -onun aşçısını bilirsiniz ya- hemen sorarım, “Tatyana Pavlovna evde mi?” Şimdi, aşçı kadın, Tatyana Pavlovna evde yok, bir kadın misafir de onu bekliyor, derse ben bundan nasıl bir anlam çıkarmalıyım, söyleyin, eğer siz… Kısacası eğer siz…</p>

  <p>– Basbayağı sana randevu verilmiş olduğu anlamı çıkar. Ama, demek ki böyle bir şey oldu. Hem de bugün oldu. Öyle mi?</p>

  <p>– Hayır, hayır, hayır, bir şey olmadı, bir şey olmadı! Oldu ama o şey değildi; bu, randevu idi. Ama onun için değildi, bunu da bir alçak sayılmamak için hemen söylüyorum ama…</p>

  <p>– Versilov hemen sözümü kesti. Anlattıklarımın çok ilginç olduğunu söyledikten sonra:</p>

  <p>– Kendim de bir zamanlar ihtiyacı olanlara onar, yirmişer kapik veriyordum, diye devam etti. Şöyle çeksinler diye! Bir teğmen, eski bir teğmen yalnız birkaç kapik rica ediyor, diyen birisinin upuzun vücudu yolu kapadı, belki de gerçekten emekli bir teğmendi. Şu da meraka değer ki bu mesleğe uymayacak kadar iyi giyinmişti ama avuç açıyordu.</p>

  <h3>III</h3>

  <p>Bu olaya ben de şahit olmuştum. İsterseniz olayı benim ağzımdan dinleyin. Belki fazla önemi yok ama yine de bilginiz olsun. Çünkü bu öykü Bay Versilov’un o anki halini hiç unutturmuyor. Versilov o an tam bir gurur abidesiydi. Bütün heybeti, bütün benliğiyle karşımda duruyordu babam.</p>

  <p>Versilov, hiç de doğal olmayan bir şekilde birdenbire sesini yükseltti:</p>

  <p>– Peşimizi bırakmazsanız bayım, hemen polis çağırırım, diyerek teğmenin önünde durdu. Böyle bir filozofun, bir hiç yüzünden bu kadar öfkeleneceği aklımdan bile geçmezdi. Hem şuna dikkat edin, konuşmamız onun için en meraklı yerinde kesilmişti, bunu kendisi de söyledi.</p>

  <p>Teğmen kaba sesle:</p>

  <p>– Beş kapiğiniz de mi yok, diye bağırarak elini salladı. Zaten şimdi hangi hergelenin cebinde beş kapik bulunur! Kakavanlar! Alçaklar! Kendisi kunduz derisinden kürk giymiş, bir de beş kapik yüzünden bir olay çıkarmak istiyor!</p>

  <p>Versilov:</p>

  <p>– Polis, diye bağırdı.</p>

  <p>Ama bağırmaya da gerek yoktu, tam köşede bir polis duruyordu, teğmenin sövüp saymasını da işitmişti.</p>

  <p>Versilov:</p>

  <p>– Memur bey, diye bağırdı. Bizi nasıl aşağılayıp, küçük düşürdüğünü duydunuz. Lütfen olaya şahit olun. Siz de lütfen karakola buyurun…</p>

  <p>Teğmen sırıtarak:</p>

  <p>– Eee, bana göre hava hoş, dedi. Ama bir şey kanıtlayamazsınız.</p>

  <p>Versilov ısrarla:</p>

  <p>– Kaçırmayın, polis efendi, bizi karakola kadar götürün, dedi.</p>

  <p>Ben:</p>

  <p>– Gerçekten de karakola mı gideceğiz? Canı cehenneme, diye fısıldadım.</p>

  <p>– Mutlaka gideceğiz, dostum. Sokaklarımızdaki bu kepazelik, artık canıma tak dedi. Herkes görevini yapsaydı, bunun hepimize yararı dokunurdu. İt’est comique, mais c’est ce que nous ferons.</p>

  <p>Yolda yüz adım kadar gitmiştik ki, teğmen kızdı, köpürdü, kabadayılık, cesurluk tasladı… “Bu böyle olmaz, beş kuruş yüzünden sorun çıkarıyorlar” dedi durdu. Ama en sonunda polisin kulağına bir şeyler fısıldamaya başladı. Aklı başında bir adam olan, sokak olaylarından da hoşlanmadığı anlaşılan polis, galiba ondan yana idi ama bir dereceye kadar… Onun sorularına karşılık alçak sesle mırıldanıyordu: “Şimdi artık olmaz”, mesele çıkardınız ama mesela siz özür dileseniz, bay da kabul ederse, eh o zaman belki de…”</p>

  <p>Teğmen:</p>

  <p>– Peki, beni dinleyin sayın bay, diye bağırdı. Peki nereye gidiyoruz? Size soruyorum, nereye yöneldik, akıllıca bir hareket mi bu, diye yüksek sesle bağırdı… Hayatta başarısızlıkları yüzünden düşmüş olan bir insan özür dilemeye razı olursa… Artık sizce onun alçalması gerekse… Hay Tanrı kahretsin, salonda değiliz ki sokaktayız! Sokak için bu kadar özür dilemek de yeter…</p>

  <p>Versilov durdu, birdenbire kahkahayı bastı. Bütün bunları gönlünü eğlendirmek için yaptığını düşündüm ama hiç de öyle değilmiş.</p>

  <p>– Subay efendi, sizi bağışlıyorum. Şuna iyice inandım artık, siz çok yetenekli bir insansınız. Böyle bir incelik, yanlışınızı kabul edebilmeniz hayatınız boyunca o kadar çok işinize yarayacak ki… Size şimdilik kırk kapik veriyorum, bununla hem şarap, hem de yanında meze alırsınız. Polis efendi, sizi rahatsız ettik, üstelik de işinizden aldık, bizi bağışlayın. Bizim için bundan sonra yapacak bir şeyiniz yok. Siz çok soylu bir insansınız.</p>

  <p>Bana dönerek:</p>

  <p>– Dostum, şurada bir meyhane var, dedi. Gerçi tam batakhane ama çay içilebiliyor, sana oraya gitmeyi teklif etmek isterdim… Şuracıkta, haydi gidelim.</p>

  <p>Tekrar ediyorum, yüzü sevinç içinde olmakla birlikte, onu hiçbir zaman böyle heyecanlı görmemiştim; ama iki tane yirmişer kapikliği ufak para çantasından çıkarırken ellerinin titrediğini, parmaklarının arzusuna boyun eğmediğini gördüm. Öyle ki en sonunda parayı çıkarıp teğmene vermemi benden rica etmek zorunda kaldı. Bu halini hiç unutamıyorum.</p>

  <p>Beni aşağıda, kanalın yanındaki küçük bir meyhaneye götürdü. Müşteri azdı. Akordu bozuk, sesi kısılmış bir org çalınıyor, yağlı peçete kokusu etrafa yayılıyordu; bir köşeye oturduk.</p>

  <p>– Size nasıl anlatsam ki?.. Bu batakhanelere ancak canım sıkılınca, ruhum daralınca giriyorum. Şu gördüğün eşyalar, şu kekeleyen arya, şu pejmürde garsonlar, şu tavana doğru kıvrılan dumanlar, şu bilardo salonundan gelen gürültüler… Bütün bunlar öyle itici, öyle mide bulandırıcı ki… İşte böyle şeyler bazen bana çok çekici geliyor. Ne yapalım, can sıkıntısı işte… E, sonra, dostum! Bu Mars’ın oğlu, galiba hikâyeyi en meraklı yerinde kesti… İşte çay da geldi; burada çay içmeyi severim… Ne dersin, Pyotr İppolitoviç, demin o çopur kiracısına, geçen yüzyılda İngiliz parlâmentosunda başpapazla Puate’ın önünde sadece şimdiki yasalara göre nasıl olacağını anlamak niyetiyle, İsa’nın davasını gözden geçirmek üzere hukukçulardan özel bir komisyon kurulduğunu, her şeyin merasime uygun olarak yapıldığını, avukatların, savcıların ve diğerlerinin de davada hazır bulunduklarını… En sonunda yargıçların İsa’yı mahkûm etmek zorunda kaldıklarını söyleyerek onu da inandırmak istiyordu… Şaşılacak şey doğrusu! O budala kiracı da iddiaya girişti, kızdı, kavga etti, yarın evden çıkıp başka yere taşınacağını söyledi… Pyotr İppolitoviç’in karısı ağlamaya başladı, çünkü çıkarsa geliri azalacak… Mais passons. -Neyse, geçelim- Bu meyhanelerde bazen bülbüller de bulunur. Pyotr İppolitoviç’in zevkine uygun eski bir Moskova öyküsü vardır, bilmem bilir misin? Moskova’daki meyhanelerden birinde bir bülbül ötüyormuş, tüccarın biri içeri girmiş, “Keyfime engel olma” demiş; “Bülbül kaça?” diye sormuş. “Yüz ruble!” diye cevap vermişler. “Kızartın getirin!” diye emretmiş. Kızartıp getirmişler. “On kapiklik kes, bakalım. “ Bir gün bunu Pyotr İppolitoviç’e anlatmıştım ama inanmadı, üstelik de öfkelendi…</p>

  <p>Buna benzer daha birçok şey anlattı. Bu parçaları örnek olsun diye yazıyorum. Öyküme başlamak üzere ağzımı açınca hemen sözümü kesiyor, hiçbir şeyle ilgisi olmayan büsbütün saçma bir şey söylüyor. Neyse geçelim, dostum.</p>

  <p>Anlatmaya bayılıyordu; heyecanlı heyecanlı, neşeli neşeli anlatıyordu; kim bilir neye gülüyordu, hem de kıkır kıkır gülüyordu. Onda hiç böyle bir durum görmemiştim. Bir bardak çayı bir yudumda içti, sonra yenisini doldurdu. Şimdi pek iyi hatırlıyorum: Versilov, o zaman çoktan beklediği kıymetli, meraklı bir mektubu almış bir insana benziyordu. Mektubu önüne koymuş, özellikle açmıyor, tersine uzun zaman elinde evirip çeviriyor, damgayı gözden geçiriyordu. Bazı emirler vermek için başka odaya gidiyor, kısacası en meraklı dakikayı elden geldiği kadar uzatmaya çalışıyor. Çünkü o dakikanın hiçbir zaman kaçmayacağını biliyor, bütün bunları da sadece duyacağı zevkin tam olması için yapıyordu.</p>

  <p>Ben, doğal olarak ona da başından sonuna kadar her şeyi anlattım. Bu belki bir saat kadar sürmüştü. Zaten başka türlü de olamazdı ki! Daha biraz önce anlatmaya can atıyordum. Öyküme, Moskova’dan geldiği zaman, babası prensin odasında karşılaşmamızdan başladım; sonra bütün bunların nasıl yavaş yavaş geliştiğini anlattım. Hiçbir noktayı atlamadım, atlayamazdım da. Çünkü kendisi beni kışkırtıyor tahmin yürütüyor, söylemek istediklerimi aklıma getiriyordu. Bazen bunun inanılmayacak, basit bir şey olduğunu sanıyordum. Aradan geçen iki ay içinde her defa gittiğimde orada bir yerde oturduğunu yahut kapı arkasında durup bizi dinlediğini sanıyordum. Çünkü önceden her hareketimi, duygumu biliyordu! Ben de içimi dökmekten büyük bir zevk duyuyordum, çünkü onda öyle içten gelen bir yumuşaklık, öyle psikolojik bir incelik, öyle leb demeden leblebiyi anlama yeteneği görmüştüm ki! Beni tıpkı bir kadın gibi şefkatle dinliyordu. Sonra öyle bir tavır takındı ki, hiçbir şeyden utanmamaya başladım. Bazen küçük bir nokta üzerinde duruyor, sık sık sözümü kesiyor, sinirli sinirli tekrarlıyordu: “Küçük olayları unutma, en önemlisi küçük olaylardır, sakın atlama. Ayrıntı ne kadar küçük olursa bazen o kadar büyük önemi oluyor, “ diyordu. Eh, elbette, önce Katerina İvanovna’ya yüksekten baktığımı anlatmakla söze başladım ama çabucak asıl konuya geçtim. Ayağının bastığı yeri öpmek için ileri atılmak istediğimi bütün içtenliğimle anlattım. En güzel, en parlak tarafı da, “belge için bütün varlığı ile titremekle birlikte” aynı zamanda bugün bana açıldığı gibi temiz, kusursuz kalmanın da mümkün olacağını söylemesiydi. Ama ben sözlerimi bitirirken bakışlarında, temiz gülümseyişinde arada bir beliren büyük bir sabırsızlık ifadesi, bir çeşit dalgınlık, sert bir şey göze çarpmaya başlamıştı. “Belge” bahsine geldiğim zaman içimden, “Ona doğruyu söyleyeyim mi, söylemeyeyim mi?” diye düşündüm ama bütün neşeme rağmen bu noktayı anlatmadan, bunu bütün ömrümce hatırlamak için buraya kaydediyorum. Ona da, Katerina Nikolayevna’ya söylediğim gibi, Kraft’ı işe karıştırarak bu meseleyi açıkladım. Gözleri parladı, alnında tuhaf, oldukça karanlık ifade taşıyan bir buruşukluk belirdi.</p>

  <p>– Sözünü ettiğin mektubu sevgili dostum, Kraft’ın yaktığından emin misin, iyice hatırlıyor musun? Sakın yanılmış olmayasın?</p>

  <p>Kendimden emin bir sesle:</p>

  <p>– Yanılmıyorum, dedim.</p>

  <p>– İşin özü şu ki bu mektup onun için oldukça önemli bir mektuptur, kâğıt bugün elinde olsaydı, hemen bugün şey… Yapabilirdin -ama ne yapabileceğimi söylemedi… Ne dersin, mektup şimdi senin elinde olmasın?</p>

  <p>Titrediğimi hissettim ama dışımdan belli etmedim, kendimi ele verecek bir harekette bulunmadım, gözümü bile kırpmadım. Yalnız hâlâ bu soruyu anlamak istemiyordum:</p>

  <p>– Yani nasıl elimde olsun? Şimdi mi elimde olacak? Kraft mektubu o zaman yakınca nasıl bende olur?</p>

  <p>– Öyle mi, diyerek ateş gibi yanan, hareketsiz gözlerini yüzüme dikti. Bu bakışı oldukça iyi hatırlıyorum. Hâlâ gülümsemekle birlikte yüzünde o ana kadar okunan iyi kalplilik ifadesi, kadın inceliği taşıyan ifade birdenbire kaybolmuştu. Tavırlarında bir bozulmuşluk vardı. Bu da hemen göze çarpıyordu, gittikçe dalgınlaşıyordu. O dakikaya kadar hâkim olduğu gibi yine kendine hâkim olmaya devam etseydi, bana belge için sorduklarını sormazdı. Heyecana kapılmış olması, bu soruyu sormasına yol açmıştı. Hoş, bunu ben şimdi böyle söylüyorum ama o zaman ondaki bu değişmeyi çabucak fark edememiştim. Hâlâ uçmaya devam ediyordum, kalbimde de hâlâ o musiki çalınıyordu. Ama öykümü bitirmiştim, yüzüne bakıyordum.</p>

  <p>Her şeyi son noktasına kadar anlatıp bitirdiğim zaman:</p>

  <p>– Şaşılacak şey doğrusu, diye mırıldandı. Tuhaf bir şey yavrum, orada üçle dört arası bulunduğunu, Tatyana Pavlovna’nın da evde olmadığını söylüyorsun, değil mi?</p>

  <p>– Tam üçten dört buçuğa kadar…</p>

  <p>– E, ne dersin, tam saat üç buçukta ben de Tatyana Pavlovna’ya uğramıştım. Beni mutfakta karşıladı, bilirsin o eve hep arka kapıdan girerim.</p>

  <p>Öyle şaşırdım ki birdenbire irkildim:</p>

  <p>– Ne dediniz, sizi mutfakta mı karşıladı, diye bağırdım.</p>

  <p>– Evet, hem de beni içeri alamayacağını söyledi. Yanında iki dakika kadar kaldım, zaten kendisini sadece yemeğe çağırmak için uğramıştım.</p>

  <p>– Belki o sırada başka bir yerden gelmiştir?</p>

  <p>– Bilmem ama hiç de öyle değil. Sırtında evde giydiği bluz vardı. Sonra tam saat üç buçukta…</p>

  <p>– Ama… Peki Tatyana Pavlovna benim içerde olduğumu söylemedi mi?</p>

  <p>– Yoo, bana öyle bir şey söylemedi… Söyleseydi, şimdi sana sormazdım, elbette…</p>

  <p>– Beni dinleyin, bu çok önemli bir şey…</p>

  <p>– Yani… Ne bakımdan? Öyle de sarardın ki dostum; bunda önemli ne var yani?</p>

  <p>– Bir çocukla alay eder gibi benimle alay ettiler!</p>

  <p>– Kendisi de söylediği gibi sadece, “taşkınlık etmenden” korkmuş olabilir. Eh, bunu önlemek için de her olasılığa karşı, Tatyana Pavlovna’yı alıkoymuştur.</p>

  <p>– Aman Tanrım, nasıl da bir oyun! Beni dinleyin, bütün bunları bana üçüncü bir kimsenin, Tatyana Pavlovna’nın önünde söyletti. Demek ki o da demin söylediklerimin hepsini duydu! Bunu… Bunu düşünmek bile insana korku veriyor!</p>

  <p>– C’est adon, mon cher. Hem de üstelik demin kadınlara “geniş mizaçla” baktığını söylemiş, “Yaşasın geniş mizaçlılık!” diye bağırmıştın.</p>

  <p>– Ben bir Othello, siz de Jago olsaydınız, bunu daha iyi söyleyemezdiniz… Ama buna kahkahalarla gülerim, çünkü böyle bir ilişki yoktur. Hem insan nasıl gülmesin? Varsın öyle olsun! Benden çok üstün olan o şeye inanıyorum, ‘ülkü’mü kaybetmedim!.. Sadece şaka ettiyse, kendisini bağışlarım. Zavallı bir delikanlıyla şaka etmiş, ne çıkar! Hem zaten kendimi bir şeye hazırlamış değilim ki!.. Bununla birlikte hiçbir şeye aldırmasak bile, o yine de bir öğrenci olarak kaldı. Onun ruhunda, kalbinde öğrencilik vardı, hem öylece öğrenci olarak kalacaktır! Yeter! Beni dinleyin, ne dersiniz, bütün gerçeği öğrenmek için hemen şimdi evine gideyim mi? Gitmeyeyim mi?</p>

  <p>Kahkahalarla gülüyorum, diyordum. Gözlerim yaşlarla dolmuştu.</p>

  <p>– Eh, istersen git, dostum.</p>

  <p>– Bunları size anlatmakla ruhumu kirletmiş gibi oldum. Darılmayın dostum ama bir kadın için bildiklerini, -bunu tekrar ediyorum- bir kadın için bildiklerini üçüncü bir kimseye anlatamaz, çünkü sırdaş bunu anlamaz. Melek bile anlamaz. Bir kadına saygı besliyorsan sırdaşına sırrını açma, kendine saygın varsa yine sırdaşına açma! Şimdi ben kendime olan saygımı yitirdim. Hoşça kalın, kendimi asla bağışlamayacağım…</p>

  <p>– Amma da yaptın ha, dostum, işi büyütüyorsun. “Hiçbir şey olmadı” diyen sen değil miydin?</p>

  <p>Kanala çıktık, vedalaştık. Sesi tuhaf tuhaf titreyerek:</p>

  <p>– Şöyle candan, bir çocuk gibi, bir oğlun babasını öptüğü gibi hiçbir zaman beni öpmeyecek misin, dedi.</p>

  <p>Onu daha hiç öpmemiştim, bunu kendisinin isteyeceği de hiç aklıma gelmezdi.</p>

  <h2 id="u1f2c1895-4ab8-4b3b-b8f5-f4431527422f">ALTINCI BÖLÜM</h2>

  <h3>I</h3>

  <p>Eve doğru hızlı adımlarla giderken aklımdan şunlar geçiyordu: Onun yanına hemen şimdi gitmeliyim, gideceğim de. Büyük bir olasılıkla şimdi evdedir ve yalnızdır. Yanında birisi de olsa hiç fark etmez, artık hiçbir şey umurumda değil. Gerekirse başka bir yere çağırır, yine konuşurum. Beni kabul etmezse araya birini koyar, mutlaka görüşmem gerektiğini iletirim. Belge lafını duyunca dayanabileceğini hiç sanmıyorum. Tatyana Pavlovna için merak ettiğim şeyleri de öğrenmiş olurum böylece. Eğer haksız isem, güvenini kazanmaya çalışırım. Yok, ben haklı isem, o suçlu ise her şey biter o zaman… İşte o zaman her şey sona erer, koparırım bağlantımı. Ben bir şey kaybeder miyim. Hayır, kaybeden o olur. “ Bu düşüncelerle adımlarımı biraz daha açıyor, onun yanına bir an önce varma isteğiyle yanıp tutuşuyordum. Fakat nasıl olduysa, içimden gelen “sakın oraya gitme!” uyarısına uydum ve gitmedim. İşte o an, hayatımda unutamayacağım bir güzellik ve soyluluktu. Onun yanına gitmediğimi kimse öğrenemeyecekti. Bunu bir Tanrı, bir de ben bilecektim. Böyle kritik bir dakikada böyle bir karar verebilmek ne kadar soylu bir duyguymuş, Tanrım! Bunu bilmek bile bana yetiyor.</p>

  <p>En sonunda aklımı başıma topladım:</p>

  <p>“Bu bir kandırmadır, ben de ona hiç aldırmadan yanından geçip gideceğim…” diyerek kesin kararımı verdim. Bana gerçeği göstererek korkutmak istediler, bense inanmadım, onun temiz ruhlu bir insan olduğuna hâlâ inanıyorum! Hem niçin gideceğim, ona ne soracağım? Neden mutlaka bana, “temiz oluşuma” benim ona inandığım gibi inansın? Niçin “taşkınlığımdan” korkarak Tatyana’yı evde bulundurmasın? Onun gözünde henüz böyle bir şeye layık değildim. Varsın layık olduğumu, aldatmalara kapılmadığımı bilmesin ama ben bunu biliyorum, bunun için de kendime saygı besleyeceğim. Ah, evet, Tatyana’nın önünde içimi dökmeme engel olmadı, tersine Tatyana’nın beni dinlemesine imkân verdi. Tatyana’nın kapı arkasında oturup gizlice dinlediğini biliyordu, onun bana güldüğünü biliyordu, bu korkunç bir şey! Ama… Ama ya bundan kaçınmaya imkân bulamadıysa! Deminki durum karşısında ne yapabilirdi, bunun için onu nasıl suçlarım? Demin ben de Kraft konusunda ona yalan söylemedim mi? Söyledim, çünkü bundan kaçınmaya imkân yoktu, ben de ister istemez, masumca bir yalan uydurdum: Birdenbire bir acı duyarak kızararak, “Aman Tanrım!” diye haykırdım. Ya ben, ya ben biraz önce ne yaptım? Yine aynı Tatyana’nın önünde onu kepaze etmedim mi, bütün olan bitenleri demin Versilov’a anlatmadım mı? Ama ne söylüyorum? Bu iki şey arasında fark var. Ben yalnız belgeden söz ettim, doğrusunu isterseniz, Versilov’a yalnız belgeden söz ettim. Çünkü anlatacak başka bir şey yoktu, olamazdı da. İlk önce ona bunu hatırlatan, “Olmasına imkân yoktu!” diye bağıran ben değil miydim?.. Versilov, anlayışlı bir insandır. Hım… Ama bu kadına karşı, ne korkunç bir kin besliyormuş! Kim bilir o zaman aralarında nasıl bir korkunç olay geçti, sebebi acaba ne idi? Elbette onun yüzünden olmuştur! Versilov, zaten sınırsız bir onur duygusundan başka hiçbir duygu besleyemezdi.</p>

  <p>Evet, o zaman bu düşünce birdenbire aklıma gelmişti, ben bile farkında olmamıştım. O sırada işte böyle düşünceler birbiri ardınca aklımdan geçmişti, ben de o zaman kendime karşı temiz kalpliydim, hile yapmıyor, kendimi aldatmıyordum. O sırada, o dakikada herhangi bir şeyi etraflıca düşünmediysem bu, kendime karşı iki yüzlülük ettiğim için değil, sadece aklım yetmediği için böyle olmuştu.</p>

  <p>İçimde bir çeşit belirsizlik, kararsızlık olsa da, eve sonsuz bir neşe içinde döndüm. Ama duygularımı analiz etmekten korkuyor, kendimi bir şeyle avutmak istiyordum. Hemen ev sahibinin karısının yanına gittim. Gerçekten de kocası ile aralarında korkunç bir kavga olmuştu. Kadın, veremin son devresinde bir memur karısıydı, belki iyi kalpliydi ama bütün veremliler gibi, oldukça huysuzdu. Hemen onları barıştırdım, kiracıya gittim. Bu adam, çok kaba, çopur yüzlü budalanın biriydi. Onuruna pek düşkün bir memurdu. Bir bankada çalışıyordu, soyadı da Çeryakov idi. Onu hiç sevmiyordum. Böyle olmakla birlikte kendisiyle iyi geçiniyordum. Çünkü sık sık birlikte Pyotr İppolitoviç’le alay etmek alçaklığında bulunuyordum. Hemen gittim, evden çıkmaması için onu kandırdım, zaten evden çıkmaya o da cesaret edemezdi ya! Ev sahibinin karısını iyice avuttum, başının altındaki yastığı güzelce düzelttim. Bunun üzerine gözlerinden kin akarak, “Pyotr İppolitoviç hiçbir zaman böyle yapmasını bilmez.“ dedi. Sonra mutfakta onun hardal yakıları ile uğraştım, kendi elimle iki tane çok iyi hardal yakısı hazırladım. Zavallı Pyotr İppolitoviç, sadece bana bakıyor, beni kıskanıyordu, fakat ben parmaklarının ucuyla bile olsa hastaya dokunmasına izin vermedim. Buna karşılık da teşekkür gözyaşları ile ödüllendirildim. Sonra, hatırlıyorum, birdenbire bütün bunlardan bir bezginlik duydum. Birdenbire hastaya iyi kalpli bir insan olduğum için bakmadığımı, bunu öyle kim bilir niçin, büsbütün başka bir sebeple yaptığımı anladım.</p>

  <p>Matvey’i sabırsızlıkla bekliyordum, o akşam son defa şansımı denemeye karar vermiştim. İçimde korkunç bir kumar oynama arzusu duyuyor, oynamadan yapamayacağımı düşünüyordum. Bir yere gidip kendimi avutmazsam, belki daha fazla sabredemeyerek Katerina Nikolayevna’ya giderdim. Matyev, biraz sonra gelecekti ama birdenbire kapı açıldı. Hiç beklemediğim bir misafir, Darya Onisimovna içeri girdi. Yüzümü buruşturdum, şaşırdım. Evimi biliyordu, çünkü bir gün annemin bir işi için bana gelmişti. Kendisini oturttum, birçok şey soran gözlerle yüzüne bakmaya başladım. Bir şey söylemeden, doğru gözlerimin içine bakıyor, sıkılarak gülümsüyordu.</p>

  <p>– Sizi Liza mı gönderdi, diye sordum.</p>

  <p>– Yoo, öyle kendiliğimden geldim.</p>

  <p>Kendisine işim olduğunu, biraz sonra çıkacağımı hatırlatınca, “Zaten ben öylesine gelmiştim, çok takılmadan gideceğim.“ dedi. Ona acımaya başlamıştım, öylesine boynu bükük kalmıştı ki… Şunu da söyleyeyim: Annemden, Tatyana Pavlovna’dan, hepimizden büyük yardımlar görmüş birisiydi. Stelbeyeva’nın yanına gidince de kendisini unutmuştuk. Liza ise kendisini sık sık ziyaret ederdi. Buna sebep de galiba yine kendisiydi, çünkü alçak gönüllü olmasına, insanın yüzüne gülmesine rağmen insanlardan uzaklaşmak, bir yere sinmek gibi bir huyu vardı. Bana gelince onun bu gülümsemeleri, yüzüne her an başka bir ifade vermesi hiç de hoşuma gitmiyordu. Hatta bir gün onu düşünürken kendi kendime, “Olya’sı için uzun zaman üzülmeli.” demiştim. Ama bu sefer bilmem nasıl olduysa, ona acıdım.</p>

  <p>Sonra hiçbir şey söylemeden başını önüne eğdi. Belime sarılıp yüzünü dizlerime yasladı. Ellerimi yakaladı, öpeceğini sanarak geri çekilmeye çalıştım. Yüzüne götürdüğü ellerim sıcak gözyaşlarıyla ıslandı. Sessiz sessiz ağlıyordu. Ardından sarsıla sarsıla ağlamaya başladı. Bu durum hiç hoşuma gitmiyordu, yoksa etkilenmemem mümkün değildi. Biraz önce yüzüme bakmaktan korkarken, şimdi tam bir güvenle gözlerini gözlerime mıhladı. Yüreğim sızlıyor, onun bu hâline dayanamıyordum. Sakin olmasını istedim.</p>

  <p>– Yavrum, evlâdım, ne yapacağımı bilmiyorum. Karanlık basar basmaz sabrım tükeniyor, dayanamıyorum. Sokak, karanlık beni çekiyor. Hem çeken de bir hayal. Kafama bir hayal yerleşti, sokağa çıkar çıkmaz onunla karşılaşacağımı sanıyorum. Yürüyorum, yürürken de onu görür gibi oluyorum. Daha doğrusu başkaları yürüyorlar, bense özellikle arkalarından gidiyorum, sakın şu giden o olmasın diye. İşte şu benim sevgilimin ta kendisi değil mi? Hep düşünüyorum, düşünüyorum. En sonunda büsbütün aptallaşıyorum, halkın arasında itilip kakılıyorum, içim sıkılıyor. Tıpkı bir sarhoş gibi şuna buna çarpıyorum, bazıları küfrediyorlar. Artık her şeyi içimde saklıyorum, kimseye gitmiyorum. Hem nereye gideceksin, şimdi gittiğim yerlerin hepsi bana daha çok bıkkınlık veriyor. Buradan geçiyordum, “Dur ona bir uğrayayım,“ dedim. O, hepsinden daha iyi kalpliydi, o zaman da oradaydı. Evladım, artık kimseye faydası olmayan benim gibi talihsiz bir kadını bağışlayın; şimdi çıkıp gideceğim…</p>

  <p>Bunun arkasından birdenbire ayağa kalktı, gitmek için acele ediyordu. Tam bu sırada Matvey de gelmişti. Darya Onisimovna’yı kızağa, yanıma aldım, Stelbeyeva’nın evindeki dairesine götürüp bıraktım.</p>

  <h3>II</h3>

  <p>Son dadandığım yer bir rulet kumarhanesiydi. Burası öyle bir yerdi ki, kendimi oraya gitmekten alıkoyamıyordum. Yanımda da beni kumarla tanıştıran prens vardı. Burada en çok tutulan kumar “bank”tı. Büyük zenginler geliyor, ortada korkunç paralar dönüyordu. Bir süre sonra burası da bana itici gelmeye başladı, çünkü buraya gelen birinin kum gibi parası olmalıydı. Üstelik gelenlerin çoğu saygısız kimselerdi ve sosyeteydi. Prens bunlardan hoşlanıyor, daha kötüsü beni de yanında sürüklüyordu. Kumar oynamak ve bu tiplerle sohbet Prensin son tutkusuydu. Ama prens, içeri girince beni bırakıyor, dostlarıyla tanıştırmıyordu her nedense. Ben de tam bir yabani gibi davranıyordum. Bazen bunu o dereceye vardırıyordum ki, hareketlerim herkesin gözüne batmaya başlıyordu. Oyun masası başında bazen şununla bununla konuştuğum da oluyordu. Ama bir defa kendisiyle yalnız konuştuğum, hatta gülüştüğüm, elindeki kâğıdı da tahmin ettiğim bir bayla ertesi akşam odalardan birinde karşılaşınca selamlaşmak istemiştim; ne dersiniz, beni tanımadı bile. Daha kötüsü, yapmacıktan bir şaşkınlıkla yüzüme baktı, gülümseyerek yanımdan geçti gitti. Bu yüzden bir zaman sonra orasını bıraktım, başka bir batakhaneye dadandım. Buraya başka bir ad veremeyeceğim. Burası, bir odalığın idare ettiği oldukça iğrenç, küçük, pis bir yerdi. Sahibi olan odalık, oyun oynanan salona hiç uğramazdı. Burada her şey pek açıktı. Subaylar, zengin tüccarlar da gelmekle birlikte, her şeyde bir kirlilik vardı. Ama birçoklarını çeken de zaten buydu Sonra orada çoğu zaman şansım açılıyordu. Ama bir gün oyunun tam kızıştığı bir sırada tanımadığım iki kumarcının dövüşmesiyle sona eren çirkin olaydan sonra orayı da bıraktım. Artık son takıldığım yer Zerşçikov’un kumarhanesiydi. Ruletin sahibi emekli bir subaydı. Kumarhanesinde akşamlar da oldukça iyi, askerce geçer, namusla şeref meselelerinde pek titiz davranılır, kısa konuşulur, daha çok iş görülürdü. Örneğin şakacılara ve mirasyedilere burada rastlanmazdı. Bundan başka banko karşılığı oynanan para yüksek bile sayılabilirdi. En çok da ruletle banko oynanırdı. Ekim ayının on beşinci gününün akşamına kadar orada yalnız bir iki defa bulunmuştum. Zerşçikov da galiba beni görünce tanıyordu; ama henüz hiç kimseyle tanışmıyordum. Aksi gibi prensle Darzan da o akşam gece yarısına doğru benim bırakmış olduğum öteki soylu haylazların kumarhanesinden dönüşte Zerşçikov’a uğramışlardı. Bu yüzden ben de o akşam yabancıların arasında bir yabancı gibi kalmıştım.</p>

  <p>Bir okurum olsa da, maceralarıma dair bundan önce yazdıklarımın hepsini okusaydı, sosyete için yaratılmış bir insan olmadığımı kendisine anlatmama şüphesiz ki hiç gerek kalmazdı. Bir defa toplantılarda nasıl davranacağımı bilmem. Kalabalık bir yere girdiğim zaman bütün bakışların beni elektrik cereyanı gibi sarstığını duyarım. Evlerde değil, tiyatro gibi yerlerde bile tüylerim diken diken olur. Bütün bu ruletlerde, toplantılarda kendime göre bir tavır takınmasını bir türlü beceremedim gitti. Bazen fazla yumuşaklığım, kibarlığım için kendime kızar, bazen durup dururken kalkar kaba bir hareket yapardım. Hâlbuki benimle kıyaslanamayacak kadar alçak olan kimseler bile orada kendini beğenmiş bir tavır takınmasını biliyorlardı. İşte beni en çok kudurtan da buydu ya, bu yüzden gittikçe soğukkanlılığımı kaybediyordum. Şunu da dosdoğru söyleyeyim ki yalnız şimdi değil, daha o zaman bütün o topluluk, her şeyi söylemek gerekirse, kumarda kazandığım para bile, artık bana tiksinti, üzüntü veriyordu. Oynarken büyük bir zevk aldığım kumar da beni sıkmaya başlamıştı. Bütün bunlar, yani bütün o insanlar, kumar oyunu, başlıcası onlarla birlikte ben kendim, çamurlara bulanmışım gibi geliyordu bana. “Kazanır kazanmaz, hepsine birden hemen tükürür geçerim!” diyordum. Gece oyunundan sonra şafak sökerken odamda uykuya daldığım sırada bunu her defa tekrarlıyordum. Parayı hiç sevmediğimi göz önünde tutacak olursak, bu kazancın benim için bir değeri kalmıyordu. Her zaman bu gibi hâllerde söylenen beylik sözleri tekrar edecek değilim. Kısacası sadece oyun oynamak, kamçılanmak, zevk duymak, kaybı göze almak, kumar oynama ihtiyacını yerine getirmek diye kendimi avutmayacağım. Paraya korkunç ihtiyacım vardı, bu yol benim yolum, bu ‘ülkü’ benim “ülküm” olmasa da, öyle yahut böyle o zaman yine de bir tecrübe olmak üzere bu yolla da kazanmayı denemeye karar vermiştim. Beni bu işe kışkırtan şu kuvvetli düşünceydi: “Kuvvetli bir iraden olduktan sonra mutlaka milyoner olabileceğine inanmadın mı? İradeni denemedim mi? Öyleyse kendini burada da göster. Rulet masasının başında, ülkün için gereken iradeden daha fazla iradeye gerek var mı yani?” İşte kendi kendime tekrarladığım sözler. Kumar oyununda insan, keskin zekâsını kullanabilir, dahası sakin olursa hep başarır. Hesaplı hareket edildiği zaman kör rastlantının sertliğini yenmemenin imkânsız olduğuna şimdiye kadar inandığım için o zaman irademe bir türlü sahip olamayışımı, tıpkı bir çocuk gibi kendimi kumarın etkisine kaptırdığımı görerek gittikçe sinirleniyordum. “Açlığa dayanan ben, böyle budalalıktan kendimi koruyamayacağım ha!”, İşte beni huylandıran buydu. Üstelik ne kadar gülünç, aşağı bir duruma düşmüş olursam olayım, bir gün onların hepsini hakkımda edindikleri izlenimi değiştirmek zorunda bırakacak olan kuvvetli hazinenin içimde yattığını anlayışım, o zaman hayatımın biricik kaynağını, ışığını, gururunu, silâhını, avuntusunu oluşturuyordu. Başka türlü olsaydı, belki kendimi daha çocukken öldürürdüm. Bunun için kumar masası başında acınacak bir varlığa döndüğümü gördükçe sinirlenmememe imkân var mıydı? İşte bu yüzden de kendimi oyundan alamıyordum. Şimdi bunu çok iyi anlıyorum. Bundan başka onurum da kırılıyordu. Kumarda kaybetmem beni prensin, Versilov’un, herkesin, hatta Tatyana’nın karşısında küçük düşürüyordu. Ben öyle sanıyordum, içimde böyle bir duygu vardı. Artık bir şeyi daha açıklamak istiyorum: Daha o zaman kendimi eğlenceye kaptırmıştım; lokantada yediğim yedi tas yemekten, Matvey’den, İngiliz mağazasından, berberimin düşüncesini dinlemekten, daha bilmem nelerden vazgeçmeme artık imkân yoktu. Bütün bunları o zaman da anlayabiliyordum ama sadece elimi silkip geçiyordum. Şimdi ise bunu yazarken utancımdan kızarıyorum.</p>

  <h3>III</h3>

  <p>Artık kalabalığın içinde yalnızları oynuyordum, kimse benimle ilgilenmiyordu. Yabancılar arasında oyun masasının bir köşesinde yerimi aldım. Küçük kavlar sürerek, masanın başında iki saati aşkın bir süre oturdum. Gerçi zarar etmemiştim ama kazancım da yoktu. Kısacası sıfıra sıfır elde sıfırdı. Aslında bu durum, şanstan öte benim beceriksizliğimden kaynaklanan bir şeydi. Elime geçen bütün fırsatları bir budala gibi harcamıştım. Kızmama rağmen soğukkanlılığımı yitirmemeye çalışıyordum. En sonunda on beş ruble kadar bir para yitirdim. Bu önemsiz sonuç beni sinirlendirdi, üstelik de hiç hoşa gitmeyecek oldukça kötü bir şey oldu. Rulet masalarının bağında bazen hırsızlar bulunduğunu bilirim, yani sokaktan gelme hırsızlar değil, tanınmış oyuncuların arasından çıkma hırsızlar. Mesela tanınmış oyunculardan Aferdov’un bir hızsız olduğundan eminim. Şimdi şehirde dolaşarak caka satıyordu. Daha geçenlerde kendisini Midilli atları koşulu arabası ile gördüm, bununla birlikte yine de hırsızın biridir, hem de benden çaldı. Bu olayı ilerde anlatacağım, o akşamsa sadece bir başlangıç oldu. Geçen iki saat içinde masanın bir köşesinde oturdum, yanımda; sol tarafımda pis bir züppe oturuyordu, sanırım Yahudi idi. Bununla birlikte, bir yerde çalışıyor, hatta yazılar yazıp bastırıyordu. En son dakikada birdenbire yirmi ruble kazanmıştım. İki tane kırmızı onluk önümde duruyordu. Baktım bizim züppe Yahudi, elini uzatıp hiçbir şey olmamış gibi banknotlardan birini çekmeye başladı. Bu hareketine engel olmak istedimse de oldukça saygısız bir tavırla, hiç sesini yükseltmeden, bu parayı kendisinin kazanmış olduğunu, biraz önce oyuna sürüp aldığını söyledi. Hatta konuşmaya gerek bile duymadan başını çevirdi. Aksi gibi o dakikada düşüncelere dalmıştım, büyük bir şey tasarlıyordum. Bir yana tükürüp onunla tartışmaya bile gerek görmeden çabucak ayağa kalktım, banknotu da ona bağışladım. Hem zaten küstah hırsızla işi uzatmaya da imkân yoktu, çünkü aradan zaman geçmiş, oyun artık ilerlemişti. İşte daha sonraki olaylarda da bu hareket, yanlışlarımın en büyüğü oldu. Yanımızda duran birkaç oyuncu, tartışmamızı duymuşlardı, böyle kolaylıkla gerilediğimi görünce herhâlde asıl benim hırsız olduğumu sanmışlardı. Saat tam on iki idi; öbür odaya gittim, düşündüm, taşındım, yeni planımın üzerinde durdum, sonra geri dönerek elimdeki banknotları bankadan beşer rublelik altınlarla değiştirdim. Elime kırktan fazla beşlik altın geçmişti. Bu parayı ona böldüm, her biri dört altından ibaret on kava ayrıldım, birbiri ardından zeroya koymaya karar verdim. “Kazanırsam, şansım varmış, demek, kaybedersem daha iyi, bir daha hiç oynamam…” diye düşünüyorum. Şunu da söyleyeyim ki, iki saat içinde bir kere olsun zero çıkmamıştı, artık zeroya kimse para koymaz olmuştu.</p>

  <p>Ayakta durmuş, çatık kaşlarla dişlerimi sıkarak kavları sürüyordum. Üçüncü kez koyuşumda Zerşçikov, yüksek sesle bütün gün çıkmayan zeroyu bağırdı. Yüz kırk tane beşlik altını önüme saydılar. Geriye yedi kav daha kalıyordu, oyuna devam ediyordum. Bu sırada etrafımdaki her şey döndü, dans etmeye başladı.</p>

  <p>Daha önce kendisiyle yan yana oturduğum, pancar gibi kırmızı yüzlü, fraklı, birkaç saatten beri anlatılmaz bir sabırla küçük kavlar süren, her koyduğunu birbiri ardınca kaybeden ak saçlı, palabıyıklı oyuncuya masanın üzerinden bağırdım:</p>

  <p>– Buraya geçin! Buraya geçin! Burada şans var!</p>

  <p>Palabıyık, tehditkâr bir şaşkınlıkla, masanın öbür ucundan:</p>

  <p>– Bana mı söylüyorsunuz, diye sordu.</p>

  <p>– Evet, size söylüyorum! Orada avucunuzdaki son parayı da kaybedeceksiniz!</p>

  <p>– Bu sizi ilgilendirmez, bana engel olmamanızı rica ederim.</p>

  <p>Ama ben, artık kendimi tutamıyordum. Masanın öte tarafında, tam karşımda yaşlı bir subay oturuyordu. Benim kazancıma bakarak yanında oturan birisine:</p>

  <p>– Şaşılacak şey, zero çıkıyor. Ben doğrusu zero’ya koymaya cesaret edemem, diye mırıldandı.</p>

  <p>Yeniden para koyarken:</p>

  <p>– Cesaret edin, albayım, diye bağırdım.</p>

  <p>Albay sert bir sesle:</p>

  <p>– Rica ederim, beni de rahat bırakın, öğütlerinize ihtiyacım yok, diyerek sözümü kesti. Burada çok bağırıyorsunuz.</p>

  <p>– Sizin iyiliğinizi düşünerek söyledim; peki, ister misiniz sizinle iddiaya girişelim. Bakın şimdi yine zero çıkacak; on altın, işte koyuyorum, ister misiniz?</p>

  <p>Bunun arkasından on tane beşlik altını ileri sürdüm.</p>

  <p>Ciddi, sert bir sesle:</p>

  <p>– On altınına iddiaya girmek mi? Bak bu olur, dedi. Size karşı iddiaya girerim ki zero çıkmayacak.</p>

  <p>– On tane Louis altını, albayım.</p>

  <p>– Nasıl, on Louis altını mı?</p>

  <p>– On tane beşlik altın, yüksek anlamıyla Louis altını demektir.</p>

  <p>– Öylece beşlik altın diyorsunuz, değil mi? Sakın benimle alay edeyim demeyin!</p>

  <p>Kazanacağımdan oldukça emindim. Gerçi iddiam öyle sağlam değildi, çünkü şansım otuza birdi. Amacım hava atmak, ön plana çıkmaktı. Benden rulet döndü, döndü, döndü… Gözlerime inanamıyordum, evet yine ben kazanmıştım. Herkes şaşkınlıktan neredeyse küçük dilini yutacaktı. Kazanmak ne bir güzel duyguydu aman Tanrım! Önümde tam yüz altın vardı. Zerşçikov, paranın bir kısmını banknot olarak kabul edip etmeyeceğimi sordu, buna karşılık ben de yalnız bir şeyler homurdandım, çünkü sakin bir şekilde, akıllıca konuşmak artık elimden gelmiyordu. Başım dönüyor, dizlerimin bağı çözülüyordu. Hemen o anda korkunç bir risk duygusuna kapıldım, ayrıca başka bir şeyler de yapmak, başka bir iddia teklif etmek, birisinin avucuna birkaç bin ruble saymak istiyordum. Banknotlarla altın paralardan yükselen kümeyi hızlı bir hareketle avucumda kuruyor, bir türlü de sayamıyordum. Tam o sarada arkamda prensle Darzan’ı gördüm. Öteki bankodan daha yeni dönmüşlerdi, sonradan öğrendiğime göre son kuruşlarına kadar bütün paralarını kaybetmiş haldeydiler. Moralleri bozuk, suratları asıktı.</p>

  <p>– Vay, Darzan, diye bağırdım. Bakın, işte şans burada! Zeroya koyun!</p>

  <p>– Kaybettim, param yok diye cevap verdi; prens de sanki beni görmüyor, tanımıyormuş gibi davranıyordu.</p>

  <p>Önümdeki para yığınını göstererek:</p>

  <p>– İşte size para, diye bağırdım. Ne kadar istiyorsunuz?</p>

  <p>Darzan, kıpkırmızı kesilerek bağırdı:</p>

  <p>– Hay, Tanrı kahretsin, sizden para istemedim.</p>

  <p>Zerşçikov, kolumdan çekerek:</p>

  <p>– Sizi çağırıyorlar, dedi.</p>

  <p>İddiayı kaybeden albay beni birkaç defa hem de söver gibi çağırmıştı.</p>

  <p>Öfkesinden pancar gibi kızararak:</p>

  <p>– Paranızı alın, diye bağırdı. Tepenizde dikilmek zorunda değilim; sonra parayı almadım falan dersiniz, sayın bay!</p>

  <p>– İnanıyorum, inanıyorum albay, saymadan da inanıyorum. Yalnız rica ederim, bana öyle bağırmayın, hem de kızmayın, diyerek elimle onun altınlarını da önüme çektim.</p>

  <p>Albay sert sert:</p>

  <p>– Sayın bay, rica ederim, sevinçlerinizle başkasına sırnaşın, bana değil, diye bağırdı. Ben sizinle birlikte domuz çobanlığı yapmadım.</p>

  <p>Etraftan:</p>

  <p>– Böylelerini içeri sokmak garip şey doğrusu!</p>

  <p>Kimmiş?</p>

  <p>Delikanlının biri, gibisinden sesler kulaklarımda çınlıyordu.</p>

  <p>Ama ben dinlemiyordum, aklıma geldiği gibi koyuyordum, hem artık zeroyu bırakmıştım. Bir deste yüzlük banknotu birinci on sekize koydum.</p>

  <p>Arkamda prensin sesini duydum.</p>

  <p>– Haydi gidelim Darzan. Başımı onlara çevirdim:</p>

  <p>– Eve mi? Beni bekleyin, birlikte çıkalım, ben de paydos ediyorum.</p>

  <p>Koyduğum numara kazandı; bu, büyük bir kazançtı.</p>

  <p>– Paydos, diye bağırarak titreyen ellerimle altınları küreyip ceplerime doldurmaya, banknotları saymadan deste yapmaya, anlamsız bir şekilde parmaklarımla bükerek hepsini birden yan cebime sokmaya çalışıyordum. Tam bu sırada sağ tarafımda oturan, büyük kavlar süren, bir parmağında yüzük bulunan Aferdov’un tombul eli, benim üç tane yüzlük banknotun üzerine yattı, onları avucuyla örttü.</p>

  <p>Böbürlenmekle birlikte oldukça yumuşak bir sesle:</p>

  <p>– İzin verin, bu sizin değil, dedi.</p>

  <p>İşte bu, birkaç gün sonra o sonuca varacak olan olayın başlangıcıydı. Şimdiyse şerefim üzerine yemin ederim ki o üç tane yüzlük benimdi ama kötü alınyazım yüzünden o zaman paraların benim olduğunu bilmekle birlikte yine de içimde onda bir kadar bir şüphe vardı. Namuslu bir insan için de bu her şey demektir, bense namuslu bir insanım. Başlıcası o zaman Aferdov’un hırsız olduğunu henüz kesin olarak bilmiyordum. Ona o kadar yabancıydım ki, soyadını bile bilmiyordum. Bu yüzden belki o dakikada gerçekten yanıldığıma o üç tane yüzlüğün bana sayıp verdikleri para arasında olabileceğini düşünmüştüm. Oynadığım süre içinde önümdeki para yığınını saymıyor, sadece kürüyordum. O sırada Aferdov’un önünde de paralar vardı, paraları, benimkilerin yanındaydı ama toplu bir haldeydi, hem sayılmıştı. Artık, orada Aferdov’u herkes tanıyor, zengin bir insan olarak biliyor, kendisine saygı gösteriyorlardı. Bütün bunların benim durumuma etkisi büyüktü. Bundan olacak, itiraz etmiyordum. Yanlış bir şey yapmaktan korkuyordum. Sevinç, beni tam bir budala yapmıştı.</p>

  <p>Hırsımdan dudaklarım titremeye başlamıştı.</p>

  <p>– Ne yazık ki kesin olarak hatırlamıyorum; ama öyle sanıyorum ki bu paralar benim, dedim. Bu sözlerim etraftakilerin homurdanmalarına yol açtı…</p>

  <p>Aferdov, itiraz kabul etmeyen kibirli bir sesle:</p>

  <p>– Böyle şeyler söylemek için kesin olarak bilmek gerek, sizse herkesin önünde kesin olarak söylüyorsunuz, dedi</p>

  <p>– Kimmiş bu, yahu? Buna nasıl izin verilir, diyen birkaç ses işitildi.</p>

  <p>Yandan bir alçağın sesi daha duyuldu:</p>

  <p>– Bunu ilk defa yapmıyor ki; demin ötede Rehberg ile on ruble yüzünden bir mesele çıkmıştı.</p>

  <p>– Peki, yeter artık, yeter, diye bağırdım. İtiraz etmiyorum, alın!.. Prens… Prensle Darzan nerede? Gittiler mi? Baylar, prensle, Darzan’ın nereye gittiklerini görmediniz mi?</p>

  <p>Sonra bütün paralarımı kaparak, birkaç altını cebime sokmaya bile vakit bulamadan öylece avucumun içinde tutarak prensle Darzan’ın peşinden koştum.</p>

  <p>Prensle Darzan, beni beklemeden bağırmalarıma aldırış bile etmeden merdivenlerden inmişlerdi. Onlara yetiştim ama bir dakika kadar kapıcının önünde durup, kim bilir hangi şeytana uyarak, elimdeki üç altını onun eline sıkıştırdım; zavallı adam şaşkın şaşkın yüzüme baktı, şaşkınlıktan teşekkür bile edemedi. Ama o anda benim için hepsi birdi, o arada orada Matvey olsaydı, ona da herhâlde bir avuç altın verirdim; hem galiba öyle yapmak istemiştim. Ama koşa koşa kapıdan çıkınca kendisini daha demin eve gönderdiğimi hatırladım. Bu sırada prensin kızağı kapı önüne geldi, o da kızağa bindi.</p>

  <p>– Ben de sizinle geleceğim, hem de size geleceğim, diye bağırarak kızağın önlüğünü yakaladım, içeri girmek için kendime doğru çektim. Ama birdenbire Darzan yanımdan geçerek kızağa atladı, arabacı da önlüğü elimden çekip alarak onunla beyleri örttü.</p>

  <p>Beynim attı.</p>

  <p>– Hay Tanrı cezasını versin, diye bağırdım.</p>

  <p>Yani ben, tıpkı bir uşak gibi, önlüğü Darzan için açmış oluyordum.</p>

  <p>Prens:</p>

  <p>– Eve, diye bağırdı.</p>

  <p>– Dur, diye seslendim, kızağa yapıştım, tam o sırada at kızağı çekti, ben de karların içine yuvarlandım. Bana, sanki bu komik halime güldüler gibi geldi. Ayağa kalktım, karşıma çıkan ilk arabayı tuttum, atı hızla sürerek prensin evine yollandım.</p>

  <h3>IV</h3>

  <p>Arabacı ile bir rubleye anlaştım. Zayıf at hızlı gidemiyor, anormal bir şekilde de yolu uzatıyordu. Heyecanımı yatıştırmak için arabacıyla konuşmak istedim. Fakat kelimeler ağzımdan çıkmıyor, saçma sapan şeyler heceliyordum. Arabayı tam prensin evinde durdurdum. Prens henüz dönmüştü, üzerini değiştiriyordu. Ardından öfkeli öfkeli odanın içinde volta atmaya başladı. Bu kızgınlığının nedeni de Zerşçikov’un kumarhanesinde kaybettiği korkunç paraydı. Yüzüme dik dik baktıktan sonra:</p>

  <p>– Yine mi geldiniz, diye mırıldandı.</p>

  <p>– Evet, sizinle hesabı kesmek için geldim, sayın bay, diye cevap verirken âdeta boğuluyordum. Bana karşı böyle hareket etmeye ne hakkınız var?</p>

  <p>Soru dolu gözlerle yüzüme bakıyordu.</p>

  <p>– Mademki Darzan’la gidecektiniz, bana Darzan’la gideceğim, diyebilirdiniz. Ama siz tam tersini yapıp atı kamçılattınız, ben de…</p>

  <p>– Ha, gerçekten, galiba karların içine yuvarlandınız, diyerek yüzüme karşı güldü.</p>

  <p>– Buna, düelloya çağırmakla cevap verilir, bunun için de önce hesabı keselim…</p>

  <p>Bunun arkasından titreyen ellerimle cebimdeki paraları çıkarmaya, kanepenin, mermer masanın, hatta açık duran bir kitabın üstüne yığın yığın, avuç avuç, deste deste koymaya başladım. Birkaç altın da halının üstüne düştü.</p>

  <p>– Ha, gerçekten, galiba kazanmıştınız?.. Zaten tavırlarınızdan da belli oluyor.</p>

  <p>Hiçbir zaman benimle böyle küstahça konuşmamıştı. Benzim, kül kesildi.</p>

  <p>– Burada… Ne kadar olduğunu bilmiyorum… Saysam iyi olurdu. Size üç bin ruble kadar borcum var… Yoksa daha mı fazla?… Fazla mı, eksik mi?</p>

  <p>– Borcunuzu ödemeniz için sizi zorlayan yok sanırım…</p>

  <p>– Hayır efendim, kendiliğimden ödemek istiyorum. Sebebini siz de bilirsiniz. Bu yüzlüklerin destesinde bin ruble olduğunu biliyorum, işte!</p>

  <p>Bunun arkasından titreyen ellerimle saymaya koyuldum ama çabucak vazgeçtim.</p>

  <p>– Hepsi bir, bin ruble olduğunu biliyorum. Eh, işte bu bin rubleyi kendime alıkoyuyorum, geriye kalanını, şu yığınları da borcum olarak, borcumun bir kısmının karşılığı olarak alın. Burada iki bin ruble kadar var sanırım, belki daha da fazladır!</p>

  <p>Prens, sırıtarak:</p>

  <p>– Ama bin rublesini yine de kendinize saklasanız, dedi.</p>

  <p>– Size gerekli miydi? Ama mademki gerekliymiş, işte buyrun.</p>

  <p>– Hayır, gerekli değil, diyerek küçümser bir tavırla başını çevirerek yine odada dolaşmaya başladı.</p>

  <p>Sonra meydan okuyan bir yüzle birdenbire döndü.</p>

  <p>– Parayı vermek de nereden aklına esti, dedi.</p>

  <p>Bu sefer ben ona bağırdım:</p>

  <p>– Sizden hesap sormak için veriyorum!</p>

  <p>Büyük bir öfkeyle:</p>

  <p>– Bu cakalı sözleri, yapmacıklı tavırları bırakın da defolun gidin, diye bağırarak yerinde tepindi. İkinizi de çoktan beri kovmak istiyordum, sizi de, Versilov’unuzu da kovacaktım.</p>

  <p>– Aklınızı mı oynattınız, dedim. Ama o çıldırmışa benziyordu.</p>

  <p>– Cakalarınızla içimi sıktınız, hep söz, söz, söz! Mesela namus için söyledikleriniz! Tuh! Çoktan beri sizinle ilgimi kesmek istiyordum… Bu dakikanın gelip çattığına seviniyorum. Kendimi bağlanmış sanıyordum, sizi… İkinizi de evime kabul etmek zorunda olduğumu düşündükçe kızarıyordum! Şimdiyse kendimi hiçbir bağla bağlı saymıyorum, hiçbir şeyle bağlı değilim, bunu bilmiş olun! Sizin Versilov’unuz beni Andrakova’ya çatarak kepaze etmek için kandırmaya çalıştı… Bundan sonra benim evimde namustan söz açmaya hakkınız yoktur. Çünkü siz, şerefsiz insanlarsınız… İkiniz de, evet ikiniz de! Mesela siz, benim paramı almaktan utanmadınız mı?</p>

  <p>Gözlerim karardı. Çok yavaş bir sesle:</p>

  <p>– Sizden bir arkadaş gibi aldım, dedim, Kendiniz verdiniz, ben de sizin bana karşı yakınlık gösterdiğinize inanıyordum…</p>

  <p>– Ben sizin arkadaşınız değilim! Size para veriyordum ama onun için değil… Niçin verdiğimi siz daha iyi bilirsiniz.</p>

  <p>– Versilov’un alacağına karşılık alttan alıyordum, biliyorum belki bu budalalıktı ama ben…</p>

  <p>– Versilov’un izni olmadıkça onun alacağına karşılık para alamazdınız, ben de o izin vermedikçe onun parasını size veremezdim… Size kendi paramı veriyordum; siz de bunu biliyordunuz. Bildiğiniz hâlde alıyordunuz; ben de kendi evimde iğrenç bir komedyanın oynanmasına göz yumuyordum!</p>

  <p>– Neyi biliyormuşum? Ne komedisi? Peki, bana niçin para veriyordunuz?</p>

  <p>– Pour vos beaux yeux, mon cousin! -Sizin kara gözleriniz için yeğenim- diyerek yüzüme karşı kahkahalarla güldü.</p>

  <p>– Hay Tanrı cezanı versin, diye bağırdım. Hepsini alın, şu bin ruble de sizin olsun! Şimdi artık ödeştik, yarın da…</p>

  <p>Kumar oynamak için kendime ayırdığım yüzlük banknotların destesini yüzüne fırlattım. Deste tam yeleğine çarparak yere düştü. Prens hızla, geniş geniş üç adım atarak üzerime yürüdü.</p>

  <p>Büyük bir öfkeyle, teker teker, heceler gibi:</p>

  <p>– Bir aydan beri benden para alırken, kız kardeşinizin benden gebe olduğunu bilmediğinizi söylemek cesaretinde bulunur musunuz, ha, dedi.</p>

  <p>– Ne? Nasıl, diye bağırdım, birdenbire dizlerimin bağı çözüldü. Bütün gücümü kaybederek kanepeye yığıldım. Sonradan prens, yüzümün tıpkı bir kâğıt gibi bembeyaz olduğunu söyleyecekti. Aklım karmakarışık oldu. Hatırlıyorum, sessiz sessiz birbirimizin yüzüne bakıyorduk. Onun yüzünden korkuya benzer bir gölge geçti; birdenbire bana doğru eğildi. Omuzlarımdan tutup, düşmeyeyim diye beni kavrıyordu. Yüzündeki gülümsemeyi oldukça iyi hatırlıyordum: Bu gülümsemede güvensizlikle karışık bir şaşkınlık ifadesi vardı. Evet, sözlerinin böyle bir etki yapacağını hiç beklemiyordu, çünkü benim suçlu olduğumu sanıyordu.</p>

  <p>Sonunda bayıldım ama baygınlık sadece bir dakika kadar sürdü, sonra kendime geldim; ayağa kalktım, ona bakıyor, olup bitenleri düşünmeye çalışıyordum. O kadar uzun zaman uyuyan aklım, birdenbire gerçeği bütün çıplaklığı ile kavramıştı! Daha önce bana, o dakikada ne yapacağımı sorsalardı, herhâlde prensi parça parça edeceğimi söylerdim. Ama elimde olmadan büsbütün başka bir şey oldu. Birdenbire iki elimle yüzümü kapadım, acı acı, hıçkıra hıçkıra ağladım. Kendiliğinden böyle olmuştu! Delikanlının içinde hâlâ, küçük bir çocuk yaşadığı meydana çıkmıştı. Demek ki o zaman ruhumda henüz küçük bir çocuk yaşıyormuş. Kanepeye kapandım, hıçkırmaya devam ettim. “Liza! Liza, zavallı, kara talihli Liza, diye ağlıyordum.</p>

  <p>Prens, birdenbire her şeye inandı. Derin bir üzüntüyle:</p>

  <p>– Tanrım, size karşı ne kadar suçluyum, diye bağırdı. Kuruntu ederek sizin için ne kadar kötü düşünmüştüm… Beni bağışlayın, Arkadiy Makaroviç!</p>

  <p>Birden ayağa kalktım, bir şeyler söylemek istedim, karşısında dikilip durdum ama bir şey söylemedim, önce odadan, sonra da evden dışarı koşarak çıktım. Evime yaya yürüyerek gittim, geçtiğim yolların hiçbirini hatırlamıyordum. Aklım başımdan uçup gitmişti sanki. Kendimi karyolaya attım, yüzükoyun yastığa kapandım, karanlıkta düşündüm, düşündüm. Böyle dakikalarda insan hiçbir zaman ciddi olarak düşünemiyor. Aklımla hayalim, sanki bir ip gibi kopuyordu, hatta hatırlıyorum, bu olayla hiçbir ilgisi olmayan şeyleri, Tanrı bilir neleri düşünüyordum. Ama kederle, o büyük yıkım birdenbire yine hatırıma geliyor, bana acı, sızı veriyordu. Ben de gene hıçkırarak: “Liza! Liza!” diye bağırıyor, ağlıyordum. Ne zaman, nasıl uykuya daldığımı hatırlamıyorum ama derin, tatlı bir uykuya dalmıştım.</p>

  <h2 id="u06dcae4f-3aa2-4ef1-b929-6979f54cfbb8">YEDİNCİ BÖLÜM</h2>

  <h3>I</h3>

  <p>Sabah uyandığımda saat sekizi gösteriyordu. Kapıyı kilitledim, pencerenin önüne geldim. Gözlerim dışarıdaydı ama aklım hep bir gün önceki yaşadıklarımdaydı. İki saat böylece geçmişti, ancak, hizmetçinin kapıyı vurmasıyla normale dönebildim. Hizmetçiyi kabul etmeyip kovdum, kapıyı tekrar kilitledim. Bir saat sonra idi, kapı tekrar vurulmaya başladı. Gelen Liza idi, ardında da elinde bir kahveyle hizmetçi… Kahve fincanını önüme koyan hizmetçi kadın Fekla sobaya odun doldurmaya başladı. O sobayı yakmaya çalışırken ben odada volta atıyordum. Liza’nın yüzüne bakamıyor, konuşamıyordum. Hizmetçi de inadına yavaş hareket ediyor, odadan bir türlü çıkmak bilmiyordu. Bana, sanki bunu bilerek yapıyor gibi geldi. Öte yanda Liza bir kenara çökmüş beni izliyordu. Durumda bir anormallik olduğunun farkında gibiydi.</p>

  <p>Birdenbire:</p>

  <p>– Kahven soğuyacak, dedi.</p>

  <p>Yüzüne baktım, hiçbir sıkılma eseri yoktu, o kadar rahattı ki, hatta dudaklarında gülümseme dolaşıyordu.</p>

  <p>Kendimi tutamadım:</p>

  <p>– İşte kadınlar, dedim. Omuzlarımı silktim. Hizmetçi en sonunda sobayı yaktı, sonra odayı toplamak istedi ama onu çabucak kovdum, kapıyı kapadıktan sonra da Liza’ya yöneldim. Şimdi baş başa idik, kendisiyle rahatça konuşabilirdik.</p>

  <p>Liza:</p>

  <p>– Lütfen söyler misin, niçin kapıyı tekrar kapadın, diye sordu.</p>

  <p>Karşısına dikildim, birdenbire:</p>

  <p>– Liza, beni bu şekilde aldatacağın aklıma gelir miydi, diye bağırdım.</p>

  <p>Söze böyle başlayacağımı hiç düşünmemiştim. Hem bu sefer gözyaşları değil, hemen hemen öfkeye benzer bir duygu hançer gibi birdenbire kalbime saplanmıştı. Öyle ki böyle bir şeyi ben bile beklememiştim. Liza kızardı ama cevap vermedi. Yalnız gözlerimin içine bakmaya devam ediyordu.</p>

  <p>– Dur, Liza, dur, ah, ben ne budalaymışım! Ama budala mıydım? Bütün imalar, ancak dün bir küme hhâlinde toplandı, o zamana kadar ben nereden bilecektim? Stelbeyeva’ya bir de şu… Darya Onisimovna’ya gidip gelmenden mi anlayacaktım? Ama ben seni bir güneş sayıyordum, Liza, hem böyle bir şey aklıma gelebilir miydi? Hatırlıyor musun, o zaman, iki ay önce seni onun evinde görmüştüm, o gün neşeli bir gündü, hem yürüyor, hem seviniyorduk… O zaman olmuş muydu? Olmuş muydu? Olmuş muydu bu iş?</p>

  <p>Susuyor, başını önüne eğiyordu.</p>

  <p>– Demek o zaman da beni aldatıyordun? Bunlar benim budalalığımdan olmadı, Liza. Suç benim değil, daha çok bencilliğimde, belki de herkesin bir aziz oluşuna inanmış olmamdadır. Hepinizin benden çok yüksek ruhlu birer insan olduğunuza hep inanmıştım, işte sonucu! En sonunda dün, bir gün içinde, bütün imalara rağmen bunu anlayamadım… Dün zaten büsbütün başka şeylerle uğraşmıştım!</p>

  <p>Bu sırada birdenbire Katerina Nikolayevna’yı hatırladım. İğne gibi bir şey yine sızlatarak kalbime saplandı, kıpkırmızı kesildim. O dakikada iyi kalpli bir budala olmam mümkün değildi.</p>

  <p>Liza, yavaş, uysal olmakla birlikte oldukça metin, kendine güvenen bir sesle:</p>

  <p>– Kendini bir şey için haklı çıkarmaya mı çalışıyorsun? Arkadiy, sen galiba bir şey için kendini haklı göstermeye acele ediyorsun, o şey nedir, dedi.</p>

  <p>– Ne mi? Peki, ben şimdi ne yapmalıyım? İşte mesela bu soruyu ele alalım! Hâlbuki sen, “Nedir?” diye soruyorsun. Nasıl hareket edeceğimi bilmiyorum! Bu gibi hâllerde erkek kardeşlerin nasıl hareket ettiklerini bilmiyorum. Evet tabanca ile korkutarak evlenmeye zorladıklarını bilmiyor değilim… Namuslu bir insan nasıl hareket ediyorsa öyle hareket etmeliyim! Bense işte namuslu bir insanın nasıl hareket edeceğini bilmiyorum!.. Neden? Çünkü biz soylu bir aileden değiliz, oysa prens? Hem de ötede kendine koltuk hazırlıyor, biz namuslu insanları dinlemek bile istemez. Hatta biz seninle kardeş bile sayılmayız, soyu sopu belirsiz piç çocuklarız, bir kölenin çocuklarıyız. Hiç prensler kölelerle evlenir mi? Tanrım, ne iğrenç şey! Bu yetmiyormuş gibi üstelik oturmuş şaşkın şaşkın bana bakıyorsun.</p>

  <p>Liza yine kızardı.</p>

  <p>– Acı duyduğuna inanıyorum ama hem acele ediyor, hem de kendine işkence ediyorsun.</p>

  <p>– Acele ediyormuşum! Sence epey geç kalmış değil miyim! Bana böyle söylemek sana düşmezdi, Liza!</p>

  <p>Sonunda içimde biriken bütün öfkem benliğimi kapladı.</p>

  <p>– Ya benim bilmeyerek katlandığım o kepazelikler?.. Bu prens benden kim bilir ne kadar tiksiniyordu! Şimdi, artık her şey gün gibi apaçık, o manzara da gözlerimin önünde canlanıyor. Aranızdaki ilişkiyi çoktan beri bildiğimi sanmıştı! Benim için, bildiği hâlde susuyor, üstelik de “namusluluk” taslıyor, diye düşünüyordu! Kız kardeşinin, evet kız kardeşinin, namusu için para alıyor demiştir. İşte onu tiksindiren buydu, ben de onu bütünüyle haklı buluyorum. Bir alçağı, sadece onun kardeşi olduğu için, her gün evine kabul etmek, sonra, bu da yetişmiyormuş gibi, onun namustan, şereften dem vurmasını dinlemek… Buna onun gibi bir insanın bile kalbi dayanamaz! Sen de buna izin verdin, bana söylemedin! Benden o kadar tiksiniyormuş ki Stebelkov’a bile konuyu açmış. Dün de Versilov ile ikimizi birden kovmak istediğini söyledi. Ya Stebelkov! “Anna Andreyevna da Lizaveta Makarovna gibi kız kardeşinizdir.“ dedi. Üstelik de arkamdan: “Benim param daha iyi” diye bağırdı. Bense onun evinde küstahça kanepelere yayılıyor, akranıymışım gibi onun kahrolasıca dostluklarına sırnaşıyordum. Bütün bunlar da senin yüzünden oldu! Dün Darzan’ın benimle konuşurken takındığı tavra bakılacak olursa, belki şimdi bunu o da biliyordur… Benden başka herkes, herkes biliyor!</p>

  <p>Liza sözümü keserek:</p>

  <p>– Kimse bir şey bilmiyor, tanıdıklarından kimseye de söylemiş değildir, hem söylemesine imkân da yok, dedi. Stebelkov’a gelince, yalnız şunu biliyorum ki Stebelkov ona işkence ediyor… Bu Stebelkov, belki de tahmin etmiştir… Senden prense birkaç defa söz etmişti, o da senin bir şeyden haberin olmadığına bütün benliğiyle inanıyordu. Dün aranızda geçenlerin nasıl olduğuna bir türlü akıl erdiremiyorum.</p>

  <p>– Ah, dün hiç olmazsa onunla ödeştik, hiç olmazsa bu dertten kurtuldum! Liza, annem biliyor mu? Ama bilmez olur mu hiç, dün bana nasıl saldırmıştı!.. Ah, Liza! Bu olan şeyler için kendini bütünüyle haklı mı görüyorsun? Şimdiki zamanda buna nasıl baktıklarını, senin ne görüşte olduğunu, daha doğrusu annemin, babamın, benim, için ne düşündüğünü bilmiyorum… Versilov biliyor mu?</p>

  <p>– Annem ona bir şey söylememiş, o da sormamış, anlaşılan sormak istemiyor.</p>

  <p>– Biliyor ama bilmek istemiyor, onun âdetidir! Budala kardeşinin tabancalardan falan söz etmesine gülebilirsin ama ya annemiz, ya annemiz? Bunun annemize bir hakaret olduğunu hiç düşünmedin mi? Bense bunu düşünerek bütün gece üzüntü duydum; şimdi annemin aklına gelecek ilk düşünce şu olacaktır: “Buna benim de bir zamanlar günah işlemiş olmam yol açtı, çünkü anasına bak, kızını al, derler!”</p>

  <p>Liza’nın gözlerinden yaşlar dökülüyordu:</p>

  <p>– Ah, bu sözleri ne büyük bir kinle, ne kadar acımasızca söyledin, diye haykırdı.</p>

  <p>Ayağa kalktı, hızlı adımlarla kapıya doğru yürüdü.</p>

  <p>– Dur, dur, diyerek onu kucakladım, tekrar oturttum, ellerimi gevşetmeyerek kendim de yanına oturdum.</p>

  <p>– Buraya gelirken her şeyin tıpkı böyle olacağını, mutlaka benim kendimi suçlu göstermemi isteyeceğini düşünmüştüm. Buyur, suçlu olduğumu kabul ediyorum. Deminden beri sadece gururumdan sustum, bir şey söylemedim ama annemle sana kendimden daha çok acıyorum… Sözlerini bitiremedi, birdenbire acı acı ağladı.</p>

  <p>– Yapma Liza, yapma! Hiçbir şeye gerek yok. Ben, seni yargılayamam. Liza, annem ne dedi? Söyle, çoktan beri biliyor mu?</p>

  <p>Gözlerini önüne eğerek kısık bir sesle:</p>

  <p>– Herhalde çoktan beri biliyordu ama ben ona daha çok yakında, bu olduktan sonra söyledim, dedi.</p>

  <p>– Ne dedi?</p>

  <p>Daha hafif bir sesle cevap verdi.</p>

  <p>– “Taşı!” dedi.</p>

  <p>– Ah Liza, evet “taşı!” Kendine sakın bir şey yapayım deme!</p>

  <p>Oldukça güçlü bir sesle:</p>

  <p>– Yapmam, diye cevap verdi, yine gözlerini kaldırıp bana baktı. Hiç üzülme, diye ekledi. Bu iş bambaşka bir şey…</p>

  <p>– Liza, yavrum, burada sadece hiçbir şey bilmediğini görüyorum ama seni ne kadar çok sevdiğimi ancak şimdi anladım. Yalnız bir şeyi anlamıyorum, Liza. Burada her şey gün gibi açık, yalnız bir şeye hiç akıl erdiremiyorum; söyle, onu nesi için sevdin? Böyle bir insanı nasıl sevebildin? İşte asıl sorun bu!</p>

  <p>Liza hafifçe gülümseyerek:</p>

  <p>– Herhalde gece bunu düşünerek acı çektin, değil mi, dedi.</p>

  <p>– Dur Liza, evet, bu budalaca bir soru, sen de elbette gülüyorsun. İstediğin kadar gülebilirsin ama şaşırmamak elde mi, söyle bana? Sen ve o, ikiniz de öyle birbirinize zıt insanlarsınız ki! Ben onu iyice inceledim: somurtkan, alıngan, kuruntulu bir insan. Belki çok iyi kalplidir, varsın öyle olsun ama her şeyden önce, her şeyde kötülük görmeye taraftardır. Soyluluğa çok fazla değer veriyor, soylu olanlara saygı gösteriyor, bunu adım gibi biliyorum. Görüyorum da, ancak bu da galiba sadece bir ‘ülkü’ olmaktan ileri gitmiyor. Evet, pişmanlık duymasını biliyor. Bütün ömrünce kendine lanet edip pişmanlık duymuş ama hiçbir zaman da yola gelmemiş, hoş bu bakımdan da tıpkı bana benziyor ya! Kafasında bin bir hurafe, bin bir yanlış düşünce vardır ama düşüncesizin, bilgisizin tekidir. Büyük kahramanlıklar arar, küçük şeylerle etrafını kirletir. Bağışla Liza, ben bir budalayım, bunları söyleyerek seni incittiğimi biliyorum, anlıyorum…</p>

  <p>Liza gülümsedi:</p>

  <p>– Portreyi belki aslına benzetecektin ama benim yüzümden ona çok kızgın olduğun için, hiç de doğru çizemedin. O, daha ilk görüşte sana güvensizlik duymuş, sen de onun nasıl biri olduğunu anlayamadın, benimle Luga’dan beri… Luga’dan beri yalnız beni görüyordu. Evet, o hem kuruntulu hem de hasta, ben olmasaydım, aklını oynatırdı. Beni bırakacak olursa ya delirir ya kendini öldürür.</p>

  <p>Sonra kendi kendine konuşur gibi, düşünceli düşünceli:</p>

  <p>– Galiba o da bunu hem anlıyor, hem biliyor, diye mırıldandı. Evet, çok zayıf iradeli bir insan ama asıl böyleleri bir gün büyük bir şey yapabilirler… Tabanca için ne tuhaf söyledin, Arkadiy. Burada böyle bir şeye hiç gerek yok, ne olacağını ben çok iyi biliyorum. Ben onun peşinde değilim, o benim peşimde. Annem ağlayarak dedi ki: “Onunla evlenirsen mutlu olamazsın, seni sevmez.” Buna inanmıyorum, belki mutsuz ama beni sevmemesine imkân yok. Onunla evlenmeye razı olmayışımın büsbütün başka sebepleri var. İki aydan beri istediği “evet” cevabını vermiyordum ama bugün, “evet”, dedim. Arkaşa, biliyor musun, dün Anna Andreyevna’ya gitmiş, bütün açık kalpliliğiyle: kendisini sevmesine imkân olmadığını söylemiş… Evet, sorunu büsbütün halletmiş, şimdi artık bu düşünce suya düşmüş sayılır! Zaten kendisi de böyle bir şeye taraftar değilmiş, bütün bunlar prens Nikolay İvanoviç’in başının altından çıkmış… Bir de Stebelkov ile başka bir insafsız onu sıkıştırıyormuş… İşte bunun için ben de bugün ona, “evet” dedim. Yavrum Arkadiy, seni mutlaka görmek istiyor, dün olan bitenler için sakın darılma, bugün sağlığı hiç yerinde değil, bütün gün evde oturacak. Arkadiy, sakın bunun bir bahane olduğunu sanma, gerçekten hasta. Beni özellikle buraya gönderdi, sana ihtiyacı olduğunu, birçok şey anlatması gerektiğini, bunları burada, senin evinde anlatmasına imkân olmadığını söylememi rica etti. Haydi, hoşça kal! Ah Arkadiy, söylemeye utanıyorum, bense buraya gelirken, artık beni sevmeyeceğinden çok korkuyordum, yolda gelirken de hep haç çıkardım ama sen yufka yürekli, sevimli bir insansın! Bu hareketini hiçbir zaman unutmayacağım! Ben, annemin yanına gidiyorum! Sen de onu hiç olmazsa biraz sev, oldu mu? Onu kuvvetle kucakladım.</p>

  <p>– Liza, öyle sanıyorum ki sen, sağlam kişilik sahibi bir insansın. Evet, onun senin peşinden koştuğuna inanıyorum, ancak yine de…</p>

  <p>Liza, yine eskisi gibi çapkınca bir gülümsemeyle:</p>

  <p>– Ancak yine de “onu nesi için sevdin, işte asıl sorun!”</p>

  <p>“İşte asıl sorun!” sözlerini tıpkı benim gibi söylemişti. Bu sırada da tıpkı benim gibi şahadet parmağını gözlerinin önüne doğru havaya kaldırdı, öpüştük ama o dışarı çıkınca kalbim yine sızladı.</p>

  <h3>II</h3>

  <p>Burada sadece kendim için şunları söylemek istiyorum: Liza gittikten sonra hiç beklenmedik bir sürü düşünce aklıma geliyordu, ben de bundan çok memnunluk duyuyordum. “Peki, ben ne diye uğraşıyorum, bana ne? Herkeste bu böyle yahut aşağı yukarı böyle oluyor? Yoksa ben ailenin namus kurtarıcısı mıyım? Bu ayrıntıları vermekten niyetim, iyi ile kötüyü ayırmakta daha ne kadar toy olduğumu göstermektir. Beni kurtaran yalnız duygularımdı. Liza’nın, annemin mutlu olmadıklarını, onları hatırlarken bunu çok iyi biliyordum. Bunun için de bütün olanların kötü şeyler olması gerektiğini hissediyordum.</p>

  <p>Şimdi önceden söyleyeyim, o günden sonra ta o yıkım gününe, hastalığıma kadar, olaylar öyle bir hızla birbirini izledi ki şimdi hatırlarken onların karşısında nasıl durabildiğime, kaderin beni nasıl ezmediğine ben bile şaşıyorum. Bu olaylar aklımı, hatta duygularımı zayıflattı, artık dayanamayarak bir cinayet işleseydim, yargıçlar beni belki de suçsuz çıkarırlardı. Her neyse, hepsini sırasıyla anlatmaya çalışacağım. Ama önceden söyleyeyim ki o zaman düşüncelerimin hiçbir sırası yoktu. Olaylar bir kasırga gibi üzerime atıldı, düşünceler de tıpkı kuru güz yaprakları gibi kafamda fırıl fırıl döndü. Bütün benliğimi başkalarına ait düşünceler sardığı için kendi başıma karar vermem gerektiği zaman gerekli olan kendi düşüncelerimi nereden bulacaktım? Yol gösterecek bir tek kılavuzum yoktu!</p>

  <p>Prense akşam üzeri gidecektim. Böylece yalnız olurdu ve her şeyi rahatça konuşabilirdik. Hem bu arada ne söyleyeceğimi de planlardım. Akşama kadar evde oturup prensle ne konuşacağımı düşündüm. Hava kararırken Stebelkov’dan şehir postası ile üç satırlık bir mektup aldım. Ertesi gün saat on bire doğru kendisine uğramamı “çok rica ediyordu.” “Çok önemli” işler için çağırdığını yazıyor, “Ne biçim bir şey olduğunu kendiniz de göreceksiniz” diyordu. Ayrıntılı bir şekilde düşündükten sonra duruma göre hareket etmeye karar verdim, çünkü sabaha daha çok zaman vardı.</p>

  <p>Saat sekiz olmuştu; çoktan çıkıp giderdim, hâlâ Versilov’u bekliyordum, kalbimde de bir ateş vardı sanki. Ama Versilov bir türlü gelmiyordu, gelmedi de. Şimdilik annemle Liza’ya görünmeme imkân yoktu, hem Versilov’un da bütün gün oraya uğramamış olduğunu hissediyordum. Yaya olarak yola koyuldum, tam yarı yolda dünkü meyhaneye uğramak aklıma geldi. Versilov yine dünkü yerinde oturuyordu.</p>

  <p>Tuhaf bir gülümsemeyle garip garip bakarak:</p>

  <p>– Önünde sonunda buraya uğrayacağını biliyordum dostum, dedi. Ama yüzündeki gülümseme hiç de hoş değildi. Ne zamandan beri onu hiç böyle görmemiştim.</p>

  <p>Ayakta fazla kalmadım, hemen bir oturak çekip yanına oturdum. Dünden beri yaşadıklarımın hepsini, Liza ile prens hakkında bildiklerimin hepsini anlattım. Elbette kazandığım parayı, rulet sahnesini de… Beni dikkatle dinledi, prensin Liza ile evlenmek için verdiği kararı tekrar sordu.</p>

  <p>– Pauvre eafuıt, Liza bununla belki bir şey kazanmaz. Ama, galiba evlenme işi olmayacak… Gerçi bu elinden gelir ama…</p>

  <p>– Bana bir dost gibi söyleyin, siz bunu biliyor, hissediyordunuz, değil mi?</p>

  <p>– Dostum, bilsem de bilmesem de ne yapabilirdim? Bu konu yalnız, şu zavallı kızcağızın duyguları ile bir erkeğin vicdanını ilgilendiren bir konudur. Yine tekrar ediyorum, bir zamanlar başkalarının vicdan işlerine epeyce karıştım, bu pek yakışıksız bir manevraydı. Mutsuzluk anlarında, işin farkına varırsam, elimden geldiği kadar yardım etmekten kaçınmam. Ya sen dostum? Bütün bu zaman içinde demek hiçbir şeyden şüphe etmedin, öyle mi?</p>

  <p>Kıpkırmızı kesilerek:</p>

  <p>– Ama siz, diye bağırdım. Liza’nın prensle olan ilişkisini bildiğimden bir parçacık da olsa şüphe ettiğiniz, aynı zamanda prensten para aldığımı gördüğünüz hâlde nasıl oldu da benimle konuştunuz. Benimle yan yana oturdunuz, bana elinizi uzattınız!.. Demek ki sizin gözünüzde bir alçaktım, çünkü sizinle iddiaya girerim ki her şeyden haberim olduğundan şüphe ediyor, kız kardeşim için bile bile prensten para aldığımı sanıyordunuz!</p>

  <p>– Bu da yine bir vicdan meselesi, diyerek gülümsedi.</p>

  <p>Sonra gizem kokan bir tavırla ekledi:</p>

  <p>– Hayır dostum, ben ‘ülkü’sünü yitirince hırçınlaşan namuslu oğlumun yerine bir alçakla burun buruna gelmekten, benden iğrenmenden korktum. Korktuğum için de zamanı uzaklaştırıyordum. Tembellik yahut ayak oyunları yerine daha masum bir duygunun, eh mesela budalaca olmakla birlikte yine de soyluca bir şeyin bende de bulunabileceğine niçin inanmadınız!… Que diable! Çok sık budala oluyorum, hem de soylu olmayan budalalardan. Senin böyle eğilimlerin olsaydı, senden ne bekleyebilirdim? Bu gibi hâllerde vazgeçirmek, düzeltmeye çalışmak alçaklık olur; ahlakını düzeltsen bile gözümden düşerdin…</p>

  <p>– Ya Liza’ya acıyor musunuz, söyleyin acıyor musunuz?</p>

  <p>– Çok acıyorum, dostum. Benim duygusuz olduğumu da nereden çıkardın?.. Tersine, var gücümle onun için çalışacağım… E, peki sen iyi misin, işlerin ne âlemde?</p>

  <p>– Benim işlerimi bir yana bırakalım; şimdi benim işim diye bir şey yok. Beni dinleyin, prensin evleneceğinden niçin şüphe ediyorsunuz? Dün Anna Andreyevna’ya giderek kendisiyle evlenmekten büsbütün vazgeçtiğini bildirmiş… Yani o budalaca niyetten… Yani prens, Nikolay İvanoviç’in onları evlendirmek niyetinden vazgeçmiş. Kesin olarak vazgeçmiş.</p>

  <p>Merakla:</p>

  <p>– Öyle mi? Peki, ne zaman olmuş? Bunu sana kim söyledi, diye sordu. Bildiklerimin hepsini anlattım.</p>

  <p>Düşünceli düşünceli, hem de bir şeyler tasarlıyormuş gibi söylendi:</p>

  <p>– Hayret, demek bütün bu olaylar, bu konuşmalar iki saat içinde oldu? Belki de aralarında böyle bir diyalog geçti. Bütün bunlara rağmen şimdiye dek ne o, ne de öteki taraf böyle bir şey üzerinde konuşmamışlar demek? Benim böyle bir şeyden haberim yok. Ama her şeyi halletmek için iki söz yeter de artar bile. Ama beni dinle, diyerek birdenbire tuhaf tuhaf gülümsedi. Şimdi sana inanamayacağın bir şey söyleyeceğim: Dün, senin prens, Anna Andreyevna’ya evlenme teklifi yapmış olsaydı, Anna Andreyevna ona mutlaka ret cevabı verirdi. Sen, galiba, Anna Andreyevna’yı çok seviyor, sayıyorsun değil mi? Bu senin tarafından pek iyi bir şey doğrusu. Bunun için, herhâlde onun hesabına sevinç duyacaksın. Dostum, Anna Andreyevna kocaya varıyor, karakterine bakılacak olursa, galiba, mutlaka varacaktır. Bana gelince, ben de elbette onaylarım.</p>

  <p>Çok şaşırmıştı:</p>

  <p>– Evleniyor mu? Kiminle, kiminle, diye bağırdım.</p>

  <p>– Bil bakalım. Seni üzmek istemem, prens Nikolay İvanoviç’le, senin sevgili ihtiyarla!</p>

  <p>Gözlerim fal taşı gibi açılmıştı.</p>

  <p>– Anlaşılan, Anna Andreyevna çoktan beri böyle bir niyet besliyordu, hem doğal olarak, bu niyetini estetik bir şekilde geliştirmiştir, diye tembel tembel, ağzını yayarak sözlerine devam etti. Sanırım ki bu iş, “prens Seryoja”nın ziyaretinden tam bir saat sonra olmuş! Anna, doğruca Prens İvanoviç’e gitmiş, evlenme teklifi yapmış.</p>

  <p>– Nasıl “Anna ona evlenme teklifi yapmış?.” Yani prens, Anna’ya teklifte bulunmuş, demek istiyorsunuz, öyle mi?</p>

  <p>– Buna kendin de inanmıyorsundur. Prens bunları becerebilecek bir adam mıdır, dostum? Anna, Anna teklif etmiş, Onu en çok saşırtan da bu ya!… Söylediklerine göre prens, bunu daha önce akıl etmediğine şaşıp duruyormuş. İşittiğime göre bu yüzden hafif bir hastalık bile geçirmiş… Bu da herhâlde fazla sevinçten ileri gelmiştir.</p>

  <p>– Beni dinleyin, bunları öyle alaylı söylüyorsunuz ki… İnsanın pek inanacağı gelmiyor. Hem Anna Andreyevna nasıl teklif edebilir? Ne söylemiş acaba?</p>

  <p>Birdenbire insanı şaşırtan pek ciddi bir tavır takınarak:</p>

  <p>– Emin ol dostum, buna içten gelen bir duyguyla seviniyorum, diye cevap verdi. Prens doğal olarak, yaşlı olsa da bütün yasalara, geleneklere göre evlenebilir. Anna Andreyevna’ya gelince, burada da yine, sana daha önce söylediğim gibi dostum, vicdan meselesi başta gelir. Böyle olmakla birlikte onun da kendi görüşünü ileri sürerek karar vermek hakkıdır. Ayrıntılarını, neler söyleyerek teklifte bulunduğunu sana anlatmak elimden gelmeyecek dostum. Ama o, işini becermiş, hem öyle becermiş ki bunu seninle ben, belki düşünemezdik. Bütün bu gibi işlerden en önemli olan taraf hiçbir skandal çıkarmamaktır, o da öylece yapmış. Sosyetenin gözünde bütün bunlar tres conune faut doğal olarak, sosyetede kendine bir saygınlık sağlamak istediği gün gibi açık ama buna layık doğrusu. Bütün bunlar, dostum, tam anlamı ile sosyete işleridir. Teklifi de herhâlde güzel, kibar bir tarzda yapmıştır. O, ciddi tiplerdendir, dostum, bir gün kendisini nitelendirdiğin gibi manastırlı bir kızdır. Öteden beri söylediğim gibi “sessiz kız”dır. Bildiğin gibi Anna Andreyevna, prens tarafından eğitilen aklı başında bir kızdır, birçok defa da ondan iyilik görmüştür. Çoktan beri bana “prensi öyle saydığını, öyle takdir ettiğini, ona o kadar acıdığını” buna benzer daha birçok şeyler söyleyip duruyordu. Öyle ki, ben bu işe biraz da hazırlanmıştım. Bu olanları onun adına, onun dileği üzerine, kendisini galiba tanımadığın ağabeyin, benim de oğlum Andrey Andreyeviç, bugün bana bildirdi. Kendisiyle her altı ayda bir mutlaka görüşürüm. O da kız kardeşinin bu hareketine saygı gösteriyor, hak veriyor.</p>

  <p>– Demek bunu herkes biliyor? Tanrım, çok şaşırdım bu işe! Peki ben niye öğrenemedim?</p>

  <p>– Hayır, bunu henüz kimse bilmiyor, belirli bir zamana kadar kimse de bilmeyecek… Onların işlerinden pek anlamam, ben zaten büsbütün kenardayım. Bununla birlikte bütün bunlar doğru.</p>

  <p>– Ama şimdi Katerina Nikolayevna… Ne dersiniz, bu haber Byoring’in hoşuna gitmeyecek değil mi?</p>

  <p>– Orasını bilmem… Yani hoşuna gitmeyecek olan ne? Ama inan, Anna Andreyevna bu bakımdan da pek namuslu bir insanmış doğrusu. Bu işten biraz önce, daha dün sabah bana, “Dul Andrakova’yı seviyor musunuz, sevmiyor musunuz?” diye sormuştu. Hatırlıyor musun, dün sana bunu şaşkınlıkla anlatmıştım. Ben kızıyla evlenseydim, o babasına varamazdı ki! Şimdi işin içyüzünü anlıyorsun, değil mi?</p>

  <p>– Ha, doğru, diye bağırdım. Peki ama Anna Andreyevna sizin gerçekten Katerina Nikolayevna ile evlenmek isteyeceğinizi nasıl düşünebilir?</p>

  <p>– Bunun böyle olduğu anlaşılıyor, bir yere gitmek istiyordun, zamanı geldi galiba. Benim de, hep başım ağrıyor. Lucia’yı çalmalarını söyleyeceğim. Can sıkıntısının kazandığı zaferleri severim, hoş bunu sana daha önce de söylemiştim… Hep aynı şeyleri tekrarlayıp duruyorum… Belki buradan da çeker giderim. Seni seviyorum dostum, haydi, güle güle! Başım yahut dişlerim ağrıdığı zaman hep yalnız olmaktan hoşlanırım.</p>

  <p>Yüzünde acı bir ifade belirdi; o zaman başı, özellikle başı ağrıdığına şimdi inanıyorum…</p>

  <p>– Yarına kadar hoşça kalın, dedim.</p>

  <p>Sözde gülümsüyormuş gibi ağzını çarpıtarak:</p>

  <p>– Yarına kadar ne demek, yarın ne olacak yani, diye sordu.</p>

  <p>– Size geleceğim, yahut siz bana gelirsiniz.</p>

  <p>– Hayır, ben sana gelmem, sen bana koşa koşa geleceksin…</p>

  <p>Yüzünde artık büsbütün kötü bir ifade belirmişti ama ben onunla da artık ilgilenmiyordum.</p>

  <h3>III</h3>

  <p>Liza doğru konuşmuştu, prens rahatsızdı. Başını ıslak bir sargı ile sarmış, evde yalnız oturuyordu. Sadece bedensel değil, ruhen de hasta olan bu adam dört gözle beni bekliyordu. Prensin evine geldiğimde hiç de iyi değildim, böyle bir herifin önünde çocuk gibi nasıl ağlamıştım ben, inanamıyordum!… Böyle biri beni kız kardeşimle aldatabildiyse ben tam budalanın önde gideniydim. İçeri girer girmez nasıl olduysa ruhumdaki sıkıntı birden eriyiverdi. Liza’ya veriyordum, bu zavallı kuruntulu bir yaratığın ta kendisiydi. Bir çocuk kadar saf olan bu adam kendisini her şeyiyle bize teslim ediyordu. Beni kucaklarken gözleri yaşardı, hemen iş üzerinde konuşmaya başladı… Evet, gerçekten de bana çok ihtiyacı vardı ama sözleriyle düşünceleri birbirini hiç tutmuyordu.</p>

  <p>Kesin bir ifadeyle Liza ile evlenmek niyetinde olduğunu, bunu elden geldiği kadar çabuk yapmak istediğini söyledi.</p>

  <p>– Kız kardeşinizin soylu olmaması benim gözümde asla bir sorun oluşturmuyor, diye söze girdi. Dedem, komşusu bir derebeyinin kölelerden kurduğu tiyatroda şarkı söyleyen bir köle kızla evliydi. Doğal olarak ailem benim hesabıma kendilerine göre bazı ümitler besliyordu ama şimdi bundan vazgeçmeleri gerekecek, zaten kavga da olmayacak ki! Şimdiki şeylerin hepsinden büsbütün elimi çekmek istiyorum! Her şey başka olacak, her şey yenileşecek! Kız kardeşinizin beni niçin sevdiğini anlayamıyorum; ama o olmasaydı, ben de şimdi hayatta olamazdım. Size bütün kalbimle yemin ederim ki onunla Luga’da karşılaşmam, Tanrının bana bir iyiliği, nimeti olmuştur. Öyle sanıyorum ki beni “böyle kurtulamayacak kadar düşmüş olduğum için” sevdi… Ama siz bunu anlar mısınız, Arkadiy Makaroviç?</p>

  <p>Kesin, emin bir ifadeyle:</p>

  <p>– Tam anlamı ile hem de, dedim. Masanın önündeki koltukta oturuyordum, prens odada volta atıyordu.</p>

  <p>– İlk karşılaşmamızı en ince noktalarına kadar anlatmalıyım. Onunla karşılaşıncaya kadar içimde sakladığım, sonra yalnız ona söylediğim bir şey üzerine birbirimizle ilgilenmeye başladık. Bu sırrı şimdiye kadar kimse bilmiyor. O zaman ruhumu ezen bir ümitsizlik içinde Luga’ya gitmiştim, kim bilir neden Stelbeyeva’nın evinde oturuyordum, belki de tam bir yalnızlık arıyordum. O sırada N… alayındaki görevimden daha yeni ayrılmıştım. Bu alaya, yabancı bir ülkede Andrey Petroviç’le karşılaştıktan sonra memlekete dönünce girmiştim. O zaman param vardı, alayda hesapsız para harcıyordum, kapım herkese açıktı. Kimseyi aşağılamamaya çalıştığım hâlde subay arkadaşlarım beni sevmiyorlardı. Hem size bütün içtenliğimle söylüyorum ki, beni hiçbir zaman kimse sevmemişti. Orada Stepanov adında bir asteğmen vardı, doğrusunu isterseniz, oldukça boş, değersiz, hatta sersemleşmiş, kısacası kendisini hiçbir şeyle gösterememiş bir adamcağızdı. Ama şüphe götürmeyecek kadar da namusluydu. Evime dadanmıştı, kendisiyle senli benliydim, gelir odanın bir köşesinde hiç konuşmadan günlerce otururdu, bana da hiçbir zararı yoktu. Bir gün ona günlük bir haberden söz ettim, araya da albayın kızının bana gönül verdiğine, albayın da bana güveni olduğu için elbette her istediğimi yapacağına dair bir sürü saçma sapan şeyler sıkıştırdım… Kısa kesiyor, ayrıntıları geçiyorum ama sonra bütün bu söylediklerim, içinden çıkılması güç, pek çirkin bir dedikodu oldu. Dedikoduyu yayan Stepanov değil, benim emir erimdi. Kapının arkasından her şeyi dinlemiş, hatırında tutmuştu. Çünkü bu durum, bir genç bayanı lekeleyecek bir çamur idi. Dedikodu yayılınca bu emir eri, kendisini sorguya çeken subaylara Stepanov’u göstermişti, yani bunu benim Stepanov’a söylediğimi açıklamıştı. Stepenov, öyle bir duruma düşmüştü ki duyduğunu inkâr etmesine imkân yoktu. Senin anlayacağın, ortada tam bir namus ve şeref meselesi vardı. Bu hikâyenin üçte ikisini uydurduğum için subaylar öfkelenmişlerdi. Alay komutanı da hepimizi evine çağırarak açıklama istedi. İşte orada, herkesin önünde Stepanov’a bu sözleri duyup duymadığını sordular. O da bütün gerçeği olduğu gibi söyledi. Ya ben, bunca yıllık prens o zaman nasıl hareket ettim, biliyor musunuz? “Yalan!” dedim, Stepanov’a yüzüne karşı yalan söylediğini kibar bir şekilde anlattım, yani “sözlerimi yanlış anladığını” falan söyledim… Yine de ayrıntıları bir yana bırakıyorum, Stepanov bana sık sık geldiği için, bazı çıkarlar elde ederek durumu kurtarmak istemiştim. Stepanov, sadece sessiz sessiz yüzüme baktı, omuzlarını silkti. Onun bu bakışını hâlâ hatırlıyorum, hiçbir zaman da unutamayacağım. Ondan sonra da istifasını vermek istedi ama ne oldu, biliyor musunuz? Subaylar hep birden onu ziyaret ettiler, istifasını vermekten vazgeçirdiler, iki hafta sonra da ben alaydan ayrıldım. Beni kimse kovmuyor, çekilmeye zorlamıyordu, aile işlerimi bahane ederek istifamı verdim, iş bununla bitti. Önceleri hiç aldırış etmedim, hatta onlara kızıyordum. Luga’da kaldığım sırada, Lizaveta Makarovna ile tanıştım ama sonra, aradan bir ay geçince, artık sık sık tabancama bakmaya, ölümü düşünmeye başladım. Ben, her şeyi karanlık gören bir insanım, Arkadiy Makaroviç. Alay komutanıyla subay arkadaşlara bir mektup hazırladım, yalan söylediğimi ortaya döküyor, Stepanov’un şerefini kurtarıyordum. Mektubu yazdıktan sonra kendime şöyle sordum: “Mektubu gönderip ölmeli mi, yoksa yaşamalı mıyım? Bana kalsa bu meseleyi halledemezdim. Bir rastlantıdan, kör bir rastlantıdan sonra Lizaveta Makarovna ile aramızda geçen kısa, tuhaf bir konuşma beni ona yakınlaştırdı. Lizaveta Makarovna Stolbeyeva’ya gidip geliyordu. Yollarımız kesişiyor, uzaktan uzağa selamlaşıyor, hatta ara sıra konuşuyorduk. Birdenbire ona her şeyi açtım, işte o zaman bana elini uzattı.</p>

  <p>– Peki, olayı nasıl çözdü?</p>

  <p>– Mektubu göndermedim. Daha doğrusu o göndertmedi. Bunu da şöyle açıkladı: Mektubu gönderirsem, elbette, bütün lekemi, hatta daha fazlasını temizleyecek soylu bir harekette bulunmuş olacaktım ama bakalım buna katlanabilecek kadar güçlü müydüm?</p>

  <p>Ona göre kimse böyle bir şeye katlanamazdı. Çünkü gelecek hayat, artık yok olmuş, olacak, yeni bir hayata başlamak için dirilmeye de imkân kalmayacaktı. Stepanov, o hareketten bir zarar görmüş olsaydı, o zaman neyse, hâlbuki mektupla iş açıklanmadan da, subaylar tarafından suçsuzluğu kanıtlanmıştı. Kısacası garip bir düşünce; ama bununla birlikte tasarladığım hareketi yapmaktan beni alıkoydu, ben de bütün varlığımı ona teslim ettim.</p>

  <p>– Tam bir tilki gibi karar vermiş ama aynı zamanda tam bir kadın gibi hareket etmiş, diye bağırdım. Sizi daha o zaman bile seviyormuş!</p>

  <p>– İşte bana yeniden hayat veren de bu oldu ya! Ahlakımı düzeltmeye, hayatımı düzene koymaya hem kendimin, hem de onun takdirini kazanmaya kendime söz verdim ama sonuç ne oldu? Ne olduğu meydanda, burada sizinle birlikte ruletlere gittik, bank oynadık; mirası görünce dayamadım, büyük bir konum sahibi olacağıma, böyle bir kadınla tanıştığıma, buluştuğuma, faytonlara kavuştuğuma sevindim.</p>

  <p>Eliyle alnını ovuşturdu, odada volta atmaya devam etti.</p>

  <p>– Rus kaderi denilen şey sizi de, beni de eline aldı, Arkadiy Makaroviç. Siz de ne yapacağınızı bilmiyorsunuz, ben de… Bir Rus, beylikleşen, kendisi için bir yasa halini alan âdetlerin izinden ayrılır ayrılmaz, hemen o dakikada ne yapacağını bilmez, şaşırır kalır. Henüz izlediğin yol üzerindeyken her şey bellidir. Gelirin, rütben, sosyetede yerin, faytonlar, ziyaretler, görevin, ailen… Ama azıcık şöyle yana saptın mı, ortaya bir soru çıkar: Ben neyim? Elbette ki rüzgârın önündeki bir yaprak… Ne yapacağını bilemeyen şaşkının teki… Ben ne yapacağımı bilmiyorum! Bu iki ay içinde izimden ayrılmamaya çalıştım, yolumu sevdim, kendimi onun etkisine bıraktım. Buradaki düşüşümün korkunçluğunu henüz bilmiyorsunuz. Liza’yı seviyor, candan seviyordum, aynı zamanda da hep Andrakova’yı düşünüyordum.</p>

  <p>İçim sızlayarak:</p>

  <p>– Gerçekten mi, diye haykırdım. Sırası gelmişken söyleyeyim, dün Versilov için, sizi Katerina Nikolayevna’ya karşı alçakça bir harekete teşvik ettiğini söylemiştiniz, prens.</p>

  <p>– Bilmiyorum, belki gözümde çok büyütmüşümdür. Belki size karşı olduğu gibi ona karşı da suçluyumdur. Bunlar hep o yerin dibine batasıca kuruntum yüzünden dostum. Arkadiy Makaroviç, bunu geçelim isterseniz. Siz benim Luga’dan bugüne kadar gelen süreçte “yüksek hayat ülkü”süne sahip olmadığı mı sanıyorsunuz? Yanılıyorsunuz dostum. Tanrı şahit ki o ‘ülkü’ benden hiç ayrılmadı. Hiçbir güzelliğini yitirmeden ruhumun en güzel yerinde duruyor o ‘ülkü’. Dün Andrey Petroviç ile birlikteydik. Hep soylulardan söz etti. Söylediklerinin hiçbirisi benim için duyulmamış şeyler değildi. Benim “ülküm” ne biliyor musun? Benim “ülküm” beş on dönüm toprağa sahip olmak, ailemle o toprağı işlemek ve alın terimle geçimimi sağlamak. Zaten çiftçi bir ailenin çocuğuyum, dedem de amcam da saban sürer, topraktan geçimini sağlardı. Sonra şu iğrendiğim sosyete dünyasından elimi eteğimi çekmek istiyorum. Makam, mevki denen şeylerde ise hiç gözüm yok dostum.</p>

  <p>Biz en az Roğanlar kadar soylu, bin yıldan fazla geçmişi olan bir prens ailesiyiz. Yoksuluz ama başımız dimdik, alnımız aktır. İşte bunu çocuklarıma belleteceğim. Çocuklarıma diyeceğim ki: “ Bir soylu olduğunuzu ölene dek unutmayın. Damarlarınızda Rus prenslerinin kutsal kanı dolaşıyor. Bizler belki saban sürdük ama bunu tam prenslere yakışır tarzda yaptık. “ Çocuklarıma belki çok büyük araziler, malikâneler bırakamayacağım ama okutacağım onları. Bu kutsal işi de sadece Liza’nın yardımıyla başaracağım, Arkadiy Makaroviç. Liza ile baş başa kaldığımızda hep bunları konuştuk, bunların hayalini kurduk. Dün de Byoring için Naşçokin haber getirdi. Ben de bunun üzerine Anna Andreyovna’ya gitme kararı aldım.</p>

  <p>– İyi ama siz reddetmek için gitmediniz mi? Böyle bir hareket en şerefli bir hareket değil de nedir?</p>

  <p>– Öyle mi sanıyorsunuz, diyerek önümde durdu. Hayır, siz daha benim huyumu bilmiyorsunuz! Yahut… Yahut ortada benim de bir türlü anlayamadığım bir şey var, çünkü bu işte herhâlde suç yalnız doğanın değildir. Sizi canı gönülden seviyorum, Arkadiy Makaroviç. Bundan başka bu iki ay içinde hakkınızda düşündüğüm şeyler için size karşı çok suçluyum, bu sebeple Liza’nın da kardeşi olduğunuzdan her şeyi bilmenizi istiyorum: Anna Andreyevna’ya ret cevabı vermek için değil, evlenme teklifi yapmak için gitmiştim.</p>

  <p>– Buna imkân var mı? Ama Liza demişti ki…</p>

  <p>– Ben, Liza’yı aldattım.</p>

  <p>– İzin verin, demek resmî olarak evlenme teklifi yaptınız? Anna Andreyevna da reddetti, öyle mi? Ayrıntıların benim için büyük bir önemi var, prens!</p>

  <p>– Hayır, hiçbir teklifte bulunmadım, sebebi sadece imkânımın, zamanımın olmamasıydı. Kendisi bunu önledi, dosdoğru söylemedi ama böyle bir düşüncenin gerçekleşmesine hiç imkân olmadığını “ince bir şekilde” anlattı.</p>

  <p>– Öyleyse teklif yapmamış sayılırsınız, onurunuz, gururunuz da incinmemiş demektir!</p>

  <p>– Böyle düşünebiliyorsunuz, ha! Ya kendi vicdanımın yargılaması, ya kendisini aldatmış olduğum Liza?… Demek ki onu bırakmak istiyordum! Ya yeni bir hayata başlayıp bütün eski alçaklıklarımı düzeltmek için kendime, bütün soyuma verdiğim söz, ettiğim yemin? Yalvarırım size bunları ona söylemeyin. Belki yalnız bunu bağışlamak elinden gelmeyecektir! Dünden beri hastayım. Asıl önemli olan da, şimdi galiba artık her şey bitti. Sokolskiy soyunun son prensi de kürek cezası çekmeye gidecektir. Zavallı Liza! Sizi bütün gün dört gözle bekledim, Arkadiy Makaroviç! Size, Liza’nın kardeşi olduğunuz için, onun henüz bilmediği bir şeyi söylemek istiyordum: Dün işte, Naşçokin gelmeden önce çalışma odamda bağrıştığımız zaman, ilk defa, hem de açıkça Anna Andreyevna’dan konuşmaya kalkıştı. Tokat atmak için elimi kaldırmıştım ama birdenbire ayağa kalktı, kendisiyle aynı yolun yolcusu olduğumuzu, onun suç ortağı, onun gibi bir dolandırıcı, kalpazan olduğumu söyledi, daha doğrusu bu sözlerin aynısını söylememekle birlikte, konuşmalarından çıkardığım anlam bunun aynısı idi.</p>

  <p>– Saçma sözler, düpedüz hayal ürünü sözler!</p>

  <p>– Hayır, hayal değil. Bugün bana gelmişti, daha genişçe anlattı. Tahviller piyasaya sürülmekteymiş, daha da sürülecekmiş ama bunlardan bazılarının sahte olduğu meydana çıkmış. Ben, elbette kenardayım ama “bununla birlikte o zaman o mektubu vermiştiniz ya!” İşte Stebelkov’un bana söylediği sözler.</p>

  <p>– Öyle ama siz onun bu adamı ne yapacağını bilmiyordunuz ki! Yoksa biliyor muydunuz?</p>

  <p>Prens hafif bir sesle:</p>

  <p>Ne yazık ki biliyordum, diyerek başını önüne eğdi. Hem biliyor, hem de bilmezden geliyordum, rol yapıyordum bir anlamda. Neşeliydim, hayat doluydum. O zaman aklımda hiçbir şey yoktu, işin sonunu düşünemiyordum. Sahte tahvillere ihtiyacım da, sahte tahvil basmaya niyetim de yoktu. Fakat bir açığım, daha doğrusu çok büyük bir yanlışım vardı, ondan üç bin ruble borç almış, kendisine borcumu ödememiştim. Bu borçtan dolayı onun her şeyine göz yumuyordum. Ama ne, biliyor musunuz, belki ben de bir kalpazandım? Bilmememe imkân yoktu, küçük bir çocuk değildim; biliyordum, fakat bundan neşe duyuyordum. Bile bile alçak haydutlara yardım ettim… Hem de buna karşılık onlardan para aldım! Öyleyse ben de bir kalpazanım!</p>

  <p>– Yok canım, bu işi gözünüzde büyütüyorsunuz; evet suçlusunuz ama suçunuzu biraz fazla abartıyorsunuz!</p>

  <p>– Dostum, buradaki önemli noktayı bilmenizi istiyorum: Jibelskiy adında bir delikanlı var, avukat yardımcısı olarak mahkemede çalışıyor. Bu sahte tahvil işinde onun çok büyük rolü var. Hamburg’daki o beyle aramızda bir iki defa aracılık yaptı. O zaman tahvillerin adı bile anılmıyordu, yani boş yere gidip geldi. Benimle birlikte yazdığı iki belgeyi saklamış. Belki iki satırlık şeyler ama oldukça büyük belgeler. Her şeyi ortaya döken şeyler bunlar. Stebelkov, Jibelskiy’in her şeye engel olduğunu söylüyor; orada galiba bir şeyler çalmış, birisinin parası mıymış, neymiş, galiba hazineye ait bir para imiş. Daha da çalacakmış, sonra da sınır dışına kaçacakmış. İşte ona, kaçmasına yardımcı olmak üzere, ne az ne çok, tam sekiz bin ruble gerekliymiş. Mirastan payıma düşen parça ancak Stebelkov’a yetiyor. Stebelkov, Jibelskiy’in de işinin görülmesinin gerektiğini söylüyor… Kısacası onların son sözü şu: Mirastan payıma düşen parçadan vazgeçerek üste on bin ruble daha vermek… O zaman her iki mektubumu da geri vereceklermiş. Bu işi aralarında anlaşarak yaptıkları besbelli…</p>

  <p>– Saçma bir şey bu! Sizi jurnallerlerse kendilerini de ele verirler! Böyle bir şeye başvuracak kadar aptal değil bu adamlar.</p>

  <p>– Anlıyorum, jurnalleriz diye korkutmuyorlar ki zaten. Sadece: “Tabii ele verecek değiliz, ancak bu iş meydana çıkacak olursa…“ İşte onlar bunu söylüyorlar, söyledikleri de bu kadar ama bu kadarı da yeter sanırım! Sonra ne olursa olsun, şimdi şu dakikada bu belgeler bende olsa bile sorun değil, sorun bu dolandırıcılarla birlik olmakta, sonsuza kadar arkadaş olarak kalmaktadır! Bütün Rusya’ya, çocuklarıma, Liza’ya yalan söylemek, kendi vicdanıma karşı yalan söylemek kadar korkunç ne olabilir?..</p>

  <p>– Liza biliyor mu?</p>

  <p>– Hayır dostum, bunları bilmiyor. Böyle bir şeyi duyduğu zaman yıkılır, biter zavallı. Biraz da kendime bakıyorum, yaptıklarımın hiçbiri bir Rus subayına yakışacak şeyler değil. Benim gibi birinin bu üniformayı giymeye hakkı yok, anladınız mı Arkadiy Makaroviç?</p>

  <p>Birdenbire:</p>

  <p>– Beni dinleyin, diye bağırdım. Burada konuşmaktan bir şey çıkmaz; yalnız bir tek kurtuluş çareniz var; prens Nikolay İvanoviç’e gidin, ondan on bin ruble alın, hiçbir açıklamada bulunmadan rica edin, sonra bu iki dolandırıcıyı çağırın, belgeleri satın alarak büsbütün ilginizi kesin… Oldu bitti! Oldu bitti! Ondan sonra da gidin çift sürmeye!… Hayalleri bir yana atın, hayata inanın!</p>

  <p>Metin bir sesle:</p>

  <p>– Bunu düşünmüştüm, dedi. Bugün bütün gün bir karar vermeye çalıştım, en sonunda da kararımı verdim. Yalnız sizin gelmenizi bekliyordum; gideceğim. Biliyor musunuz, Prens Nikolay İvanoviç’ten hayatımda on para bile istemedim. Ailemize karşı iyi davranıyor, ilgi gösteriyordu ama bana gelince, kendim hiçbir zaman ondan para almadım. Fakat şimdi kararımı verdim… Şunu da bilmelisiniz ki bizim Sokolskiyler soyca Nikolay İvanoviç’in soyundan daha eskidir; onlar küçük kökten geliyorlar, hatta üvey, hemen hemen de kavgalı bir soy… Dedelerimiz birbirlerine karşı düşmanlık güdüyorlarmış. Büyük Petro’nun yenilik devrinin başında, adı da Petro olan dedemin dedesinin dedesi, yenilik karşıtıydı. Çar’dan kaçıp Kostroma ormanlarında saklanmıştı. Bu prens Petro ikinci defa yine soylu olmayan birisiyle evlenmişti… İşte o zaman bu ikinci Sokolskiy soyu ortaya çıkmış… Bunları sahi niçin anlatıyorum?</p>

  <p>Çok yorgundu, kendi kendine söylenir gibi konuşuyordu.</p>

  <p>Şapkamı elime alarak:</p>

  <p>– Hiç üzülmeyin, dedim. Şimdi yapacağınız ilk iş yatıp uyumaktır. Prens Nikolay İvanoviç’e gelince hiç reddetmez, hele şimdi bu sevinçli anında hiç… Orada olan bitenleri bilmiyor musunuz? Gerçekten de bilmiyorsunuz, ha? Akla hayale gelmeyecek bir şey duydum; prens evleniyormuş; şimdilik bir sır ama sizin için değil elbette…</p>

  <p>Şapkam elimde, ayakta durarak her şeyi ona anlattım. Hiçbir şeyden haberi yoktu. Bu olayın ayrıntılarını sordu, en çok da ne zaman, nerede olduğu, bu habere ne dereceye kadar inanılacağı üzerinde durdu. Ben de bunun dün, Anna Andreyevna’yı ziyaretinden hemen biraz sonra olduğunu söylediklerini anlattım. Bu haberin onun üzerinde ne kadar acı bir etki ve üzüntü bıraktığını sözle anlatmama imkân yok. Yüzü çarpılır gibi oldu, eğri bir gülümseme ile dudakları gerildi; en sonunda yüzü korkunç şekilde sarardı, gözlerini yere indirerek derin bir düşünceye daldı. Birdenbire Anna Andreyevna’nın dünkü evlenme teklifini reddetmesinin onuruna çok dokunduğunu açıkça gördüm. Belki de o zamanki hastalıklı haliyle bir gün önce bu kızın önünde oynadığı gülünç, bayağı rolü açıkça hatırlamıştı. Oysa şimdi anlaşıldığına göre, Anna Andreyevna’nın bu teklifi kabul edeceğinden ne kadar eminmiş! En sonunda belki de Liza’ya karşı boşu boşuna böyle alçakça bir harekette bulunmuş olduğunu düşünmek de onurunu hırpalıyordu. Bu sosyete züppelerinin kendilerine ne kadar değer verdiklerini, birbirlerine karşı hangi esaslara dayanarak saygı gösterdiklerini belirten bu olay oldukça ilginçtir. Bu prens, Anna Andreyevna’nın kendisinin Liza ile daha doğrusu kendi kız kardeşiyle aralarındaki ilişkiden haberi olduğunu tahmin etmiş olabilirdi, En azından bir gün mutlaka öğrenecekti; İşte bundan ötürü, onun kendi lehine karar vereceğinden şüphe etmiyordu!</p>

  <p>Birdenbire gözlerini gururla, böbürlenerek bana dikti:</p>

  <p>– Böyle bir haberden sonra Prens Nikolay İvanoviç’e giderek para isteyebileceğimi mi sanıyorsunuz, dedi. Daha bir gün önce beni kabul etmeyen bir kızın nişanlısına gidip para istemek ha! Bu ne alçakça, ne uşakça bir hareket! Hayır, şimdi artık her şey bitti. Bu ihtiyarın yardımı son ümidim olsa bile varsın bu ümit de yok olsun!</p>

  <p>İçimden ona bütün kalbimle hak verdim; ama yine de gerçeklere daha yakından bakmak gerekti. Yaşlı prens nişanlı olacak bir insan mıydı? Başımda birçok iş olmasaydı, ertesi gün yine ihtiyarı ziyaret etmeye karar vermiş olacaktım. Zavallı prensi yatağına yatırmaya çalışıyor, bir yandan da moral vermek için çabalıyordum: “Hele bir uykunuzu alın, düşüncelerinizin aydınlandığını kendiniz de göreceksiniz!” diyordum. Büyük bir heyecanla elimi sıktı ama artık benimle öpüşmüyordu. Ertesi gün akşamleyin geleceğime söz verdim. “O zaman baş başa konuşuruz, zaten üzerinde konuşacak o kadar çok şey var ki!.. “ dedim. Bu sözlerime karşılık, kadere boyun eğen bir insan tavrı ile gülümsedi.</p>

  <h2 id="uf6e524c3-d98a-4e71-8834-532f74dcb210">SEKİZİNCİ BÖLÜM</h2>

  <h3>I</h3>

  <p>Gece boyunca hep rulet masallarını, oyunu, altınları gördüm durdum. Oyun masasının başında şansımı deniyordum. Bütün gece bu karabasanlarla boğuştum. Ertesi gün uyandığımda Zerşçikov’daki kazancımı düşünmeye başladım. Bu batakhane aklıma düşünce bütün irademi yitiriyordum. Bir an önce oraya kapağı atmak, kumar tutkumla tekrar buluşmak için yanıp tutuşuyordum. Sonra kendi kendime soruyordum: “Gerçekten ben bir kumarbaz mıyım? Bu iş benim bir kaderim miydi?” Bu öyle bir tutkuydu ki, onu düşünmekten bir an bile kendimi alamıyordum. Kendimle baş başa kalınca kumar taktikleri ve teknikleri geliştiriyor, zamanın nasıl geçtiğini bir türlü anlayamıyordum. Bu iğrenç işten nasıl kurtulacağımı bilmiyordum, elinde bir tutukluydum sanki.</p>

  <p>Biraz sonra yürüyerek Stebelkov’a gidecektim. Dünkü mektubunda saat onda yanında olmamı istiyordu. Bu arada Matvey gelmiş, onu işim olduğunu söyleyerek eve göndermiştim. Her şeyi genişçe düşünmeye, Stebelkov’un beni niçin çağırdığını tahmin etmeye çalışıyordum. Bilmem neden bir memnunluk duyuyordum; hemen o anda bunun sebebini araştırınca, en çok “o gün prens Nikolay İvanoviç’in evine gideceğime” sevindiğimi anladım. Ama o gün hayatımın uğursuz, beklenmedik olaylarla dolu bir günüydü. Günüm tam bir sürprizle başlamıştı:</p>

  <p>Saat on sularıydı. Kapımın ardına kadar açılmasıyla Tatyana Pavlovna’nın içeri girmesi bir oldu. O sırada onun ziyaretinden başka her şeyi bekleyebilirdim, bunun için korkuyla ayağa fırlayıp karşısına dikildim. Yüzü öfkeliydi, hareketlerinde bir düzen yoktu. Ne diye böyle odama girdiğini sorsanız, belki kendisi de bir cevap veremezdi. Önceden söyleyeyim, o anda bütün varlığını ezen önemli bir haber almıştı, bana geldiği zaman da onun etkisini ve şaşkınlığını henüz atlatamamıştı. Bu haber beni de ilgilendiriyordu. Odamda yalnız yarım dakika, belki de bir dakika kaldı. Girer girmez hemen yakama yapıştı.</p>

  <p>Biraz öne doğru eğilerek karşımda durdu.</p>

  <p>– Demek sen böylesin, ha, dedi. Ah, seni haylaz seni… Sen ne karıştırdın böyle? Yoksa daha bilmiyor musun? Şuna da bakın, oturmuş kahve içiyor! Ah, seni gidi geveze, seni gidi boşboğaz, seni gidi mukavvadan âşık seni… Senin gibilere sopa çekmeli, sopa!</p>

  <p>– Tatyana Pavlovna ne oldu? Ne oldu? Annem?..</p>

  <p>Sert sert:</p>

  <p>– Öğrenirsin, diye bağırarak koşa koşa çıktı gitti. Kendisini bir daha görmedim. Koşmak, kendisini yakalamak, her şeyi öğrenmek istedim. Ama bir düşünce beni alıkoydu. Daha doğrusu bu bir düşünce değil de belli belirsiz bir huzursuzluktu. Tatyana Pavlovna, niçin “Seni gidi mukavvadan âşık seni… “ demişti, bunu bir türlü anlayamıyordum. Stebelkov’la görüştükten sonra hemen prens Nikolay İvanoviç’e gitmeli, işin iç yüzünü öğrenmeliydim. İçimden bir ses: “Bu sorunu ancak prens Nikolay İvanoviç’ten aldığın bilgiler çözebilir.” diyordu. Şaşılacak şey, Anna Andreyevna ile ilgili bilgileri Stebelkov nasıl öğrenebilmişti, hem de en ince ayrıntılarına kadar? Onun konuşmasını, tavırlarını, hareketlerini burada yazmıyorum ama o da “kahramanlığın güzelliğine” hayrandı, sonsuz bir neşe, heyecan içindeydi.</p>

  <p>– İşte kadın böylesine derler, diye haykırdı. Hayır efendim, işte kadın böyle olur. Hayır efendim, hayır, bu bizim bildiğimiz işlerden değil, işte biz burada oturup duruyoruz, bir şey de olmuyor, o ise asıl kaynaktan su içmek istemiş, eh, içti de! Bu… Bu eski zamandan kalma bir heykel! Bu, eski zamandan kalma Minerve’nin heykeli, şu farkla ki, canlı, sırtında da zamanımıza ait elbise var.</p>

  <p>Asıl konuya gelmesini söyledim. Bütün mesele, tam da tahmin ettiğim gibi, prensi, Nikolay İvanoviç’e giderek para yardımı istemeye kandırmaktı. “Yoksa biliyor musunuz, başına kötü, çok kötü bir şey gelebilir, hem de benim isteğim dışında bir şey olur, öyle değil mi, ha?”</p>

  <p>Gözümün içine bakıyordu ama galiba dünkünden daha fazla bir şey bildiğimi tahmin etmiyordu.</p>

  <p>Hem zaten tahmin edemezdi de, pek doğal olarak ben de “tahvillere” dair bir şey bildiğimi ne sözle ne de ima ile belli etmedim. Kendisiyle uzun uzadıya konuşmadık, hemen bana para sözü vermeye başladı, hem de “Fazlaca efendim, fazlaca, yeter ki prensi gitmeye kandırın, iş pek acele, pek acele, zaten bütün mesele işin acele olmasında ya!” diyerek.</p>

  <p>Dünkü gibi kendisiyle tartışıp atışmak istemedim, dışarı çıkmak için ayağa kalktım, ne olur ne olmaz, kendisine kısaca “çalışırım” dedim. Ama birdenbire beni epeyi şaşırttı, tam kapıya doğru yürüdüğüm bir sırada şefkatle belimden kavrayarak bana hiç anlamadığım şeylerden söz etmeye başladı.</p>

  <p>Okuyucuyu yormamak için ayrıntıları bir yana bırakıp konuştuğumuz şeylerin hepsini anlatmıyorum. Bütün olay şu ki bana şöyle bir öneride bulundu: “Beni Bay Dergaçov’la tanıştırmanızı isterdim, çünkü orada bulunuyorsunuz!..”</p>

  <p>Herhangi bir hareketimle kendimi ele vermemek için hemencecik kendi içime sindim. Ama yine de hemen o dakikada onlarla hiç tanışmadığımı, sadece bir defa, o da rastlantı eseri oraya gittiğimi söyledim.</p>

  <p>– Eh, mademki bir defa gelmenize izin verdiler, başka sefer de gidebilirsiniz, öyle değil mi?</p>

  <p>Dosdoğru ama tam bir soğukkanlılıkla tanışıp da ne yapacağını sordum? Açık bir dille, hem de dobra dobra bana dedi ki: “Şüphe ettiğime göre, Dergaçov’un evinde herhâlde yasak, sıkıca yasak edilmiş şeylerden bir şeyler olsa gerek, bunun için orada bir inceleme yaparak bununla kendinize bazı çıkarlar sağlayabilirsiniz. En azından ben böyle düşünüyorum.” Bunları söylerken de gülümseyerek sol gözünü kırptı.</p>

  <p>Kendisine kesin hiçbir cevap vermedim ama düşünüyormuşum gibi yaptım, “daha da düşüneceğimi“ söyledim, ondan sonra çabucak çıktım, gittim. İş ciddileşiyordu, uçar gibi Vasin’e yollandım, evdeydi.</p>

  <p>Beni görünce gizem dolu bir tavırla:</p>

  <p>– Ya, siz de mi geldiniz, dedi.</p>

  <p>Sözlerini anlayamasam da, hemen konuya girdim geçtim, duyduklarımı anlattım. Soğukkanlılığını kaybetmemekle birlikte galiba buna çok şaşırmıştı. Her şeyi en ince noktasına kadar bir defa daha sordu.</p>

  <p>– Yanlış anlamış olmanız da akla yatkın dostum.</p>

  <p>– Hayır, doğru anladım. Muhakkak. Her şey gün gibi ortadaydı.</p>

  <p>– Her neyse, size çok teşekkür ederim, diye içten gelen bir tavırla yüzüme baktı. Evet, gerçekten de her şey anlattığınız gibi olmuşsa, belli bir paraya karşı koyamayacağınızı düşünmüş olabilir.</p>

  <p>– Hem üstelik de ne durumda olduğumu çok iyi biliyor. Hep kumar oynadım, bana yakışmayacak hareketlerde bulundum, Vasin.</p>

  <p>– Bunu duymuştum.</p>

  <p>– Benim için her şeyden çok ilgi çeken ve bilinmeyen taraf şu: Herhalde sizin de oraya gittiğinizi biliyordur, diye sormaya cesaret ettim.</p>

  <p>Vasin, tam bir soğukkanlılıkla:</p>

  <p>– Benim orada hiçbir rolüm olmadığını pek iyi bilir, diye cevap verdi. Zaten o gençlerin hepsi birer gevezeden başka bir şey değiller; hoş siz bunu herkesten daha iyi bilirsiniz ya!</p>

  <p>Benden bir şey gizliyor, güvensizlik gösteriyor gibi geldi bana.</p>

  <p>– Ne olursa olsun, size çok teşekkür ederim, dedi.</p>

  <p>Gizli bir maksatla yine sordum:</p>

  <p>– Duyduğuma göre Bay Stebelkov’un işleri biraz bozulmuş, tahvillere dair bir şeyler işittim de…</p>

  <p>– Hangi tahvillerden söz ediyorsunuz?</p>

  <p>Tahvillerden özellikle söz açmıştım ama bunu elbette ki dün prensin bana açtığı sırrı ona söylemek için yapmamıştım. Gerçek amacım sadece çıtlatmak, yüzüne bakarak tahviller için bir şeyler bilip bilmediğini anlamaktı! Hedefime ulaşmıştım, yüzünde gördüğüm belli belirsiz, geçici bir hareketten bu işte de bir şeyler bildiğini tahmin ettim. Onun, “Hangi tahviller?” diye sormasına cevap vermedim, sustum. O ise bilmem neden bu konu üzerinde konuşmaya devam etmedi, bu da ayrıca ilginç bir şey.</p>

  <p>Birden konuyu değiştirerek:</p>

  <p>– Lizaveta Makarovna’nın sağlığı nasıl, iyi mi, diye sordu.</p>

  <p>– Sağlığı yerinde… Kız kardeşim sizi her zaman saygıyla anıyor…</p>

  <p>Gözlerinde memnunluk ifadesi belirdi. Liza’ya karşı ayrı bir ilgisi olduğunu, hatta ondan hoşlandığını ne zamandan beri biliyordum.</p>

  <p>Birdenbire:</p>

  <p>– Prens Sergey Petroviç geçenlerde buraya gelmişti, dedi.</p>

  <p>– Ne zaman, diye sordum.</p>

  <p>– Tam dört gün önce…</p>

  <p>– Dün değil mi?</p>

  <p>– Hayır, dün gelmedi.</p>

  <p>Bunun arkasından birçok şey soran bakışlarını bana dikti.</p>

  <p>– Daha sonra, belki bu görüşmemizi size genişçe anlatırım ama şimdi şunu söylemeyi yeterli buluyorum, o zaman kendisini hiç de iyi görmedim, bir ruh hastasını andırıyordu sanki… Hatta bana aklını bile oynatmış gibi geldi.</p>

  <p>– Sahi, bakın bir ziyaretçi, daha gelmişti, diyerek gülümsedi. Sizden biraz önce gelen ziyaretçinin hiç de normal bir durumda olmadığını kabul etmek zorunda kaldım.</p>

  <p>– Prens mi gelmişti?</p>

  <p>– Hayır, prens değil, şimdi prensten söz etmiyorum. Biraz önce gelen ziyaretçi Andrey Petroviç Versilov idi… Siz bir şey bilmiyor musunuz? Ona bir şey mi oldu?</p>

  <p>– Belki de olmuştur ama aranızda ne geçtiğini söyler misiniz, diye acele acele sordum.</p>

  <p>– Aslında bu işi gizli tutmalıydım… Sizinle çok tuhaf, birbirimizden bir şeyler saklıyormuşuz gibi konuşuyoruz, diyerek yine gülümsedi. Hoş, Andrey Petroviç bunun gizli kalması için bir şey söylemedi ya! Ona karşı beslediğiniz duyguları bildiğim için bu defa size önceden haber verirsem, kötü bir şey yapmamış olacağımı sanıyorum. Ne dersiniz, bana şöyle bir soru ile gelmez mi?: “Bugünlerde, hem de pek yakın bir zamanda düello etmek zorunda kalırsam, düello şahidim olmayı kabul eder misiniz?” Doğal olarak kabul etmedim. Yapmam gereken de buydu zaten.</p>

  <p>Tam bir şaşkın ördek gibiydim; bu haber her şeyden çok insanın rahatını kaçıracak bir haberdi: Bir şey çıkmış, bir şeyler olmuştu, mutlaka henüz bilmediğim çok önemli bir şey olmuştu! Bu sırada birdenbire Versilov’un bir gün önce bana, “Ben sana gelmem, asıl sen koşa koşa bana gelirsin, “ sözünü hatırladım. Acele acele Prens Nikolay İvanoviç’in evine doğru yollandım. Bilmecenin çözümünün orada olduğunu bütün varlığımla seziyordum. Vasin, vedalaştığımız zaman bana bir kere daha teşekkür etti.</p>

  <h3>II</h3>

  <p class="Normal para-style-override-4" xml:lang="tr-TR"></p>

  <p>Yaşlı prens, ayaklarını battaniyeye sarmış, şöminenin önünde oturuyordu. Beni, sanki gelişime şaşmış gibi, sorgu dolu bakışlarla karşıladı, oysa kendisi hemen her gün beni çağırmak için adam gönderirdi. Bununla birlikte beni sevgiyle karşıladı ama ilk sorularıma, sanki biraz tiksinir gibi, dalgın dalgın cevap veriyordu. Arada bir, sanki bir şey hatırlamak ister gibi davranıyor, sanki bir şey unutmuş, benimle mutlaka ilgisi olması gereken bir şeyi hatırlamak ister gibi dikkatle beni süzüyordu. Dosdoğru her şeyi bildiğimi, buna çok sevindiğimi söyledim. Dudaklarında sevimli, iyilik ve güzellikler sözü veren bir gülümseme belirdi, canlandı; çekingenliği, sakınması hemen o anda dağıldı, sanki her şeyi unutmuştu.</p>

  <p>– Sevgili dostum, geleceğini zaten biliyordum, hem anlıyor musun, daha dün seni düşünmüştüm. “Buna sevinse sevinse o sevinir!” demiştim. Senden başka da hiç kimse… Ama zararı yok, “İnsanların dilleri kötüdür…” der bir büyük düşünür. Bütün bunları pek iyi bilirsin. Anna Andreyevna’ya gelince senin için yüksek düşünceler besliyor. Bu, bu İngiliz kipsekinden sert bakışlı, güzel bir yüz. Bu yüz, en güzel İngiliz gravürlerinden biri. Üç yıl önce bende bu gravürlerden tam bir koleksiyon vardı… Çoktan beri böyle bir niyet besliyordum, evet, çoktan beri; ancak bunu hiçbir zaman detaylıca düşünmediğime şaşıyorum.</p>

  <p>– Hatırladığıma göre siz, Anna Andreyevna’yı hep seviyor, takdir ediyordunuz.</p>

  <p>– Aziz dostum, biz kimseye kötülük etmek istemeyiz. Dostlarınla, akrabanla, kalbine yakın kimselerle birlikte yaşamak cennete girmek gibidir, der bütün şairler… Kısacası bu, daha tarihten önceki zamanlarda biliniyormuş. Biliyor musun, yaz gelince önce Soden’e, sonra da Bah-Haschtein’e gideceğiz. Ama dostum, çoktan beri bana gelmemiştin; neyin var? Seni bekledim. O zamandan beri çok, çok zaman geçti, değil mi? Ne yazık ki heyecanlıyım, yalnız kalır kalmaz hemen heyecanlanıyorum. İşte bunun için yalnız kalmam doğru olmaz, öyle değil mi? Bu iki kere iki gibi apaçık. Onun ilk sözlerinden bunu hemen anladım. Ah dostum, yalnız iki söz söyledi ama bu… Bu mükemmel bir şiir gibiydi. Gerçekten sen onun kardeşisin, hemen hemen kardeşi sayılırsın, değil mi? Aziz dostum, yemin ederim ki bunu önceden hissetmiştim. Onun elini öptüm, ağladım.</p>

  <p>Yine ağlamaya hazırlanıyormuş gibi mendilini çıkardı. Sinirleri iyice bozulmuştu, kendisiyle tanıştığımız günden beri onu ilk defa böyle çok kötü bir hâlde görüyordum. Başka zaman, hemen hemen de her zaman daha dinç, daha iyi durumda olurdu.</p>

  <p>– Herkesi bağışlayabilirdim, dostum, diye mırıldandı. Herkesi bağışlamak istiyorum, çoktan beri de kimseye kızmıyor, darılmıyorum. Sanat, la poésie dans la ule. Talihsizlere yardım etmek İncil’in güzelliklerindendir. Quelle charmante personne, a? Les chants de Salomon Non, ce n’est pas Salomon, c’est David que mettait une jeune belle dans son Ut pour se chauler dans sa vieillesse. Enfin David, Salomon, bütün bunlar başımda dönüp dönüp duruyor, aklım karmakarışık. Her şey gülünç, cher enfant, belki de heybetli ama aynı zamanda da gülünç. Cette jeune belle de la vieillesse de David-est tout un peiné, Pol de Kock’ta ise bundan bir çeşit scène de bassinoire meydana gelirdi, biz de kahkahalarla gülerdik. Pol de Kock’un dehası olmakla birlikte ne bir ölçüsü vardır ne de zevki… Katerina Nikolayevna gülümsüyor… Engel olmayacağımızı söyledim. Romanımıza başladık, onu bitirmemize engel olmasınlar. Varsın bu bir hayal olsun ama bu hayali bizden almasınlar.</p>

  <p>– Yani nasıl hayal, prens?</p>

  <p>– Hayal? Nasıl hayal mi? Eh, varsın hayal olsun ama bu hayal ile birlikte ölmemize engel olmasınlar.</p>

  <p>– Ama prens, niçin ölümden söz ediyorsunuz? Yaşamalı, şimdi yalnız yaşamalı!</p>

  <p>– Peki, ben ne dedim? Benim de tekrarlayıp durduğum zaten bu. Hayatın bu kadar kısa oluşuna bir türlü aklım ermiyor. Herhalde bıkkınlık vermesin diye böyle oluyor, çünkü insan hayatı da Puşkin’in son, mükemmel şiirleri gibi Tanrı’nın bir sanat eseridir. Kısa olmak bir sanat eserinin ilk şartlarından biridir. Ama bezginlik duymayanlara hiç olmazsa elden geldiği kadar uzun yaşamak fırsatı verilmeliydi.</p>

  <p>– Söyler misiniz prens, bunu artık herkes biliyor mu?</p>

  <p>– Hayır dostum, hayır. Hepimiz böyle olmasını kararlaştırdık. Bu sadece aile arasında kalacak. Şimdilik yalnız Katerina Nikolayevna’ya her şeyi anlattım, çünkü kendimi ona karşı suçlu sayıyorum. Ah, Katerina Nikolayevna bir melektir, melek!</p>

  <p>– Evet, evet!</p>

  <p>– Evet mi? Sen de mi öyle düşünüyorsun? Bense seni ona düşman sanıyordum. Ha doğru, seni bir daha eve kabul etmememi istemişti benden. Bense bak sen içeri girince birdenbire unutuverdim.</p>

  <p>Ayağa fırladım:</p>

  <p>– Ne diyorsunuz? Niçin? Ne zaman?</p>

  <p>(İçimden gelen ses beni aldatmamıştı; evet, ben de Tatyana Pavlovna’yı gördüğümden beri buna benzer bir şey olacağını seziyordum!)</p>

  <p>– Dün, sevgili dostum, dün… Şimdi nasıl içeri girdiğini bile anlayamıyorum, çünkü bazı önlemler alındı. Nasıl girdin?</p>

  <p>– Dosdoğru girdim.</p>

  <p>– Herhalde öyle olmalı. Kurnazlıkla girmiş olsaydın, belki de seni yakalardı ama dosdoğru girdiğin için seni içeri bırakmışlar. Sadelik, mon cher, gerçekte en büyük kurnazlıktır.</p>

  <p>– Bir şey anlamıyorum, demek siz de beni kabul etmemeye karar verdiniz?</p>

  <p>– Hayır dostum, ben kenardayım, dedim… Yani tam bir onay verdim. Hem de emin ol sevgili çocuğum, seni çok severim. Ama Katerina Nikolayevna fazla, pek fazla ısrar etti… Hah, işte!</p>

  <p>Bu sırada kapıda birdenbire Katerina Nikolayevna göründü. Eskiden olduğu gibi dışarı çıkmak için giyinmişti, babasının yanına da gitmeden önce onu öpmek için girmişti. Beni görünce şaşırdı, durdu, bozuldu, çabucak yüz geri dönerek çıktı gitti.</p>

  <p>Şaşıran, büyük bir heyecana kapılan prens:</p>

  <p>– Voila, diye bağırdı.</p>

  <p>– Burada bir yanlışlık var, diye bağırdım. Burada bir dakikalık bir iş… Ben… Ben şimdi gelirim, prens, diyerek Katerina Nikolayevna’nın peşinden koştum.</p>

  <p>Bundan sonraki olaylar birbirini öyle bir hızla izledi ki aklımı başıma toplamak şöyle dursun, nasıl hareket edeceğimi bile kestiremedim. Buna hazırlanabilseydim, elbette ki başka türlü hareket ederdim, oysa küçük bir çocuk gibi şaşırıp kalmıştım. Hemen Katerina Nikolayevna’nın dairesine koştum ama yolumu kesen uşak hanımın dışarı çıktığını, arabaya binmek üzere olduğunu söyledi. Bastığım yeri görmüyordum, büyük kapıya doğru koştum. Katerina Nikolayevna merdivenlerden aşağı iniyordu, arkasında kürkü vardı, onunla yan yana, daha doğrusu kol kola uzun boylu, yakışıklı, üniformalı, kaputsuz, kılıçsız bir subay yürüyordu; kaputunu arkadan gelen bir uşak taşıyordu. Bu albay barondu. Otuz beş yaşlarında vardı, şık bir subay tipiydi, kuru yapılı, biraz fazlaca uzun yüzlü bir adamdı, bıyıkları, hatta kirpikleri bile kızıla çalıyordu. Yüzü hiç de güzel olmamakla birlikte sert, meydan okuyan bir ifade taşıyordu. O dakikada görebildiğim kadarını çabuk çabuk anlatıyorum. Daha önce kendisini hiç görmemiştim. Şapkasız, paltosuz merdivenden aşağı peşleri sıra koşuyordum. İlk önce beni Katerina Nikolayevna gördü, baronun kulağına bir şeyler fısıldadı. Baron başını çevirmek istedi ama hemencecik uşakla kapıcıya başı ile işaret etti. Tam dış kapının önünde uşak bana doğru gelmek istediyse de kendisini elimle iterek onların hemen arkasından dış merdivenin başına çıktım. Baron, Katerina Nikolayevna’yı kupa arabasına bindiriyordu.</p>

  <p>– Katerina Nikolayevna! Katerina Nikolayevna, diye anlamsız anlamsız bağırıyordum. Kendimi bir budala gibi hissettim! Tıpkı bir budala gibi! Ah, her şeyi hatırlıyorum; başımda şapkam da yoktu!</p>

  <p>Byoring, öfkeli öfkeli yine uşağa döndü, bağıra bağıra bir şeyler söyledi, yalnız bir iki sözü galiba, pek iyi anlayamadım. Birisinin beni dirseğimden yakalamak istediğini hissettim. Bu sırada araba kalktı; yine bağırarak arabanın arkasından atıldım. Katerina Nikolayevna, arabanın penceresinden bakıyordu, galiba oldukça da telaşlı idi. Ama ileri atıldığım sırada hızlı hızlı ilerleyerek -böyle bir şey yapmayı hiç düşünmediğim hâlde-Byoring’i kuvvetle ittim, büyük bir olasılıkla ayağına basarak canını yaktım. Baron, hafice bağırdı, dişlerini gıcırdattı, kuvvetli elleriyle omzumdan yakalayarak öfkeli ökeli itti. Öyle ki ben üç adım kadar öteye fırladım. Bu sırada kaputunu verdiler, sırtına attı, kızağa bindi, uşaklarla kapıcıya beni göstererek kızaktan sert bir sesle bir daha bağırdı. Bunun üzerine onlar da beni yakalayıp sıkı sıkı tuttular; uşaklardan biri kürkümü omuzlarıma attı, öteki de şapkamı verdi. Bu sırada ne söylediklerini hiç hatırlamıyorum. Bir şeyler söylüyorlardı, ben de durmuş, bir şey anlamadan onları dinliyordum. Sonra birdenbire uşakları orada bırakarak koşa koşa uzaklaştım.</p>

  <h3>III</h3>

  <p>Artık ne yaptığımı, nasıl hareket ettiğimi bilmiyordum. O kadar kızgın ve şaşkındım ki, araba tutmayı bile düşünememiştim. Bu Byoring denen adam beni nasıl itebilirdi, işte bunu kabul edemedim. Katerina Nikolayevna uşakların beni yakaladıklarını, bana yapılanları gördüğü hâlde hiçbir şey yapmamıştı. Çıldırıyordum. Tatyana Pavlovna’nın evine vardığımda nefes nefeseydim. Alt çenem sıtmaya tutulmuş gibi titriyordu, öfkeden ağlıyordum. Bu aşağılamalar beni çok yaralamış, gururumu incitmişti. Tatyana Pavlovna şaşkın bir şekilde:</p>

  <p>– Ha! Nasıl! Kapı dışarı mı ettiler, diye bağırdı. Sessizce kanepeye oturdum, gözlerimi ona dikmiş, bakıyordum.</p>

  <p>Beni baştan ayağa kadar süzerek:</p>

  <p>– Buna da ne oluyor, diye söylendi. Al, şu suyu iç, al iç! Söyle, orada yine neler karıştırdın?</p>

  <p>Beni kovduklarını, Byoring’in de sokakta beni ittiğini söyledim.</p>

  <p>– Bir şey anlayabildin mi, yoksa hâlâ anlamıyor musun? Al, işte şunu oku da gör.</p>

  <p>Masanın üstünden bir mektup alarak bana uzattı, kendisi de karşımda bekler gibi durdu. Versilov’un el yazısını hemen tanıdım, mektup birkaç satırdan oluşuyordu. Katerina Nikolayevna’ya yazılmıştı. İşte o korkunç, çirkin, anlamsız, haydutça bir ifade taşıyan pusulayı harfi harfine veriyorum:</p>

  <p>“Sayın Bayan Katerina Nikolayevna! Yaradılışınız, ustalığınız sizi pek eğlence düşkünü bir kadın yapmışsa da yine tutkularınızı yenerek hiç olmazsa çocuklara saldırmayacağınızı sanıyordum. Ama siz bundan bile utanmadınız. Size şunu da bildirmek isterim ki, bildiğiniz belge herhâlde mum ateşinde yakılmış değildir, hiçbir zaman da Kraft’ın eline geçmemiştir, bunun için burada hiçbir kazancınız olmayacaktır. Bu sebeple bir genci baştan çıkarmayın. Ona acıyın, henüz on sekiz yaşına bile gelmemiş, hemen hemen bir çocuk sayılır, zekâca d, vücutça da olgunlaşmamıştır, ondan ne çıkarınız olabilir? Ben onunla ilgileniyorum, bunun için başaracağıma inanmakla birlikte, yine de size bu mektubu yazıyorum. Aynı zamanda bu mektubun bir kopyasını Baron Byoring’e göndereceğimi bildirmekle şeref duyarım.“</p>

  <p>Okudukça sararıyordum ama birdenbire kıpkırmızı kesildim, hırsımdan dudaklarım titremeye başladı.</p>

  <p>Sonsuz bir kızgınlık içinde:</p>

  <p>– Benden söz etmiş! Kendisine üç gün önce anlattıklarımı yazmış, diye bağırdım.</p>

  <p>Tatyana Pavlovna pusulayı elimden kaparak söylendi:</p>

  <p>– Anlattın, elbette anlatmışsındır!</p>

  <p>– Ama benim söylemek istediğim büsbütün başka bir şeydi! Aman Tanrım, şimdi Katerina Nikolayevna benim için ne diyecek! Bu adam deli mi? Kendisini dün görmüştüm. Mektup ne zaman gönderilmiş?</p>

  <p>– Dün, gündüz postaya verilmiş, akşamleyin de gelmiş, bugün de Katerina Nikolayevna kendi eliyle bana verdi.</p>

  <p>– Onu dün görmüştüm, çıldırmıştı! Versilov böyle yazamaz, bunu yazan delidir. Bir kadına kim böyle bir mektup yazabilir?</p>

  <p>– İşte böyle deliler kıskançlıktan, hırstan kör, sağır olup damarlarında akan kan zehir hâline gelince böyle mektup yazarlar… Sen de onun nasıl bir adam olduğunu hâlâ anlayamadın mı? İşte şimdi bunun için onu eziverecekler, yerinde yeller esecek. Zaten kendisi boynunu satır altına uzatıyor! Mademki mutlaka öyle istiyor, iyisi mi geceleyin Nikolayevskiy demiryoluna gitsin, başını rayların üstüne koysun, başını taşımak ağır geliyorsa orada hemencecik koparıverirler! Peki, bunları ona söyle diye kim seni dürttü? Onu kızdır, diye kim seni kışkırttı? Övünmek mi istedin? Elimle başıma vurarak:</p>

  <p>– Ama ne büyük bir nefret! Ne büyük bir nefret, diye bağırdım. Sebep ne, sebep? Bir kadına karşı böyle davranmak! Ona ne yaptı? Böyle mektuplar yazabilmek için acaba aralarında neler geçti?</p>

  <p>Tatyana Pavlovna hem öfkelili, hem de alaylı bir gülümsemeyle:</p>

  <p>– Nefret, dedi.</p>

  <p>Kan yine beynime sıçradı, sanki birdenbire yeni bir şey anlamış gibi oldum; gözlerimi alabildiğine açmış, yüzüne bakıyordum.</p>

  <p>Hızla dönüp elini sallayarak tiz bir sesle:</p>

  <p>– Defol karşımdan, diye bağırdı. Hepinizle uğraştığım yeter artık! Yeter! Hepiniz cehennemin dibine gitseniz bile umurumda değil!.. Yalnız annene acıyorum…</p>

  <p>Hemen koşa koşa Versilov’a gittim. Ama böyle bir ayak oyunu ve hileyi anlayamıyordum.</p>

  <h3>IV</h3>

  <p>Versilov, yalnız değildi: Bir gün önce o mektubu Katerina Nikolayevna’ya gönderdikten, bir kopyasını da Baron Byoring’e yolladıktan sonra, doğal olarak daha o gün, bütün bunun doğuracağı “sonuçları” beklemesi de gerekiyordu, o da bunun için kendine göre bazı önlemler almıştı. Annemle Liza’yı daha sabahleyin yukarıya, “tabuta” göndermişti, odalar, ayrıca da misafir salonu güzelce süpürülüp toplanmıştı. Gerçekten de öğleden sonra saat ikide Baron R. adında bir albay gelmişti. Bu, kırk yaşlarında, uzun boylu, kuru yapılı, görünüşe bakılacak olursa vücutça çok kuvvetli bir adamdı. O da Byoring gibi kızılımtırak saçlıydı, ancak kafası biraz dazlaktı. Rus ordusunda sayısı pek çok olan Baron R.’lardan biriydi. Onların hepsi baron unvanı taşır, mülkleri yoktur, sadece aldıkları aylıkla geçinirler, pek iyi hizmet eder, çok iyi de savaşırlar. Versilov ile aralarında geçen konuşmanın başına yetişememiştim; ikisi de çok heyecanlı idiler. Hem nasıl heyecanlanmasınlar! Versilov, masanın önündeki kanepeye oturmuştu, baronsa kenarda bir koltukta oturuyordu. Versilov’un yüzü solgundu ama dikkatle konuşuyordu. Sözleri dişlerinin arasından sert hareketlerde bulunmaya hazırdı, kendisini güçlükle tutuyordu; bakışlarında sert, kendini beğenmiş, hatta küçümseyen bir hava vardı, aynı zamanda da şaşkınlık göze çarpıyordu. Beni görünce kaşlarını çattı, Versilov ise gelişime sanki sevinmişti.</p>

  <p>– Merhaba dostum, dedi. Baron, işte mektupta sözü geçen genç delikanlının kendisi, inanın, bize engel olmaz, belki işimize bile yarar. Versilov bana:</p>

  <p>– Dostum, geldiğine sevindim, biz baronla işimizi bitirinceye kadar şimdilik köşede otur, dedi. Baron, hiç üzülmeyin, o sadece bir köşede oturacaktır.</p>

  <p>Benim için zaten hepsi birdi, çünkü kararımı vermiştim, bildiğimi yapacaktım. Sessizce geçip köşeye oturdum, elden geldiği kadar köşeye sokuldum, burada gözümü kırpmadan, kımıldamadan konuşmanın sonuna kadar oturdum….</p>

  <p>Versilov sert, metin bir sesle, örse vurur gibi:</p>

  <p>– Bir daha tekrar ediyorum, baron, dedi. Tekrar ediyorum ki kendisine o yakışık almayan, kötü mektubu yazdığını Katerina Nikolayevna Andrakova’yı yalnız en soylu bir varlık olarak değil, aynı zamanda dünyada mükemmel sayılan her şeyden üstün görüyorum.</p>

  <p>Baron homurdanarak:</p>

  <p>– Kendi sözlerinizi böyle yalanlamanız, daha önce de söylediğim gibi, onları onaylamaya benziyor, dedi. Sözlerinizde tam bir saygısızlık var.</p>

  <p>– Her şeye rağmen bu sözleri gerçek anlamları ile kabul ederseniz daha doğru olur. Biliyor musunuz, bazen sinir krizleri geçirdiğim olur… Sık sık sinirlerim bozulur, hatta tedavi bile görüyorum. İşte böyle anlarımdan birinde…</p>

  <p>– Bunlar hiç de bahane değildir. Yanılmakta ısrar ettiğinizi bir daha söyleyeyim, belki de bilerek yanılmak istiyorsunuz. Ta başlangıçtan beri bu bayanı ilgilendiren konunun, yani Bayan Andrakova’ya yazdığınız mektup işinin, bu konuşmamızda büsbütün halledilmesi gerekirken siz hep geriye dönüyorsunuz. Baron Byoring beni, daha çok bir konuyu, onu ilgilendiren bir şeyi, yani bu “kopyayı” göndermekteki amacınızı, hem kopyanın altına yazmış olduğunuz, “Bunun için istenilen şekilde cevap vermeye hazırım!” sözlerini aydınlatmak için gönderdi.</p>

  <p>– Ama, bu son sözlerin anlamını açıklamaya gerek yok ki!…</p>

  <p>– Anlıyorum, duydum. Hatta özür bile dilemiyor, sadece “ne şekilde olursa olsun cevap vermeye hazır” olduğunuzu ısrarla tekrar edip duruyorsunuz. Ama böyle olursa çok ucuz kurtulmuş olursunuz. Anlaşmamıza ısrarla vermek istediğiniz yönü anladığım için hiç utanç duymadan şunu söylemeye şimdiden kendimde bir hak görüyorum. Baron Byoring’in sizinle hiçbir şekilde… Aynı şartlar altında anlaşmasına imkân olmadığı inancına vardım.</p>

  <p>– Böyle bir karar, doğal olarak dostunuz Baron Byoring için de kârlı bir şeydir. Açıkça şunu söyleyebilirim ki, beni bununla hiç de şaşırtmış değilsiniz, zaten bunu bekliyordum.</p>

  <p>Söz arasında şunu da söyleyeyim ki daha ilk sözlerinden, ilk bakışta Versilov’un bozuşmak için sebep aradığını, bu sinirli barona meydan okuyarak onu kızdırdığını, hatta onun sabır ve dayanma gücüyle oynadığını görüyordum. Baron büsbütün sinirlendi.</p>

  <p>– Nükteli konuşmasını bildiğinizi duymuştum ama nükte zekâ demek değildir.</p>

  <p>– Çok değerli bir söz doğrusu, albay… Baron:</p>

  <p>– Sizin görüşünüzü sormadım galiba, diye bağırdı. Buraya havanda su dövmeye gelmedim! Lütfen dinleyin: Baron Byoring, mektubunuzu alınca büyük bir süre durakladı, çünkü mektubunuz tımarhane kokuyordu. Hem, pek doğaldır ki, sizi yatıştırmak için birçok çareler bulunabilirdi. Ama bazı düşüncelere dayanılarak size karşı hoşgörü gösterildi, hakkınızda bilgi toplandı, şu sonuç alındı: Eskiden iyi bir çevreye bağlı imişsiniz, bir zamanlar da orduda hizmet etmişsiniz ama o çevreden uzaklaştırılmışsınız, hiç de iyi anılmıyormuşsunuz; şüpheli karanlık biriymişsiniz. Ben yine de, her şeyi kendi gözlerimle görüp anlamak için ‘buraya geldim, bütün bunlar yetmiyormuş gibi kelime oyunları yapıyorsunuz, sinir krizleri geçirdiğinizi de kendiniz söylediniz. Yeter! Baron Byoring, sosyal durumu, saygın konumu bakımından bu işte hoşgörü gösteremez… Kısacası sayın bay, size şunları söylemeye memur edildim: Bundan sonra bir daha böyle bir şeyi tekrarlar yahut önceki hareketinize benzer bir harekette bulunursanız, bilmiş olunuz ki sizi derhal yatıştıracak kesin çareler bulunacaktır, bundan emin olabilirsiniz. Ormanda değil, medeni bir memlekette yaşıyoruz!</p>

  <p>– Bundan o kadar emin misiniz, benim iyi kalpli baronum R.?</p>

  <p>Baron birdenbire ayağa kalkarak bağırdı:</p>

  <p>– Hay, Tanrı cezanızı… Size pek de öyle “iyi kalpli baronunuz R.“ olmadığımı hemen şimdi göstermem için sabrımla çok oynuyorsunuz.</p>

  <p>Versilov da ayağa kalkarak:</p>

  <p>– Ah, size bir daha tekrar ediyorum, dedi. Şurada yakın bir yerde karımla kızım oturuyorlar… Bunun için bu kadar yüksek sesle konuşmamanızı rica etmek isterdim, çünkü bağırdığınızı onlar da duyuyorlar.</p>

  <p>Baron gene aynı öfkeyle, hem de sesini hiç alçaltmadan:</p>

  <p>– Karınız… Hay, Tanrı cezanızı versin… Burada oturup sizinle konuştumsa, bunu sadece bu kötü işi aydınlatmak için yaptım, dedi.</p>

  <p>Sonra öfkeli ökeli:</p>

  <p>– Yeter, diye bağırdı. Siz yalnız şerefli insanların arasından kovulmuş bir insan değil, aynı zamanda manyaksınız, gerçekten delirmiş bir manyaksınız, zaten sizi böyle tanıtmışlardı! Hoşgörüye layık değilsiniz. Şunu bildireyim ki, hemen bugün hakkınızda gereken tedbirler alınacaktır, sizi öyle bir yere götürecekler ki orada aklınız iyice başınıza getirilecek… Sonra da şehirden dışarı alır götürürler!</p>

  <p>Bu sözlerden sonra hızlı, geniş adımlarla odadan çıktı. Versilov onu geçirmedi. Sanki beni görmüyormuş gibi dalgın dalgın yüzüme bakıyordu, sonra birdenbire gülümsedi, saçlarını şöyle bir silkti, şapkasını alarak kapıya doğru yürüdü. O zaman kolundan yakaladım.</p>

  <p>– Ha, gerçekten, sen de buradaydın, değil mi? Duydun mu, diyerek karşımda durdu.</p>

  <p>– Bunu nasıl yapabilirdiniz! Böyle her şeyi kötüleştirmeye, beni kepaze etmeye nasıl kalkışabildiniz!.. Hem böyle bir düzenle, dolapla!..</p>

  <p>Dikkatle yüzüme bakıyordu ama gülümsemesi de gittikçe yayılıyor, yayılıyordu. En sonunda tam anlamı ile gülmeye başladı.</p>

  <p>Kendimden geçerek:</p>

  <p>– Anlıyor musunuz, beni kepaze ettiler, hem de onun önünde! Onun önünde! Onun gözü önünde beni alaya aldılar, öteki de beni itti, diye bağırdım.</p>

  <p>– Gerçekten mi? Vah zavallı çocuk, vah! Sana o kadar acıyorum ki… Demek orada seninle alay ettiler!</p>

  <p>– Gülüyorsunuz, bana gülüyorsunuz, öyle mi? Demek bu size gülünç geliyor?</p>

  <p>Hızla elini elimden çekti, şapkasını giydi, gülerek, gerçekten gülerek evden çıktı gitti. Ne yapmalıydım? Peşinden koşup yetişmeli miydim? Neye yarar? Her şeyi anlamış, her şeyimi bir anda kaybetmiştim! Birdenbire annemi gördüm; yukardan inmişti, ürkek ürkek etrafına bakınıyordu.</p>

  <p>– Gitti mi?</p>

  <p>Onu sessizce kucakladım, o da sıkı sıkı bana sarıldı.</p>

  <p>– Anne, sevgili anneciğim, burada daha fazla kalmanıza imkân var mı? Hemen şimdi gidelim, sizi barındırırım, sizin için bir köle gibi çalışırım, sizinle Liza için… Onların hepsini, hepsini bırakıp gidelim. Birlikte, mutlu bir şekilde yaşarız. Anne Tuşar’dayken bana nasıl geldiğinizi, nasıl sizi tanımak istemediğimi hatırlıyor musunuz?</p>

  <p>– Hatırlıyorum, yavrum; bütün ömrümce sana karşı suçluyum, seni doğurduğum hâlde tanımıyordum.</p>

  <p>– Bunda suçlu olan o, anne, her şeyde onun suçu var; zaten bizi hiçbir zaman sevmemişti.</p>

  <p>– Hayır, sevdi.</p>

  <p>– Gidelim, anne.</p>

  <p>– Onu bırakıp nereye giderim, o da mutlu mu sanki?</p>

  <p>– Liza nerde?</p>

  <p>– Yatıyor; gelir gelmez hastalandı; korkuyorum! Orada Andrey Petroviç’e çok mu kızıyorlar? Şimdi ona ne yapacaklar? Nereye gitti? Deminki subay niçin ona gözdağı veriyordu?</p>

  <p>– Ona bir şeycikler olmaz, anne. Ona hiçbir zaman, hiçbir şey olmaz, asla olamaz! O, öyle bir adam ki! İşte Tatyana Pavlovna, inanmazsanız ona sorun, işte! Hoşça kalın, anne. Şimdi döneceğim, dönünce de yine aynı şeyi soracağım…</p>

  <p>Koşarak çıktım; Tatyana Pavlovna’yı değil, hiç kimseyi görmek istemiyordum, annemin hâli bana acı veriyordu. Yalnız kalmak istiyordum, yapayalnız.</p>

  <h3>V</h3>

  <p>Ama daha sokağı geçmemiştim ki bu yabancı, her şeye karşı kayıtsız kalabalığa anlamsız anlamsız çarparak hiç yürüyemeyeceğimi anladım; ama nereye gidebilirdim? Kime gerekliydim, bana da şimdi kim gerekliydi? Bir makine gibi hiç düşünmeden Prens Sergey Petroviç’in evine gelmiştim, oraya gelinceye kadar bu adam aklımda bile yoktu. Kendisi evden çıkmıştı. Petro’ya birçok defalar olduğu gibi çalışma odasında bekleyeceğimi söyledim. Çalışma odası büyük, çok yüksek tavanlı, yığın yığın eşya dolu bir yerdi. En karanlık bir köşeye gittim, kanepeye oturdum, dirseklerimi masaya dayayarak başımı ellerimin arasına aldım. Evet, işte önemli bir konu: Şimdi ne yapmalıydım? O zaman bu soruyu bir ilke hâline sokmakla birlikte ona cevap verecek hâlde olmayan biri varsa o da bendim.</p>

  <p>Ne insan gibi düşünebiliyor, ne de kendime bir şey sorabiliyordum. Yukarda, o günlerin sonuna doğru “olayların altında ezilmiş” olduğumu önceden söylemiştim. Şimdi oturup duruyordum, aklımdaki her şey karmakarışık oluyordu. Arada bir aklımdan şunlar gelip geçiyordu: “Evet, onu her bakımdan inceledim, hiçbir şey anlayamadım. Demin gözlerimin içine bakarak güldü, bana gülmüyordu, burada hep Byoring vardı, ben değil. Üç gün önce öğle yemeğinde her şeyi öğrenmişti, bu yüzden küskündü. Çayhanedeki budalaca itiraflarımı hemencecik yakaladı, gerçeği tersine çevirdi, değiştirdi, hem zaten gerçeği ne yapacaktı? Ona yazdığı şeylerin hiçbirisine kendisi de inanmıyordu. Bir sebep bularak, niçin yaptığını kendisi de bilmeden, yalnız aşağılamak, anlamsız da olsa aşağılamak istiyordu, bu fırsatı da ben ona vermiştim… Kudurmuş bir köpeğin hareketi! Şimdi Byoring’i öldürmek mi istiyor? Niçin? Sebebini onun kalbi biliyor! Bense onun kalbinde olanlardan bir şey bilmiyorum… Hayır, hayır şimdi de bilmiyorum. Yoksa onu büyük bir tutkuyla seviyor mu? Yoksa buna benzer bir tutkuyla ondan tiksiniyor, ona kin mi besliyor? Bilmiyorum, bakalım kendisi bunu biliyor mu? Anneme niçin, “Ona bir şeycikler olmaz!” dedim; bunu söylerken amacım neydi? Onu artık kaybettim mi, kaybetmedim mi?</p>

  <p>… “Katerina Nikolayevna, beni ittiklerini gördü… O da güldü mü, gülmedi mi? Ben olsam gülerdim! Gizil polisi dövdüler, gizli polisi!”</p>

  <p>“O iğrenç mektupta belge yakılmamıştır, bir yerde duruyor, demekle ne anlatmak istiyordu?.“</p>

  <p>“Byoring öldürmeyecek, herhâlde şimdi meyhanede oturmuş, Lucia’yı dinliyordur! Belki de Lucia’yı dinledikten sonra gidip Byoring’i öldürür. Byoring beni itti; vurur gibi itti; vurdu mu? Byoring, hatta Versilov ile düello etmek istemiyor, hiç benimle düello eder mi? Belki yarın onu sokakta bekleyip tabanca ile öldürmem gerek…“ Üzerinde durmadığım bu düşünce de şöylece gelip geçti:</p>

  <p>Bazı anlarda, hemen kapının açılarak Katerina Nikolayevna’nın içeri girip bana elini uzatacağını, ikimizin de kahkahalarla güleceğimizi sanıyordum… Ah, benim sevgili öğrenci arkadaşım! Oda iyice karanlıklara gömüldüğü sırada bu sahneyi gözlerimin önünde görür gibi oldum, bunu çok, çok istiyordum. “Aradan çok geçmedi, karşısında duruyor, vedalaşıyordum, o da bana elini uzatıyor, gülüyordu! Nasıl oldu da bu kadar kısa bir zamanda böyle bir uzaklık meydana geldi? Hemen şimdi, şu dakikada bayağı, basbayağı anlaşmalı! Tanrım nasıl oldu da büsbütün yeni bir dünya açıldı! Evet, yeni dünya, büsbütün, büsbütün yeni bir dünya… Ya Liza, ya prens, onlar daha henüz eski… İşte şimdi, burada, prensin evindeyim… Hem annem onunla böyle olduğu hâlde nasıl yaşayabildi? Ben yapabilirim, her şeyi yapabilirim ama ya annem? Peki şimdi ne olacak?” Bunun arkasından hasta beynimde hiçbir iz bırakmadan Liza’nın Anna Andreyevna’nın, Stebelkov’un, prensin, Aferdov’un, daha birçoklarının yüzleri bir kasırga gibi gelip geçti. Ama düşüncelerim gittikçe belirsiz bir hâl alıyor, birbirine karışıyordu. Bir düşünceyi yakalayıp üzerinde durabildiğim zaman memnun oluyordum.</p>

  <p>Birdenbire:</p>

  <p>“Ama benim ülküm” var diye düşündüm. Bakalım öyle mi? Bunu sadece ezberlemiş olmayayım? Benim “ülküm”, karanlıkla yalnızlıktır, peki şimdi geriye dönüp eski karanlık köşeme çekilmeye imkân var mı? Ah Tanrım, öylece “belge”yi yakmadım ya? Üç gün önce yakmayı unuttum gitti. Eve döner, mumun alevinde yakarım, mutlaka mumun alevinde yakacağım; ancak bilmiyorum, “şimdi düşünmek istediğim şey bu mu?.. “</p>

  <p>Ortalık çoktan kararmıştı, Petro mumu getirdi. Bir süre karşımda durdu, sonra, “Yemek yediniz mi?” diye sordu. Sorusuna karşılık sadece elimi silktim. Ama bir saat kadar geçtikten sonra bana çay getirdi, ben de büyük bir fincan çayı iştahla içtim. Sonra, “Saat kaç?”, diye sordum. Sekiz buçuktu, beş saatten beri oturup durduğuma şaşırmadım bile.</p>

  <p>Petro:</p>

  <p>– İki üç kez yanınıza geldim, dedi. Ama galiba uyuyordunuz.</p>

  <p>Bense geldiğini hatırlamıyordum. Bilmem neden birdenbire “uyumuş” olmaktan korkarak ayağa fırladım, yine “uyumamak” için odada dolaşmaya başladım. En sonunda korkunç şekilde başım ağrımaya başladı. Tam saat onda prens içeri girdi, ben de onu beklediğime şaştım, çünkü onu büsbütün unutmuştum.</p>

  <p>– Burada mısınız, ben de sizi almak için evinize uğramıştım, dedi. Yüzü somurtkandı, sert bir ifade taşıyordu, gülümsemeden eser bile yoktu. Gözlerinde sabit bir düşünce vardı.</p>

  <p>Düşünceli düşünceli:</p>

  <p>– Bütün gün uğraştım, başvurmadığım çare kalmadı, dedi. Tuttuğum her şey yıkıldı, ilerdeyse korku… Jibelskiy’i gördüm, çekilir adamlardan değil. Anlıyor musunuz, önce parayı bulmalı, ondan sonra bakarız. Parayı bulunca yine başaramazsak o zaman… Ama bugün bunu düşünmemeye karar verdim. Bugün sadece para bulalım, yarın her şeyi görüşürüz. Üç gün önce kazandığınız paranın bir kapiğine bile dokunmadım. Daha üç ruble koyarsak kazancınızın hepsi bin rubleyi buluyor. Borcunuzu çıkarınca size üç yüz kırk ruble geri vermek gerekiyor. Parayı alın, bin ruble olması için işte size yedi yüz ruble daha, geriye kalan iki bini de ben alacağım. Ondan sonra Zerşçikov’da oyun masasının iki ucuna oturur, on bin ruble kazanmaya çalışırız, belki bir şey yaparız, kazanamazsak o zaman… Ama bundan başka da hiçbir çaremiz kalmıyor.</p>

  <p>Kadere boyun eğer gibi yüzüme baktı.</p>

  <p>Sanki yeniden canlanmaya başlamıştım, birdenbire:</p>

  <p>– Evet, evet, diye bağırdım. Gidelim. Zaten ben sizin gelmenizi bekliyordum…</p>

  <p>Şunu da söyleyeyim ki prensin evinde oturduğum süre içinde bir an bile ruleti düşünmemiştim.</p>

  <p>Prens birdenbire:</p>

  <p>– Ya alçaklık? Bu hareketin bayağılığı, diye sordu.</p>

  <p>– Bunu rulete gittiğimiz için mi söylüyorsunuz? İyi ama bu her şey demektir, diye bağırdım. Para demek, her şey demektir! Yalnız sizinle ben ikimiz kutsal insanlarız. Byoring kendisini sattı ya! Anna Andreyevna kendisini sattı ya! Versilov’a gelince, duydunuz mu, Versilov’un bir manyak olduğunu biliyor musunuz? Manyak! Manyak!</p>

  <p>– Hasta değilsiniz ya, Arkadiy Makaroviç? Gözleriniz bir tuhaf!</p>

  <p>– Bunu rulete yalnız gitmek için mi söylüyorsunuz? Şimdi artık imkânı yok peşinizi bırakmam. Bütün gece rüyamda ruleti boş yere görmedim ya! Gidelim, diye bağırdım. Sanki her şeyin anahtarını bulmuştum.</p>

  <p>– Eh, mademki öyle, nöbetiniz olsa bile yine de gidelim, ondan sonra…</p>

  <p>Sözlerini bitirmedi. Yüzünde ağır, korkunç bir şey vardı. Dışarı çıkmak üzereydik.</p>

  <p>Birdenbire eşikte durarak:</p>

  <p>– Biliyor musunuz, dedi. Oyundan başka bir kurtuluş çaresi daha var?</p>

  <p>– Nasıl bir çare?</p>

  <p>– Prensçe bir çare?</p>

  <p>– Nasıl, nasıl?</p>

  <p>– Sonra öğrenirsiniz. Ancak şunu biliniz ki ben ona layık değilim, çünkü geciktim. Haydi gidelim, ancak sözlerimi hatırınızdan çıkarmayın. Şimdilik şu uşakça çareye başvurup bir deneyelim… Zaten aklım başımda, irademe hâkim olarak oraya gittiğimi, bir uşak gibi hareket ettiğimi bilmiyor muyum?</p>

  <h3>VI</h3>

  <p>Ruletten kazanacağımız para tek çaremizdi, onun için hemen Zerşçikov’un kumarhanesine damladık. Aslında prensle buluşuncaya kadar böyle bir eylem aklımın ucundan bile geçmemişti. Hem, kendim için gitmiyordum ki, sadece prensi kurtarmak için gidiyordum, bundan daha insancıl ne olabilirdi? Fakat belki prens olmasa da bir gün damlayacaktım oraya, bilemediğim bir tutkunun esiri olmuştum. Ama o insanlar, o krupiyeler, oyun arasında bağırmalar, Zerşçikov’un salonu bu sefer bir başka göründü gözüme. Deyim yerindeyse iğrendim, midem bulandı. Bu karanlık suratlı insanları görünce kendime lânetler yağdırdım. Ben böyle yerlere gelecek kadar budalalaşmış, alçalmış mıydım gerçekten? Masa başında yaşadığım bu psikolojiyi hâlâ unutamıyorum. Şimdi kendi kendime soruyordum: Bunları bildiğim, pislikleri gördüğüm hâlde orada nasıl kalabilmiştim? Başkalarını kurtarmak için niçin Don Kişot’laşıyor, kişiliğimden ödün veriyordum? Bunlara verilecek tek cevabım var, o zaman aklı başında, sağlıklı düşünebilen bir insan değildim de ondan. Ama kumara gelince oldukça ustaydım. Hele o gece tek kelimeyle muhteşemdim. Sessizdim, düşüncelerimi tek bir noktaya odaklamış dikkat kesilmiştim. Korkunç şekilde hesaplı oynuyordum, sabırlıydım, cimrilik yapabiliyor, gerektiğinde her türlü tehlikeyi göze alarak, saldırıyordum. Yine zeronun önünde, Aferdov’la Zerşçikov’un arasındaydım. Zerşçikov’un yanındaki bu heriften iğreniyordum ama kazanmak için burada olmak zorundaydım. Sizin anlayacağınız prens için katlanıyordum bu durumlara. Oyuna başlayalı, bir saatten fazla bir zaman geçmişti; en sonunda prensin birdenbire ayağa kalktığını oturduğum yerden gördüm, solgun bir yüzle bizim yanımıza gelerek masanın öbür tarafında, karşımda durdu. Bütün parasını kaybetmişti, sessizce benim oyunuma bakıyordu ama galiba oynadığım oyunu anlamıyor, hatta artık düşünmüyordu. Ben ancak tam o sırada kazanmaya başlamıştım, Zerşçikov parayı önüme saydı. Bu sırada Aferdov, sessizce gözümün, en saygısız bir tavırla benim yüz rubleliklerden birini alıp önünde duran para yığınına karıştırdı. Haykırdım, elini yakaladım. Burada başıma hiç beklemediğim bir şey geldi, sanki o zamana kadar beni tutan zincirleri birdenbire koparıvermiştim. Sanki o günün bütün korkunçlukları, aşağılamaları, acıları birdenbire bu bir anda, bu yüz rubleliğin kaybolması olayında toplanmıştı. İçimde biriken, sıkışan her şey, patlamak için sanki bu anı bekliyordu.</p>

  <p>Kendimden geçerek:</p>

  <p>– Bu bir hırsızdır, şimdi yüz rublemi çaldı, diye bas bas bağırıyor, etrafıma bakınıyor, yardım istiyordum.</p>

  <p>Orada kopan gürültüyü patırtıyı anlatmıyorum; böyle bir olay burada hiç görülmemişti. Zerşçikov’un kumarhanesinde herkes terbiyesi ve namusu ile otururdu. Zaten oradaki oyun da bu bakımdan ün kazanmıştı. Ama ben kendimi bilmiyordum. Gürültü, patırtı arasında birdenbire Zerşçikov’un sesi duyuldu:</p>

  <p>– Ama paralar yok, biraz önceyse şurada duruyordu! Dört yüz rubleydi!</p>

  <p>Aynı zamanda ikinci bir olay çıkmış oluyordu, bankodan para kaybolmuştu, Zerşçikov’un elinin altından dört yüz rublelik bir deste kaybolmuştu, Zerşçikov, paraların durduğu yeri gösteriyordu, “daha şimdi şuradaydı” diyordu, gösterdiği yerse tam benim yanımdaydı. Benim paramın durduğu yerle birleşiyordu, öyleyse Aferdov’dan çok bana yakındı.</p>

  <p>Aferdov’u göstererek:</p>

  <p>– Hırsız burada! Yine o çalmıştır, üzerini arayın, diye bağırıyordum.</p>

  <p>Herkesin bağrışması arasında birisinin yüksek, inandırıcı sesi duyuldu:</p>

  <p>– Bunların hepsine sebep, kimin nesi oldukları belirsiz kimselerin buraya alınmasıdır. Referanssız insanları içeri alıyorlar! Onu kim buraya getirdi, kim referans verdi? Neyin nesiymiş?</p>

  <p>– Dolgorukiy adında birisi.</p>

  <p>– Prens Dolgorukiy mi?</p>

  <p>Başka birisi:</p>

  <p>– Onu prens Sokolskiy önerdi, diye bağırdı.</p>

  <p>Masanın öte yanında duran prense sonsuz bir öfkeyle bağırıyordum:</p>

  <p>– Duyuyor musunuz prens, daha şimdi şurada beni soydukları hâlde beni hırsız sanıyorlar! Onlara nasıl bir adam olduğumu söyleyin, çabuk söyleyin!</p>

  <p>İşte burada o gün, hatta bütün hayatımda başıma gelen yıkımların en korkuncu ile karşılaştım: Prens her şeyi inkâr etti, etraftan yağan sorulara karşılık sert, açık bir dille:</p>

  <p>– Hiç kimse için sorumluluk kabul etmem. Beni rahat bırakmanızı istiyorum, dedi.</p>

  <p>Bu sırada Aferdov, kalabalığın ortasında durmuş, üzerini aramalarını istiyordu. Ceplerini kendi eliyle dışarı çıkarıyordu. Ama onun isteğine karşılık bağıra bağıra: “Hayır, hayır, hırsız belli!” diye cevap veriyorlardı. Çağrılan iki uşak gelip arkadan ellerimi yakaladılar..</p>

  <p>Ellerinden kurtulmaya çalışarak:</p>

  <p>– Üzerimi aramanıza izin vermem, izin vermem, diye bağırıyordum.</p>

  <p>Ama beni sürükleyerek bitişik odaya götürdüler, orada toplanan kalabalığın önünde elbisemin her kıvrımını araştırdılar. Bağırıyor, ellerinden kurtulmaya çalışıyordum.</p>

  <p>Birisi:</p>

  <p>– Atmış olmalı, yerde aramak gerek, dedi.</p>

  <p>– Şimdi nerede arayıp bulacaksın?</p>

  <p>– Herhalde bir aralık masanın altına atmıştır?</p>

  <p>– Elbette, minareyi çalan kılıfını hazırlar…</p>

  <p>Beni odadan dışarı çıkardılar ama kapının eşiğinde duracak kadar bir zaman buldum, anlamsız bir öfkeyle bütün salona duyurarak bağırdım:</p>

  <p>– Rulet oyunu polisçe yasak edilmiştir. Hemen bugün hepinizi şikâyet edeceğim!</p>

  <p>Beni aşağı götürdüler, paltomu giydirip sokak kapısından dışarı attılar.</p>

  <h2 id="u76493a8e-7ce3-4f96-b925-ccea2d131cfb">DOKUZUNCU BÖLÜM</h2>

  <h3>I</h3>

  <p>İşte o günüm böyle bir acı sonla bitmişti. Olayın geri kalanını, kumarhaneden atılmamı da anlatmak istiyorum: Sokağa atıldığımda saat gecenin on ikisini gösteriyordu. Gökyüzü açık, sokaklar ıssız, hava ayazdı. Sokakta serseri bir mayın gibi dolaşıyor, küfürler yağdırıyordum. Artık başta ev olmak üzere her şeyden iğreniyordum. Hayat benim için bitmişti, hiçbir anlam ifade etmiyordu. Gururu incinen, aşağılanan bir insanın bu hayattan nasıl bir beklentisi olabilirdi ki Peki kimin içindi bütün bunlar? Elbette ki prens için. Ama o ne yapmış beni tanımazdan gelmiş, açıkça satmıştı. Kendimi budalanın teki görüyor, beni hayata bağlayan her şeyi yitirdiğimi düşünüyordum. Ne tuhaf, etrafımdaki her şey, hatta nefes aldığım hava bile sanki başka bir dünyadan geliyordu, sanki kendimi birdenbire ayda bulmuştum. Bütün bu şehir, bütün bu gelip geçen insanlar, üstünde koştuğum yaya kaldırımı, bütün bunlar, artık bana tiksinti veriyordu. İşte bu Dvortsovaya Meydanı, işte bu Isaakiy katedrali, diye içimden geçiriyordum. Ama şimdi hiçbiri beni ilgilendirmiyor, bütün bunlar bana yabancı idi. “Benim annem var, kardeşim Liza var ama şimdi Liza’dan, annemden bana ne? Her şey bitti, her şey bir anda bitiverdi, yalnız bir şey kaldı, o da benim sonsuza kadar hırsız damgasını yemem…“</p>

  <p>“Hırsız olmadığım nasıl kanıtlayacaktım? Şimdi buna imkân var mı? Amerika’ya mı gitmeli? Peki, bununla neyi kanıtlayabilirim? Parayı benim çaldığıma herkesten önce Versilov inanır! Ya ‘ülkü’? Ne ‘ülkü’sü ? Şimdi ‘ülkü’nün ne değeri var? Elli yıl sonra, yüzyıl sonra ben sokaktan geçerken, yolun ortasına çıkıp beni göstererek, “İşte bu adam hırsız!” diyecek biri bulunur. ‘Ülkü’süne rulet masasından para çalmakla başladı…“ diyecekler.</p>

  <p>İçimde öfke var mıydı? Bilmiyorum, belki de vardı. Tuhafı şu ki bende, belki ta çocukluğumdan beri, şöyle bir huy vardır: Beni aşağıladıkları, bütün benliğimi, varlığımı aşağılama ile doldurdukları zaman, hemen oracıkta bu aşağılamaya boyun eğmek isteğiyle kıvranırdım. Hatta beni aşağılayanın isteklerine uyarak şöyle demek isterdim: “İşte siz beni küçük düşürdünüz, bense kendimi daha da küçük düşüreceğim, bakın, bakın da zevk duyun!..” Tuşar beni dövüyor, senatör oğlu olmayıp bir uşak olduğumu göstermek istiyordu, ben de hemen o dakikada kendi isteğimle uşak rolü oynamaya başlamıştım. Ona yalnız elbiselerini vermekle kalmıyor, kendim fırçayı kaparak elbisesindeki en ufak tozları temizlemeye başlıyordum, bunu o istemeden yahut emretmeden yapıyordum. Uşaklık gayretiyle frakındaki herhangi bir tozu almak için elimde fırça, peşinden koşuyordum. Öyle ki bazen kendisi beni durdururdu, “Yeter, yeter, Arkadiy” derdi. Dışarıdan bir yerden gelip elbiselerini çıkarınca hemen temizler, özenle katlayıp koyar, kareli ipek mendille de üstünü örterdim. Arkadaşlarımın bu hareketimi görerek güldüklerini, beni aşağıladıklarını çok iyi biliyordum ama işte hoşuma giden de buydu ya: “Mademki uşak olmamı istediniz, eh, işte ben de uşağım, hödüksem hödüğüm.” Böyle pasif bir hıncı, gizli bir kini yıllarca güdebilirdim. Ne buyrulur? Zerşçikov’da öfkeden kendimden geçerek bütün salona, “Hepinizi şikâyet edeceğim, rulet oyunu polisçe yasak edilmiştir!“ diye bağırmıştım. İşte burada da yemin ederim ki buna benzer bir şey olmuştu, mademki beni küçük düşürdünüz, üzerimi aradınız, hırsız dediniz, öldürdünüz, “öyleyse hepiniz biliniz ki tahmininizde yanılmış değilsiniz, ben sadece hırsız değilim, üstelik jurnalciyim de!..” Şimdi olup bitenleri hatırlarken buna başka bir anlam veremiyorum. O zaman hiçbir kötü amaç gütmeden böyle bağırmıştım, hatta bir saniye önce böyle bağıracağımı bilmiyordum, kendiliğimden öyle bağırıvermiştim. Ne yaparsınız, ruhumda böyle bir özellik var.</p>

  <p>Koştuğum sırada sayıklamaya başladığımdan hiç şüphe etmiyordum ama aklım başımda hareket ettiğimi de pek iyi hatırlıyorum. Bununla birlikte, kesin olarak söylüyorum, o zaman artık birçok düşünceyle onların sonuçları üzerinde durmama imkân yoktu. Hatta o dakikalarda içimden şöyle düşünüyordum: “Bazı düşünceler üzerinde durabilirim, bazılarının üzerinde durmama hiç imkân yok.” Aynı zamanda verdiğim bazı kararlar, bilincim tam yerinde olduğu anlarda bile, büsbütün mantıksız olabilirdi. Bundan başka bazı dakikalarda bazı kararlarımın anlamsızlığını oldukça iyi bildiğim hâlde tam bir bilinçle onu hemen oracıkta yerine getirmeye hazır olduğumu da iyice hatırlıyorum. Evet, o gece elimden bir cinayet çıkacaktı, ancak bir rastlantı buna engel oldu.</p>

  <p>Aklıma birdenbire, Tatyana Pavlovna’nın sözleri gelmişti. Tatyana Pavlovna Versilov için şöyle derdi: “Nikolevskiy demiryoluna gidip kafasını rayların üzerine koysaydı, orada onu koparıverirlerdi.“ Bu düşünce bir anda, hiç beklemediğim bir anda bütün benliğimi sarıverdi. Niye ben de aynı şeyi yapmayayım ki… Sonra hemen aklımı başıma toplamış ve bu ucuz kahramanlıktan vazgeçmiştim. Bu bana göre bir şey değildi. Bu dünyada yapacağım çok şey vardı. “Başımı rayların üstüne koyup ölmek kolay ama yarın derler ki bunu para çaldığı için yaptı, utancından yaptı. Hayır böyle bir şey yapmam!” demiştim. İşte tam bu sırada hatırlıyorum, korkunç bir öfke krizine girdim.</p>

  <p>– Ne yapmalı, diye düşünüyordum. Kendimi artık temize çıkarmaya imkân yok, yeni bir hayata başlamak da imkânsız. Bunun için kadere boyun eğip bir uşak, köpek, pis bir böcek, jurnalci, gerçekten bir jurnalci olmalı. Bu iş için yavaş yavaş hazırlanmaya başlamalı, günün birinde de birdenbire her şeyi havaya uçurmalı, her şeyi, herkesi, suçluları da, suçsuzları da yok etmeli. O zaman herkes bunu yapanın, hırsız dedikleri adam olduğunu anlayacaktır… Ondan sonra kendimi öldürebilirim!”</p>

  <p>Konnogvardeyskiy bulvarının yakınlarında dar bir sokağa nasıl saptığımı hatırlamıyorum. Bu sokağın her tarafında arka ardiyelerin yüksek taş duvarları, yüz adım kadar uzuyordu. Bu duvarlardan birinin arkasında, solda büyük bir odun yığını gördüm; yığın bir odun deposu gibi uzayıp gidiyordu, duvardan da bir iki metre yüksekteydi. Birdenbire durdum, düşünmeye başladım. Cebimde, küçük gümüş bir kibritliğin içinde mumlu kibritler vardı.</p>

  <p>Şunu üstüne basa basa yinelemek istiyorum: O zaman düşündüğüm, yapmak istediğim her şeyi zihnimde tartabiliyor, ayaklarımı yere sağlam basabiliyordum. Aklımdan geçen her şeyi yapacak kararlılığa sahiptim. Duvara tırmanmak benim için çocuk oyuncağıydı. “Belki iki adım ötede, duvarda aylardan beri açılmamış bir kapı vardır.“ Aşağıdaki çıkıntıya basarım, diye düşünmeye devam ediyordum. Sonra kapının üstüne çıkmak mümkün olur, kimse de görmez, kimsecikler yok, ortalıkta sessizlik vardı! Ondan sonra orada duvarın üstüne oturur, hatta aşağı atlamadan odunları çok iyi tutuşturabilirim. Çünkü odunlar hemen hemen duvara dokunuyor. Soğukta daha iyi yanar, yeter ki elimi uzatıp bir kayın ağacı alabileyim… Hem odunu elime almaya bile gerek yok, duvarda otururken doğruca kayın ağacının kabuğunu sıyırıp kibritle yaktıktan sonra odunların arasına sokuverdim mi, işte sana yangın! Bense hemen aşağı atlar giderim; koşmaya bile gerek yok, çünkü uzun zaman farkına varmazlar… Bütün bunları en ince noktasına kadar düşündükten sonra birdenbire kararımı verdim. Bundan büyük bir haz, zevk duydum, tırmanmaya başladım. Tırmanmasını pek iyi bilirdim, daha lisedeyken jimnastik benim sanatımdı ama bu sefer ayağımda lastikler vardı, bu yüzden iş biraz zorlaşıyordu. Bir elimle kapının üstündeki hafif çıkıntıya yapıştım, duvarın üstünü yakalamak için öteki elimi de yukarı attım ama bu sırada elim birdenbire kurtuldu, ben de sırtüstü yere yuvarlandım. Galiba başımın arka tarafı yere çarpmıştı, herhâlde bir iki dakika kadar da baygın yatmıştım. Kendime gelince birdenbire korkunç bir soğuk vücudumu kapladı, hızlı bir hareketle kürkümün önünü örttüm; daha henüz ne yaptığımı çok iyi bilmiyordum, sürüne sürüne gidip kapının bir köşesine sığındım. Kapı ile duvarın çıkıntısı arasındaki yere büzülüp kıvrılarak çömeldim. Düşüncelerim birbirine karışıyordu, herhâlde çok çabuk uyuklamaya başlamıştım. Şimdi bunları bir rüya gibi hatırlıyorum. Birdenbire kulaklarımda gür, ağır çan seslerinin uğultusunu duydum, büyük bir haz duyarak dinlemeye koyuldum.</p>

  <p>Çan, iki yahut üç saniyede bir hiç şaşmadan, sert sert çalıyordu ama bu bir tehlike çanı değildi, hoşa giden, ahenkli bir çan sesiydi. Birdenbire bu sesin Tuşar’ın evinin karşısındaki Nikolas kilisesinde, kırmızı kilisede çalınan çanların sesi olduğunu anladım. Bu bir eski Moskova kilisesiydi, hatırladığıma göre, Çar Aleksey Mihayloviç’in zamanında yapılmıştı. Duvarları oymalı, çok kubbeli, sütunlu bir yapı idi. Paskalya haftası daha yeni geçmişti, Tuşar’ın evinin küçük bahçesindeki cılız akkayın fidanlarının yeni yeni yeşeren yaprakçıkları titreşiyordu. İkindi güneşi, çapraz ışıklarını bizim sınıfa saçıyor, Tuşar’ın beni daha bir yıl önce “kont ve senatör çocuklarından” ayırdığı sol taraftaki küçük odada misafirim oturuyordu. Tuşar’ın pansiyonuna girdiğim günden beri benim gibi kimsesiz bir çocuğa misafir geliyordu. Misafirim içeri girince, görür görmez tanımıştım, annemdi, köy kilisesinde beni kutsayıp güvercin kubbe altında bir pencereden öteki pencereye uçarak çıktığı günden sonra kendisini bir defa bile görmemiştim ama yine tanıdım. Odada ikimiz oturuyorduk, ben de onu tuhaf tuhaf süzüyordum. Sonra artık aradan yıllar geçince, Versilov’un yabancı bir ülkeye gitmesi üzerine elindeki üç beş kapikle kendi başına Moskova’ya geldiğini, buna da sadece beni görmek için katlandığını öğrenmiştim. Şu da garip ki içeri girip Tuşar’la konuştuktan sonra bana annem olduğuna dair bir tek söz söylenmemişti. Yanımda oturuyordu, hatırlıyorum, onun böyle az konuşmasına oldukça şaşırmıştım. Elinde küçük bir çıkın vardı, çözdü, içinden altı tane portakal, birkaç tane kuru pasta, iki tane de küçük francala çıkardı. Francala getirdiği için gücendim, onuruna dokunulmuş bir insan tavrı ile pansiyonda bize pek iyi yemek yedirdiklerini, her gün çayla birlikte birer bütün francala verdiklerini söyledim.</p>

  <p>– Zararı yok yavrucuğum, saflığımdan böyle düşündüm. “Belki orada, okulda iyi bakmıyorlardır” dedim, kusuruma bakma, evlâdım.</p>

  <p>– Antonina Vasilyevna’nın da gücüne gider. Hem arkadaşlarım da benimle alay ederler…</p>

  <p>– Almayacak mısın, belki de yerdin, ha?</p>

  <p>– Eh, bırakın…</p>

  <p>Öteki hediyelere ise elimi bile sürmemiştim; portakallarla pastalarsa önümde, masanın üstünde duruyordu; ben de gözlerimi yere dikmiş oturuyordum ama saygınlığımı da kaybetmiyordum. Kim bilir, belki bu hareketimle, ziyaretiyle beni arkadaşlarımın yanında utandırdığını kendisine anlatmak istemiştim. Yani, “Bak beni kepaze ettiğin hâlde bunu kendin bile anlamıyorsun” demek istiyordum… Ah, işte o zaman, artık elbisesindeki tozları almak için Tuşar’ın peşinden koşuyordum! O, gider gitmez, çocukların, belki de Tuşar’ın alaylarına hedef olacağımı da gözlerimin önüne getiriyordum, bu yüzden anneme karşı içimde en küçük bir iyi duygu bile yoktu. Yalnız onun koyu renkli, oldukça eski elbisesine, kaba, amele ellerine benzeyen ellerine, büsbütün kaba ayakkabılarına, çok zayıf yüzüne göz ucu ile bakıyordum. Alnında buruşukluklar vardı, bununla birlikte o gittikten sonra Antonina Vasilyevna akşamleyin bana: “Anlaşılan anneniz bir zamanlar hiç de çirkin değilmiş” dedi.</p>

  <p>Öylece duruyorduk, birdenbire hizmetçi Agafya elinde tepsiyle içeri girdi. Tepside bir fincan kahve vardı. Annem öğle yemeğinden sonra gelmişti, Tuşarlar bu saatte sürekli misafir odasında kahve içerlerdi. Ama annem teşekkür ederek fincanı geri gönderdi, sonradan öğrendiğime göre çarpıntı yaptığı için hiç kahve içmezmiş. İşin özü şu ki annemin kendilerini ziyaret etmesine, beni görmesine, izin verilmiş olmasını Tuşarlar kendilerince büyük bir iyilik, hoşgörü olarak sayıyorlarmış, bunun için anneme gönderilen bir fincan kahve de insanlık uğruna yapılmış bir kahramanlıktı. Daha doğrusu bu hareket onların medeni duygularına, Avrupai anlayışlarına büyük bir şeref vermiş oluyordu. Annem de sanki bilerek kahveyi geri göndermişti.</p>

  <p>Beni Tuşar’ın yanına çağırdılar, o da bana bütün defterlerimi, kitaplarımı alıp anneme göstermemi söyledi. “Benim kuruluşumda ne kadar çok şey öğrendiğinizi görmesi için böyle yapmanız gerek!” dedi. Bu sırada Antonina Vasilyevna, dudaklarını gücenmiş bir eda ile alaylı alaylı bükerek, dişlerinin arasından:</p>

  <p>– Galiba anneniz, bizim kahvemizi beğenmedi, dedi.</p>

  <p>Defterlerimi toparladım, sınıfta küme hhâlinde toplanarak annemle bana bakan “kont ve senatör çocuklarının” yanından geçip beni bekleyen anneme gittim. Doğrusunu isterseniz Tuşar’ın emrini harfi harfine yerine getirmek hoşuma bile gitmişti: “İşte bu Fransızca gramerden dersler, işte bu dikte ile bir görev, işte bunlar yardımcı avoir ile être fiillerinin tasnifi, işte şu coğrafyadan Avrupa’nın başlıca şehirleriyle bütün dünya kitaplarının kıtalarının tarifi” Terbiyeli terbiyeli gözlerimi yere indirerek düzgün, ince bir sesle yarım saat, belki daha fazla anlattım. Annemin bilimden bir şey anlamadığını, hatta belki yazı yazmasını bile bilmediğini seziyordum ama işte asıl bunun için rolüm hoşuma gidiyordu ya! Bununla birlikte onu yoramadım, sözümü kesmeden büyük bir dikkatle, hatta bir çeşit gönül huzuru ile hep beni dinledi. Öyle ki en sonunda bana bile bıkkınlık geldi, ben de konuşmamı kestim; ama bakışları hüzünlü idi, yüzünde de acınacak bir ifade vardı. Sonunda gitmek için ayağa kalktı, bu sırada birdenbire Tuşar içeri girdi, budalaca azametli bir tavır takınarak, “Oğlunuzun başarılarından memnun musunuz?” diye sordu. Annem, anlaşılmayan bir şeyler mırıldanmaya, teşekkür etmeye başladı. Annem ikisine de “Zavallı öksüzü unutmayın, çünkü o şimdi öksüz sayılır, yardımlarınızı esirgemeyin” diye rica ediyordu… Sonra gözleri yaşlarla dolarak ikisine de ayrı ayrı, yerlere kadar eğilip selam verdi. Tıpkı “halktan” olan kimselerin saygın beylerden bir şey istemeye geldikleri zaman yaptıkları gibi selam veriyordu. Tuşarlar bunu beklemiyorlardı bile. Antonina Vasilyevna galiba yumuşamıştı, pek doğal olarak kahveye dair düşüncesini de hemen değiştirmişti. Tuşar, büyük bir heybetle, insanseverlik taslayarak, “Çocukları birbirinden hiç ayırmadığını, pansiyonundaki çocukların kendi öz çocukları, kendisi de onların bir babası olduğunu, beni senatör, kont çocukları ile hemen hemen bir tuttuğunu, buna değer verilmesi gerektiğini” anlattı. Annem yalnız eğiliyordu ama aynı zamanda sıkılıyordu, en sonunda gözlerinde yaşlar parıldayarak bana döndü, “Seni Tanrı’ya emanet ediyorum, hoşça kal, yavrum!” dedi.</p>

  <p>Sonra beni öptü, daha doğrusu öpmesine izin verdim. Galiba birçok defa kucaklamak, bağrına basmak istiyordu, bilmem yabancılardan mı utandı, yoksa başka bir acı mı duydu, yoksa yanımda bulunmasından utanç duyduğumu mu anladı, aceleyle Tuşarlara bir daha eğilip selam vererek kapıya doğru yürüdü. Ben olduğum yerde duruyordum.</p>

  <p>Antonina Vasilyevna</p>

  <p>– Mais suivez donc votre mafé, dedi. Il na pas de caver, cet enfant! -Annenizi geçirseniz. Bu çocukta kalp denen şey yok…</p>

  <p>Uysal uysal annemin peşinden gittim; merdiven başına çıktık. Evdekilerin hepsinin pencereden bize baktıklarını biliyordum. Annem kiliseye doğru döndü, oraya bakarak üç defa haç çıkardı, dudakları titriyordu. Kuleden çanların düzenli bir şekilde uğuldayan sesleri geliyordu. Sonra bana döndü, kendisini daha fazla tutamadı, iki elini başıma koydu, başımın üstünde ağlamaya başladı.</p>

  <p>– Anneciğim yeter… Ayıp… Düşünün, onlar bunu şimdi pencereden görüyorlar…</p>

  <p>Toparlandı, gitmek için acele etmeye başladı.</p>

  <p>– Ah, Tanrım… Tanrı yardımcın olsun… Gökteki melekler, Meryem Anamız, Aziz Nikolas seni korusun..</p>

  <p>Annem hızlı hızlı:</p>

  <p>– Tanrım, Tanrım, diye tekrar ediyordu. Bunları söylerken de hep beni kutsuyor, elden geldiği kadar fazla haç çıkarmaya çalışıyordu.</p>

  <p>– Yavrucuğum benim, sevgili yavrum! Dur yavrum, dur…</p>

  <p>Acele bir hareketle elini cebine sokup mavi, kareli küçük bir mendil çıkardı. Bir köşesi sıkı sıkıya düğümlenmişti, düğümü çözmeye başladı… Ama çözülmüyordu…</p>

  <p>– Eh, zararı yok, mendiliyle beraber al, temizdir, belki gerekebilir, burada dört tane yirmişer kapiklik var, belki işine yarar. Kusura bakma, yavrucuğum, bundan fazla param yok… Kusura bakma yavrum.</p>

  <p>Mendili aldım, bu arada, “Bay Tuşar ile Antonina Vasilyevna’nın bize pek iyi baktıklarını, bir şeye ihtiyacımız olmadığını” söylemek istedimse de kendimi tuttum, mendili aldım.</p>

  <p>Bir daha hayır dua etti, bir daha bir dua mırıldandı, sonra birdenbire, tıpkı yukarda Tuşarların yanında yaptığı gibi, benim yanımda da yavaş yavaş, ağır ağır yerlere kadar eğildi, bunu ömrüm oldukça unutamayacağım! İliklerime kadar titredim, niçin titrediğimi ben de bilmiyorum. Bu hareketleriyle ne demek istemişti? Aradan bir hayli zaman geçtikten sonra “yoksa bana karşı suçlu olduğunu mu göstermek istedi?” diye düşündüm. Kim bilir? Ama o zaman “arkadaşlarımın yukardan baktıklarını, Lambert’en de belki bana dayak atacağını” düşünerek eskisinden daha çok utandım.</p>

  <p>Annem en sonunda gitti. Portakallarla pastaları daha ben gelinciye kadar senatör, kont çocukları yiyip bitirmişlerdi, dört tane yirmişer kapikliği de Lambert hemencecik elimden kaptı; bu parayla pastacıdan börekle çikolata aldılar, hatta bana bile sundular.</p>

  <p>Aradan tam altı ay geçti, artık rüzgârlı, bulutlu ekim ayı gelmişti. Annemi büsbütün unutmuştum. Ah, o zaman artık kalbime nefret, her şeye karşı derin bir nefret duygusu girmiş, içimi baştan başa doldurmuştu. Tuşar’ın elbiselerini eskisi gibi fırçalamakla beraber, artık ondan şiddetle nefret ediyordum. Bu nefret de gün geçtikçe artıyordu. İşte tam o sıralarda bir gün, akşamın hüzünlü karanlığında kim bilir niçin dolabımın çekmecesini yerleştirmeye başlamıştım. Birdenbire çekmecenin bir köşesinde annemin mavimsi patiska mendilini gördüm; çekmeceye sokuşturduğum günden beri öylece duruyordu. Çıkardım, hatta bir çeşit merakla gözden geçirdim; mendilin bir ucu eski düğümün yerini, hatta paranın yuvarlak izini apaçık gösteriyordu. Mendili eski yerine koydum, çekmeceyi sürdüm. O gün, bir bayram arifesiydi; çanlar, akşam duasına çağırmak için uğuldamaya başlamıştı. Öğrenciler, öğle yemeğinden sonra evlerine dağılmışlardı. Ama o gün Lambert, pazar günü okulda kalıyordu, kim bilir niçin onu almaya gelmemişlerdi. Lambert beni eskisi gibi dövmeye devam etmekle birlikte, birçok sırrını da bana açıyordu, bana ihtiyacı vardı. Bütün o akşamı, ne benim ne de onun hiçbir zaman görmediğimiz lepajevskiy tabancalarından, Çerkez kılıçlarından, onlarla nasıl kafa uçurulduğundan, bir haydut çetesi kurmanın ne kadar iyi bir şey olacağından konuşarak geçirdik. Sonunda Lambert çok sevdiği iğrenç konu üzerinde konuşmaya başladı, içimden şaşırıyordum ama yine de dinlemek hoşuma gidiyordu. Ama o gün, birdenbire dinlemekten usandım, ona başımın ağrıdığını söyledim. Saat onda uykuya yattık; yorganı başıma çekerek yastığın altından maviye çalan mendili çıkardım. Kim bilir niçin, bir saat önce yine onu almak üzere çekmeceme gitmiştim, yataklarımız yapılır yapılmaz da yastığımın altına sokmuştum. Mendili hemencecik yüzüme sürdüm, birdenbire öpmeye başladım. Annemin yüzünü hatırıma getirerek, “Anne, anne…” diye fısıldıyordum, göğsüm sanki mengene ile sıkıştırılıyordu. Gözlerimi kapadım, kiliseye dönüp haç çıkarırken, sonra beni kutsarken dudaklarının titreyişini, yüzündeki ifadeyi gözlerimin önüne getirdim. Bense o sırada ona, “Ayıp, bakıyorlar” diyordum. “Anneciğim, bütün hayatımda yalnız bir defacık bana gelmiştin… Anneciğim, benim uzak misafirim, şimdi sen nerelerdesin? Ziyaretine geldiğin zavallı oğlunu şimdi hatırlıyor musun?.. Seni ne kadar sevdiğimi söylemem için, yalnız seni kucaklamam, masmavi gözceğizlerini öperek şimdi artık senin için asla yüzümün kızarmadığını, seni o zaman da sevdiğimi, senin için kalbimin sızladığını, bununla birlikte sadece bir uşak gibi oturduğumu söylemem için şimdi bir defacık olsun bana görün, hiç olmazsa sadece rüyama gir. Seni o gün ne kadar sevmiş olduğumu hiçbir zaman öğrenemeyeceksin, anne! Anneciğim, sen şimdi neredesin? Sözlerimi duyuyor musun? Anne, anne, hatırlıyor musun köydeki güvercini?..”</p>

  <p>Lambert karyolasından:</p>

  <p>– Hay, Tanrı kahretsin… Ne oluyor sana, diye homurdanıyor, şimdi ben sana gösteririm! Uyutmuyor insanı…</p>

  <p>En sonunda yatağından fırlıyor, koşa koşa yanıma geliyor, yorganı üzerimden çekip almaya çalışıyor ama ben, başımla beraber örtündüğüm yorganı sıkı sıkıya tutuyorum.</p>

  <p>– Zırlıyorsun ha, neye zırlıyorsun ahmak, aptal! Al sana, al!</p>

  <p>Bunun arkasından beni dövmeye başlıyor, yumruğu ile arkama, böğrüme acıtarak vuruyor, vurdukça acıtıyor… Birdenbire gözlerimi açıyorum…</p>

  <p>Ortalık ağarmaya başlıyor, kuru soğuğun etkisinden çiçeklenmiş karlar duvarların üstünde parlıyor. Soğuktan iyice büzülmüş oturuyorum, kürküm yetmiyor, donuyorum… Yabani bir hayvanı andıran birisi söverek ayakkabısının burnu ile böğrümü tekmeliyor… Ayağa kalkıp ona bakıyorum, sırtında ayı derisinden zengin bir kürk, başında kunduz derisi bir şapka olan bir adam karşımda duruyor. Gözleri simsiyah, kurum gibi siyah şık favorileri var, burnu kemerli, kar gibi beyaz dişleri parlıyor. Yüzü bembeyaz, yanakları pembe, tıpkı bir maskeyi andırıyor… Yüzüme kadar eğiliyor, her nefes alıp verişinde ağzından çıkan buhar donarak havaya yükseliyor:</p>

  <p>– Soğuktan donmuş sarhoş herif, aptal! Bir köpek gibi donacaksın, haydi kalk! Kalk!</p>

  <p>– Lambert, diye bağırdım.</p>

  <p>– Kimsin sen?</p>

  <p>– Dolgorukiy!</p>

  <p>– Ne Dolgorukiy’i be adam?</p>

  <p>– Basbayağı Dolgorukiy!.. Tuşar… Meyhanede çatalı kaba etine sapladığın Dolgorukiy!..</p>

  <p>Lambert:</p>

  <p>– Vaaay, diye bağırıyor.</p>

  <p>Beni hatırlayarak yayvan yayvan gülümsüyor.</p>

  <p>– Vay! Sensin ha, sen!</p>

  <p>Kollarımdan tutup beni kaldırmaya çalışıyor ama ben ayakta duramayacak kadar bitkinim, adımlarımı zorlukla atabiliyorum. Lambert benden desteğini esirgemiyor, ancak bu sayede yürüyebiliyorum. Gözlerime baktığında bir şeyler düşündüğünü, bir şeyler anımsamaya çalıştığını hemen anlıyorum. Kulak kesilerek beni dinliyor, bu ise bana ayrı bir güç veriyor. Habire, durmadan aklıma geldiği şekilde konuşuyorum. O zaman Lambert bana bir “kurtarıcı” gibi mi görünmüştü, yoksa o dakikada onu büsbütün başka bir dünyadan gelmiş bir insan olarak mı kabul etmiştim, bilmiyorum, ancak o sırada hiçbir şey düşünemiyordum. Sıkı bir şekilde ona sarılmıştım. O zaman neler söylediğimi de hiç hatırlamıyorum. Sözlerimde bir anlam olduğunu, hatta anlaşılacak bir tarzda konuştuğumu da sanmıyorum, bununla birlikte o, beni can kulağıyla dinliyordu. Karsımıza ilk çıkan arabayı tuttu, birkaç dakika sonra da artık onun sıcak odasında oturuyordum.</p>

  <h3>III</h3>

  <p>Hayatta neredeyse herkesin başına olağanüstü bazı şeyler mutlaka gelmiştir. İnsan bu durumda hemen boyun eğer, teslim olur. Lambert de benim için olağanüstü biri, bir kurtarıcıydı. Bu adamı bir alın yazım gibi görüyordum. Kendisiyle karşılaşmam bana Tanrı’nın bir nimetiydi. Onun sayesinde donmaktan ve ölümden kurtulmuştum.</p>

  <p>Beni götürdüğü oda, Petersburg pansiyonlarından birinin dairesiydi. Halıları ve mobilyaları öyle ahım şahım değildi. Fakat Lambert bunun tersine oldukça şıktı, zenginleri andıran bir giyim tarzı vardı. Kapının hemen girişinde iki yol çantası vardı, yarı yarıya boştular. Odanın bir köşesinde ise bir karyola vardı, sanki olduğu yeri gizleyen bir paravana gibiydi.</p>

  <p>Lambert: – Alphonsine, diye bağırdı.</p>

  <p>Paravananın arkasından çatlak bir kadın sesi Paris şivesiyle:</p>

  <p>– Prenste, diye cevap verdi.</p>

  <p>Aradan iki dakika geçmeden de Alphonsine dışarı fırladı. Daha henüz yataktan kalkmış, çabucak giyinmişti, arkasında bir sabahlık vardı. Garip bir yaratıktı. Uzun boylu, kibrit çöpü gibi zayıf bir kızdı; esmer uzun yüzlü idi; gözleri fıldır fıldır dönüyordu; yanakları çukurlaşmıştı, kısacası pek yıpranmış bir yaratıktı. Ağzından Fransızca cümleler dökülmeye başladı:</p>

  <p>– Çabuk! Herhalde semaverler kaynamıştır; çabucak kaynar su, kırmızı şarap, şeker, bir de boş bardak getir, çabuk. Adamcağız donmuş, benim dostumdur… Geceyi karların üstünde geçirmiş…</p>

  <p>Alphonsine, ellerini iki yana açarak artistik bir hareketle:</p>

  <p>– Malheureux, diyecek oldu. Ama Lambert tıpkı bir finoya bağırır gibi:</p>

  <p>– E, e, diye bağırıp parmağı ile gözdağı verdi.</p>

  <p>Alphonsine, yapmacıklı konuşmasını bıraktı, verilen emri yerine getirmek üzere koşa koşa dışarı çıktı.</p>

  <p>Lambert, beni muayene etti, şuramı buramı tuttu; nabzımı yokladı, elini alnıma, şakağıma koydu.</p>

  <p>“Şaşılacak şey, diye homurdanıyordu. Nasıl oldu da donmadın… Hoş, kürkünü başına örtmüştün, tıpkı deriden bir in içinde oturur gibi oturuyordun…</p>

  <p>Sıcak içkiyle dolu bardak önüme geldi, büyük bir istekle bir yudum içtim, hemen o anda canlandım; dilim tutula tutula yine konuşmaya başladım. Köşedeki kanepede yarı uzanmış oturuyor, durmadan da konuşuyordum. Konuşurken boğulur gibi oluyordum ama ne anlattığımı yine de kesin olarak hatırlamıyorum. Bazı anları, hatta o anlarda geçen olayları büsbütün unuttum. Tekrar edeyim: Lambert’in o zaman benim anlattıklarımdan bir şey anlayıp anlamadığını bilmiyorum; ancak daha sonra benimle görüşmeye değer vermemenin bir hata olmayacağına inanacak kadar beni anlamış olduğunu tahmin ettim… Bunda nasıl bir çıkarı olduğunu ileride zamanı gelince anlatacağım.</p>

  <p>Sadece canlanmamıştım, hatta bazı dakikalarda neşeliydim. Storlar kaldırılınca birden odayı dolduran güneş ışığını, kim bilir kimin yaktığı sobanın çıtırtısını hatırlıyorum ama kimin, nasıl yaktığını bir türlü hatırlamıyorum. Alphonsine’in işveli bir eda ile kalbine bastırarak kucağında tuttuğu küçücük siyah fino da iyice hatırımda. Bilmem neden, fino beni pek eğlendiriyordu. Öyle ki sözümü kesip bir iki defa elimi ona doğru uzattım ama Lambert elini silkti, Alphonsine de finosu ile birlikte paravananın arkasına sindi. Lambert hiç konuşmuyordu, karşımda oturmuş, bütün vücuduyla bana doğru eğilerek gözlerini benden ayırmadan dinliyordu. Arada bir yayvan yayvan, uzun uzun gülümseyerek dişlerini gösteriyor, her şeyi iyice anlamak, tahmin etmek ister gibi gözlerini yarı kapıyordu. Yalnız ona “belgeden” söz ederken her şeyi açıkça anlatmak, öyküyü bağlamak elimden gelmiyordu, bunu çok iyi hatırlıyorum. Beni hiç anlayamadığını ama anlamak için can attığını yüzünden okuyordum. Öyle ki, bir defa bana bir soru sormaya bile cesaret etmişti. Bu ise tehlikeli bir şeydi, çünkü birisi sözümü keser kesmez hemen konuyu şaşırıyor, daha önce söylediklerimi unutuyordum. Böylece ne kadar zaman oturup konuştuğumuzu bilmiyorum, hatta tahmin bile edemiyorum. Lambert birdenbire ayağa kalktı, Alphonsine’i çağırdı.</p>

  <p>– Dinlenmesi gerek; belki doktor çağırmak da ister… Ne dilerse hepsi yerine getirilecek, yani… Vous comprenez, ma fille? Vous avez l’argent, -Anladınız mı kızım, kızım paranız var mı?- Yok mu? İşte al!</p>

  <p>Bunun üzerine çıkarıp kıza on ruble verdi. Onunla fısıldaşmaya başladı, vous comprenez! Vous comprenez, diye tekrarlarken parmağıyla gözdağı veriyor, sert sert kaşlarını çatıyordu. Lambert’in karşısında tir tir titrediğini görüyordum.</p>

  <p>Lambert bana:</p>

  <p>– Biraz sonra geleceğim, şimdi en iyisi uykunu al, diyerek gülümsedi, eline şapkasını aldı.</p>

  <p>Alphonsine, üzüntü ifade eden bir sesle:</p>

  <p>– Mais vous n’avez pas dormi du tout, Maurice! “Ama siz hiç uyumadınız, Maurice” diye bağıracak oldu.</p>

  <p>Lambert:</p>

  <p>– Taisez-vous, je dormirai âpres, -Susun, ben sonra uyurum- diyerek çıktı gitti.</p>

  <p>O çıkınca, arkasından bana eliyle işaret ederek üzüntülü bir sesle:</p>

  <p>– Sauve -Hele şükür, diye fısıldadı.</p>

  <p>Bunun arkasından hemen odanın ortasında, dramatik bir poz alarak:</p>

  <p>– Mr, Mr, diye bağırdı, jamais homme ne fut si cruel, si Bismarck, que être, que regarde une femme comme une saleté de hasard. Une femme’ qu’est-ce que ça dans notre époque? “Tue la?” voile le dernier mot de l’Académie française!..<a class="footnote-link" href="#footnote-225-1" id="footnote-225-1-backlink">1</a><span class="Dipnot-Ba-vurusu char-style-override-11" xml:lang="en-GB">(*)</span></p>

  <div class="footnote">
    <p class="Dipnot" xml:lang="tr-TR"><span class="Dipnot-Ba-vurusu char-style-override-11" xml:lang="en-GB"><a class="footnote-anchor" href="#footnote-225-1-backlink" id="footnote-225-1">1</a><span class="Dipnot-Ba-vurusu char-style-override-14">(*) Hiçbir insan, kadına rast gele bir pislik gözüyle bakan bu mahlûk kadar gaddar, onun kadar Bismarck olmamıştır? Zamanında bir kadın ne demektir? “Gebert gitsin!..”</span></span></p>
  </div>

  <p>Gözlerimi alabildiğine açmış, ona bakıyor, gözlerimin önündeki her şeyi çift görüyordum. Karşımda sanki iki tane Alphonsine vardı. Birdenbire ağlamaya başladığını fark ettim, titredim, sonra çoktan beri bana bir şeyler anlattığını anladım. Bense demek o konuşurken uyumuşum, yahut baygındım.</p>

  <p>-… Hélas! de que m’aurait servi de el déco-uvrir plutôt, diye bağırıyordu, et n’aurais-je pas autant gagne â tenir ma honte cachète toute ma vie? Peut-être, n’est-il pas honnête â une démonisée de-s’expliquer si librement devant Mr. mais enfin je vous avoue, que sil m’était permis de vouloir quel-que chose, oh, ce serait de lui plonger au cœur mon-couteau, mais en détournant les yeux, de peur que son regard exécrable ne jit trembler mon bras et ne glaçât mon courage! Il a assassins ce pope russe, m-r, il lui arracha sa barbe rousse pour la vendre â un artiste en cheveux au pont des Maréchaux, tout prés de la Maison de Mr. Andreux-hautes nouve-autés, articles de Paris, linge, chemises, vous savez, . n’est-ce pas?.. Or, Mr. quand l’amitié rassemble â table épouses, enfants, sœurs, amis, quand üne vive-allégresse enflamme mon cœur, je vous le demande’ m-r: est-il bonheur préemballé â celui dont tout jouit? Mais Il rit, m-r, ce monstre exécrable et inconcevable-et si ce n’était pas par l’entremise de Mr. Andreux, jamais, oh, jamais je ne serais Mais quoi, m-r, qu’- avez vous, Mr.?..<a class="footnote-link" href="#footnote-225-2" id="footnote-225-2-backlink">2</a><span class="Dipnot-Ba-vurusu char-style-override-11" xml:lang="en-GB">(*)</span></p>

  <div class="footnote">
    <p class="Dipnot" xml:lang="tr-TR"><span class="Dipnot-Ba-vurusu char-style-override-11" xml:lang="en-GB"><a class="footnote-anchor" href="#footnote-225-2-backlink" id="footnote-225-2">2</a><span class="Dipnot-Ba-vurusu char-style-override-14">(*) Ne yazık! Onun ne mal olduğunu daha önce de öğrenmiş olsaydım ne çıkardı, ayıbımı bütün hayatım boyunca gizli tutmuş olsaydım, sanki bir kazancım olur muydu? Bir genç kızın, bir bay karşısında bu kadar serbestçe konuşması belki doğru bir hareket değildir; ama size şunu da itiraf edeyim ki, bana “istediğin bir şey var mıdır?” diye sorulsa, dileğim, bıçağımı onun kalbine saplamak olurdu. Ama bu işi yaparken iğrenç bakışı belki elimi titretir diye başımı bir yana çevirirdim. O bir Rus papazını öldürdü, bayım! Uzun saçlı bir artiste satmak için onun sarı sakallarını yoldu; hani Mareşaller köprüsünde, B. Andreux’un mağazasının tam yakınında oturan artist var ya, en son moda eşya, Paris malları, çamaşır, gömlek satıyorlar, biliyorsunuz, değil mi? Ah, bayım, bir dostluk havası karı-kocayı, erkek ve kız kardeşleri bir masanın başına toplarken, büyük bir sevinç kalbimi tutuştururken her şeyi batıran böyle bir adamı seçmek, bahtiyarlık mıdır? Ama o gülüyor, bayım, bu iğrenç ve anlaşılmaz canavar gülüyor. B. Andreux araya girmeseydi, hiçbir zaman, hiçbir zaman ben… Ama ne oluyorsunuz, neyiniz var, bayım?..</span></span></p>
  </div>

  <p>Bunun arkasından yanıma koştu, bana galiba titreme gelmişti, belki de bayılmıştım. Bu yarı deli yaratığın üzerimde bıraktığı ağır, ezici etkiyi sözle anlatmama imkân yoktur. Belki de beni eğlendirmek için emir aldığını sanıyordu, hiç değilse yanımdan bir an bile ayrılmıyordu. Belki de bir zamanlar sahneye çıkmıştı; durmadan şiirler söylüyor, dönüyor, sürekli çene çalıyordu. Bense hep susuyordum. Onun anlattıklarından anlayabildiğim kim bilir hangi “la maison de Mr. Andreux-hautes nouveautés, articles-de Paris, été.“, sıkı sıkıya bağlı olduğunu, hatta belki de la Maison de Mr. Andrieux yüzünden dünyaya geldiğini anlayabildim; ama o, kim bilir neden Mr. Andrieux tarafından par ce monstre curieux étançon cevapla sonsuza kadar geri çevrilmişti. İşte bütün felâket de bundaydı… Alphonsine ağlıyordu ama bunu da durum gereği yaptığını, hiç de ağlamadığını görüyordum. Bazen birdenbire bir iskelet gibi, dağılıvereceğini sanıyordum; sözleri bir çeşit boğuk, cırlak bir sesle söylüyordu. Örneğin prêtre-a-able diyor, a harfini söylerken de tıpkı bir koyun gibi meliyordu. Bir kere gözlerimi açınca, odanın ortasında bir bale figürü yaptığını gördüm ama, dans etmiyordu, bu bale figürünün de öykü ile ilgisi vardı. O, yalnız kişileri temsil ediyordu. Birdenbire ileri doğru atıldı, odada duran küçük, eski, akordu bozuk orgu açtı, dımbırdatarak şarkı söylemeye başladı. Galiba on dakika kadar, belki de daha fazla büsbütün kendimden geçtim, uyudum ama fino havladı, ben de uyandım. Birdenbire belleğim bir an büsbütün geri geldi, bütün ışığı ile beni aydınlattı; korku içinde ayağa fırladım:</p>

  <p>“Lambert, ben Lambert’in evindeyim!” diye düşünerek şapkamı kaptım, kürküme atıldım.</p>

  <p>Açıkgöz Alphonsine:</p>

  <p>– O u allez-vous, Mr -Nereye gidiyorsunuz bayım?- diye bağırdı.</p>

  <p>– Buradan gitmek istiyorum, dışarı çıkmak istiyorum! Beni bırakın, tutmayın beni…</p>

  <p>Alphonsine büyük bir gayretle:</p>

  <p>– Oui, Mr, diye onayladı. Koridora çıkan kapıyı açmak için ileri atıldı. Mais ce c’est pas loin, Mr, c’est pas loin du tout, ça ne vaut pas la peine de mettre votre choura c’est-ici prés, Mr.<a class="footnote-link" href="#footnote-225-3" id="footnote-225-3-backlink">3</a> diye bağırarak bütün koridoru çınlatıyordu.</p>

  <div class="footnote">
    <p class="Dipnot" xml:lang="tr-TR"><a class="footnote-anchor" href="#footnote-225-3-backlink" id="footnote-225-3">3</a> Ama uzak değilim, hiç uzak değil! Kürkünüzü giymek zahmetine değmez, buradan çok yakın.</p>
  </div>

  <p>Odadan dışarı fırlayınca sağa saptım.</p>

  <p>Uzun kemikli parmaklarını var gücüyle kürküme geçirip öteki eliyle hiç de gitmek istemediğim koridorun sol tarafında bir yeri gösteriyordu.</p>

  <p>– Par ici, Mr. c’est par ici -buradan bayım, buradan! Gene çatlak sesiyle:</p>

  <p>– Il s’en va, il s’en va, diye bağırarak peşimden koşuyordu, mais il tuera, Mr. il me tuera -Gidiyor, gidiyor! Ama öldürür bayım, beni öldürür.</p>

  <h3>IV</h3>

  <p>Fakat terslikler peşimi bırakmıyordu. Çünkü bilincimi tekrar yitirmiştim. Hayal meyal hatırladığım şey, beni annemin evine götürmeleri ve içeri sokmalarıydı. Ondan sonra tekrar bayılmıştım. Ertesi gün bilincim -yavaş da olsa- aydınlanmaya başladı. Versilov’un odasında, kanepede sırtüstü yatıyordum. Versilov’un, Liza’nın, annemin yüzlerini hatırlar gibiydim. Versilov, Zerşçikov için bir şeyler söyleyerek, bir mektup göstererek beni avutmaya çalışıyordu. Sonraları büyük bir korku içinde Lambert adında birisini durmadan sorduğumu, hep bir finonun havlamasını duyduğumu bana anlatmışlardı. Bilincimin zayıf ışığı ne yazık ki oldukça çabuk karardı, ikinci günün akşamı, artık tam bir sayıklama içindeydim. Ama her şeyi önceden anlatayım:</p>

  <p>O akşam ben Zerşçikov’dan çıkıp gittikten, orada da her şey yatıştıktan sonra Zerşçikov, yeniden oyuna başlayınca birdenbire yüksek sesle kötü bir yanlışlık olduğunu söylemiş; kaybolan dört yüz ruble başka bir yığının içinde bulunmuş, bankın hesapları da tamammış. O sırada salonda bulunan prens, Zerşçikov’a yaklaşmış, herkesin önünde benim suçsuz olduğumu ilân etmesini, bundan başka da yazı ile benden özür dilemesini istemiş. Zerşçikov da bu isteği yerinde bulmuş, herkesin önünde hemen ertesi gün bana özür dileyen bir mektup yazmayı kabul etmiş. Prens ona Versilov’un adresini vermiş, gerçekten de ertesi gün Versilov, Zerşçikov’dan benim adıma bir mektupla bana ait olup rulet masasında unuttuğum bin üç yüz küsur rubleyi almış. Böylelikle Zerşçikov işi kapanmıştı; bu sevinçli haberle o kadar moral kazanmıştım ki, çabucak iyileştim.</p>

  <p>Prens, kumarhaneden döndükten sonra aynı gece iki mektup yazmış, hemen ertesi gün bunlardan birini bana, ötekini de asteğmen Stepanov ile aralarında olay çıkan eski alayına göndermiş. Sonra elinde üstlerine yazdığı bir raporla sabahleyin erkenden kendi alayının komutanına gitmiş, “Demiryolu tahvillerinin taklit edilmesine karışmış olan bir cani kendini adalete teslim ederek mahkeme edilmesini istiyor!” demiş. Bunun üzerine raporu teslim etmiş, bütün olup bitenler raporda en ince ayrıntısına kadar yazılıymış. Kendisini tutuklamışlar.</p>

  <p>İşte prensin o gece bana yazdığı mektup:</p>

  <p>“Kıymetli Arkadiy Makaroviç!..</p>

  <p>“Uşakça” çareye başvurmakla ben, artık yerinde bir kahramanlık göstererek az çok ruhumu avutmak hakkını da yitirdim. Vatanıma, soyuma karşı suçluyum, bunun için de, soyumun sonuncu üyesi olan ben, kendimi cezalandırıyorum. Nasıl olmuştu da kendimi korumak gibi bir düşünceye saplanmış, onlara para vererek yakamı kurtarmayı düşünmüştüm? Anlayamıyorum bir türlü. Böyle hareket etmiş olsaydım, vicdanıma karşı yine sonsuza kadar bir katil ve alçak olarak kalacaktım. O insanlarsa beni lekeleyen mektupları geri vermiş olsalar bile, bütün hayatımca peşimi bırakmazlardı! Böyle bir durum karşısında onlarla birlikte yaşamak, bütün ömrümce onlarla birlik olmak kalıyordu, işte beni bekleyen son buydu! Böyle bir şeyi kabul edemezdim, en sonunda kendimde, şimdi yaptığım gibi hareket edecek kadar kuvvet buldum, bilmem, bu belki de bir kuvvet değil, bir ümitsizlikti.</p>

  <p>Eski alayıma, arkadaşlarıma mektup yazarak Stepanov’u temize çıkardım. Bu harekette beni bağışlatacak, haklı gösterecek hiçbir kahramanlık yoktur. Bu yalnızca yarınki ölünün, ölmeden önce yazdığı bir vasiyetnamedir. Bu hareketimi böylece ele almak gerekir.</p>

  <p>Kumarhanede sizden yana olmadığım için beni bağışlayın; o dakikada emin değildim, bu sebepten öyle yaptım. Şimdi ben, bir ölü olduğumdan böyle her şeyi ortaya dökebiliyorum… Öteki dünyadan…</p>

  <p>Zavallı Liza! Bu kararımdan hiç haberi yoktu; bana beddua etmesin, kendisi de bunları geniş şekilde düşünsün. Bana gelince; kendimi haklı çıkarmıyorum, hatta ona bir şeyler anlatabilmek için söz bile bulamıyorum. Şunu da biliniz ki Arkadiy Makaroviç, dün sabahleyin son defa bana geldiği zaman kendisini aldattığımı, Anna Andreyevna’ya evlenme teklifi yapmak için gittiğimi açıkça söyledim. Onun bana karşı beslediği sevgiyi görerek son kararımı verdiğim bir sırada böyle bir şeyi vicdanıma yükleyemezdim, bunun için her şeyi kendisine açtım.</p>

  <p>Her şeyi bağışladı, her şeyi ama ben ona inanmadım; bu bir bağışlama olamazdı; onun yerinde olsam ben bağışlayamazdım.</p>

  <p>Tekrar bayılmış, yatağa düşmüştüm, tam dokuz gün komada yattım.</p>
</body>
</html>
