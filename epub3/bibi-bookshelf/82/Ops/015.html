<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.13"/>
<link rel="stylesheet" type="text/css" href="style.css"/>
<title></title>
</head>
<body>
<p class="p3">&nbsp;</p>
<h1 class="h11"><a id="ncx443"></a><a id="a26"></a>AKBABA</h1>
<p class="p18">Bir akbaba vardı. Ayaklarımı gagalıyordu. Çizme ve çoraplarımı didik didik etmiş, sıra ayaklarıma gelmişti. Durup dinlenmeden veriştiriyordu; arada bir havalanıp çevremde tedirgin dolanıyor, sonra yine çalışmasını sürdürüyordu. Derken bir bay geçti karşıdan, bir vakit durumu izledikten sonra, niçin akbabaya ses çıkarmadığımı sordu. &ldquo;Ne yapabilirim ki!&rdquo; dedim. &ldquo;Geldi, haydi gagalamaya başladı; elbet ilkin kovmak istedim, hatta boğacak oldum kendisini; ancak, böyle bir hayvanın gücüne diyecek yok. Baktım hemen suratıma atlayacak, ben de ayaklarımı gözden çıkarmayı uygun buldum; artık didik didik edilmelerine de bir şey kalmadı.&rdquo; &mdash; &ldquo;Vallahi bilmem ki neden bunca işkenceye katlanıyorsunuz!&rdquo; dedi Bay. &ldquo;Bir kurşun; akbabanın işi görülür hemen.&rdquo; &mdash; &ldquo;Ya?&rdquo; diye sordum ben. &ldquo;Peki bunu siz yapar mısınız?&rdquo; &mdash; &ldquo;Hay hay!&rdquo; dedi Bay. &ldquo;Yalnız eve kadar gideyim de silahımı alıp geleyim. Bir yarım saat daha bekleyebilir misiniz?&rdquo; &mdash; &ldquo;Bilmem&rdquo;, diye cevapladım ben ve bir süre acıdan kaskatı kesildim, sonra dedim ki: &ldquo;Ne olur, siz gene bir deneyin!&rdquo; &mdash; &ldquo;Peki, peki!&rdquo; dedi Bay. &ldquo;Bir koşu gider gelirim.&rdquo; Biz konuşurken, akbaba gözlerini bir Bay&rsquo;a, bir bana çevirmiş, sessiz sakin bizi dinlemişti. Şimdi görüyordum ki, bütün söylenenleri anlamıştı; birden havalandı, hız almak için alabildiğine geriye kaykılıp usta bir mızrak atıcısı gibi gagasını ağzımdan içeri daldırdı, derinlere gömdü. Ben arka üstü yıkılırken, onun tüm çukurları dolduran, tüm kıyı kenarlardan ötelere taşan kanlar içinde kurtuluşsuz boğulup gittiğini görerek rahatladım.</p>
</body>
</html>