<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&#160;</p>

  <h2 class="h21"><a id="ncx5628"></a><a id="a59"></a>20. BÖLÜM</h2>

  <p class="p16">4 HAZİRAN, CUMARTESİ</p>

  <p class="p17"><span class="t13">S</span>lussen'de otobüsten inen Mikael Blomkvist, Katarina asansörüyle Mosebacke'ye çıkıp, Fiskargatan 9 numaraya yürüdü. Yakındaki bir marketten aldığı ekmeği, sütü ve diğer yiyecekleri alışveriş torbasından çıkarıp buzdolabına yerleştirdi. Lisbeth Salander'in bilgisayarını çalıştırdı.</p>

  <p>Bir süre düşündükten sonra Ericsson T10 telefonunu da kapattı. Zalachenko olayının dışında kimseyle bir şey konuşmadığından, diğer cep telefonunu zaten kapalı tutuyordu. Bir önceki gün yalnızca altı defa aranmıştı, bunların üçü Henry Cortez, ikisi Malin Eriksson, biri de Erika Berger'dendi.</p>

  <p>Önce Henry Cortez'i aradı, Vasastan'da bir kafedeydi, birkaç detayı konuşmak istemişti ama o kadar acil değildi.</p>

  <p>Malin Eriksson yalnızca sesini duymak için aramıştı.</p>

  <p>Erika Berger'i aradı, meşguldü.</p>

  <p><span class="t15">Yahoogroup</span>'ta <span class="t15">Aptallar_Masas</span><span class="t15">ı</span>'nı açtı. Lisbeth Salander, biyografisinin son hâlini göndermişti. Gülümseyerek başını salladı, belgenin çıktısını aldı ve okumaya başladı.</p>

  <p>&#160;</p>

  <p class="p17"><span class="t13">L</span>isbeth Salander, el bilgisayarını çalıştırdı. Erika Berger'in hesabım kullanarak <span class="t15">SMP</span>'nin bilgisayarına sızmış ve bilgisayar ağının grafiğini çıkarmak için bir saat harcamıştı. Ağ yöneticisine ihtiyaç duymadığı için Peter Fleming'in hesabına girmeye gerek görmemişti. Onun ilgilendiği şey, <span class="t15">SMP</span>'nin çalışanlarının dosyasının olduğu yöneticiydi. Buraya Erika Berger'in hesabıyla girebiliyordu.</p>

  <p>Keşke Mikael Blomkvist, el bilgisayarı yerine, gerçek klavyeli, 17 ekran PowerBook'unu içeri sokabilseydi. <span class="t15">SMP</span>'de çalışanları incelemeye başladı, 223 kişi çalışıyordu. Bunlardan 82'si kadındı.</p>

  <p>İşe bütün kadınların üzerini çizerek başladı. Kadınların da aptallık yapabileceğini hesaba katıyordu. Ama istatistikler, yüzde yüze yakın oranda, kadınları erkeklerin taciz ettiğini gösteriyordu. Geriye yalnızca 141 kişi kalmıştı.</p>

  <p>Yine istatistiklere göre Zehirli Kalemler, genellikle gençlerle, orta yaşlılar arasından çıkıyordu. <span class="t15">SMP</span>'de çok fazla genç yoktu, bir yaş eğrisi çıkarttı, 55 yaşının üstündekilerle 25 yaşının altındakileri sildi, geriye 103 kişi kaldı.</p>

  <p>Bir süre düşündü. Acele etmesi gerekiyordu. Yirmi dört saatten az bir zamanı vardı. Hızla karar verdi, bir kılıç darbesiyle dağıtım, reklam, fotoğraf, güvenlik ve teknik bölümde çalışanları sildi. Muhabirler ve yazı işleri personeli üzerine yoğunlaştı, 26 ile 54 yaş arası 48 kişiydiler.</p>

  <p>Anahtar demetinden gelen sesi duyarak bilgisayarı kapatıp bacaklarının arasına koydu. Sahlgrenska Hastanesi'nde yiyeceği son cumartesi yemeği gelmişti. Önüne konulan lahana yemeğine çaresizce baktı. Yemekten sonra bir süre rahatsız edilmeden çalışacağını biliyordu. El bilgisayarını arkasındaki panelde bulunan boşluğa yerleştirerek Eritre'li iki kadının gelip temizlik yapmalarını bekledi.</p>

  <p>Bunlardan biri Sara adında bir kızdı. Bir aydır Lisbeth'e her gün birkaç sigara veriyordu. Ayrıca bir de çakmak vermişti. Sara'dan gece havalandırma penceresinin yanında içmek üzere iki sigara daha aldı.</p>

  <p>Öğleden sonra saat ikide ortalık durulmuştu. Cep bilgisayarını çıkarıp internete bağlandı. Doğrudan <span class="t15">SMP</span>'nin yöneticisine girmeyi düşünüyordu, ama birden kendi problemlerinin olduğunu da hatırladı. <span class="t15">Yahoogroup'ta Aptallar_Masas</span><span class="t15">ı</span>'na girdi. Mikael Blomkvist üç gündür hiçbir şey yüklememişti, ne yapıyordu ki? <span class="t15">Orospu çocu</span><span class="t15">ğ</span><span class="t15">u, kesinlikle koca gö</span><span class="t15">ğ</span><span class="t15">üslü bir</span> <span class="t15">ş</span><span class="t15">ı</span><span class="t15">ll</span><span class="t15">ı</span><span class="t15">kla sürtüyordur</span>.</p>

  <p>Daha sonra <span class="t15">Yahoogroup</span>'ta <span class="t15">Ş</span><span class="t15">övalyeler</span>'e girerek Plague'den mesaj var mı diye baktı. Yoktu.</p>

  <p>Richard Ekström'ün sabit diskine girip kontrol etti. Yaklaşan mahkemeyle ilgili önemsiz birtakım yazışmalar vardı. Bir kısmı Teleborian'laydı.</p>

  <p>Arkasından Peter Teleborian'ı kontrol etti.</p>

  <p>Teleborian'ın sabit diskine girdiği her seferde vücut ısısı birkaç derece düşüyordu.</p>

  <p>Daha şimdiden Lisbeth'in psikiyatrik durumuyla ilgili bir rapor hazırlamıştı. Ama Lisbeth'i resmen muayene etmeden altını imzalayamazdı. Birkaç değişikliğin dışında eski raporun aynısıydı. Bu raporu indirip <span class="t15">Aptallar_Masas</span><span class="t15">ı</span>'na postaladı. Peter Teleborian'ın son 24 saatlik e-posta trafiğini tek tek gözden geçirdi. Neredeyse atlamak üzere olduğu bir e-postaya takıldı.</p>

  <p>&#160;</p>

  <p><span class="t15">Cumartesi, 15.00, merkez istasyondaki havuzun yan</span><span class="t15">ı</span><span class="t15">nda / Jonas.</span></p>

  <p>&#160;</p>

  <p><span class="t15">Hassiktir. Jonas. Teleborian'</span><span class="t15">ı</span><span class="t15">n e-postalarında ad</span><span class="t15">ı</span> <span class="t15">s</span><span class="t15">ı</span><span class="t15">k geçiyor. Hotmail kullan</span><span class="t15">ı</span><span class="t15">yor. Kimli</span><span class="t15">ğ</span><span class="t15">i bilinmiyor.</span></p>

  <p>&#160;</p>

  <p>Lisbeth Salander, panelin üzerindeki dijital saate baktı, 14.28. Hemen Mikael Blomkvist'in ICQ'sunu tıkladı, yanıt alamadı.</p>

  <p>&#160;</p>

  <p class="p17"><span class="t13">M</span>ikael Blomkvist, tamamlanmış 220 sayfanın çıktısını alıp bilgisayarı kapattı. Lisbeth Salander'in mutfak masasına oturarak düzeltmeye başladı.</p>

  <p>Öyküden memnundu. Ama hâlâ büyük bir boşluk vardı, Servis'in geri kalanını nasıl açığa çıkaracağını bilemiyordu. Malin Eriksson haklıydı. Bütün Servis'i açığa çıkarmaya zamanları yoktu.</p>

  <p>&#160;</p>

  <p class="p17"><span class="t13">Ö</span>fkeden kudurup küfürler savuran Lisbeth Salander, Plague'in ICQ'sunu tıkladı, ondan da cevap yoktu. Saate baktı: 14.30.</p>

  <p>Yatağın kenarına oturup belleğindeki ICQ hesaplarını hatırlamaya çalıştı. Önce Henry Cortez'i sonra Malin Eriksson'u denedi. <span class="t15">Cumartesi, herkes tatilde</span>. Göz ucuyla saate baktı: 14.32.</p>

  <p>Daha sonra şansını Erika Berger'de denedi. <span class="t15">Yok. Ona evine gitmesini söylemi</span><span class="t15">ş</span><span class="t15">tim. Lanet olsun</span>. 14.33.</p>

  <p>Mikael Blomkvist'in cep telefonuna SMS gönderebilirdi... Ama dinleniyordu. Alt dudağını ısırdı. Çaresiz bir şekilde zile basıp hemşireyi çağırdı. Kapıda anahtar sesini duyduğunda saat 14.35'e geliyordu. Gelen elli yaşlarındaki hemşire Agneta'ydı.</p>

  <p>"Merhaba, bir sorun mu var?"</p>

  <p>"Doktor Anders Jonasson burada mı?"</p>

  <p>"Kendini kötü mü hissediyorsun?"</p>

  <p>"Hayır, iyi hissediyorum ama onunla biraz konuşmak istiyorum. Mümkünse."</p>

  <p>"Kısa bir süre önce gördüm. Sorun ne?"</p>

  <p>"Onunla mutlaka konuşmalıyım."</p>

  <p>Hemşire Agneta kaşlarını kaldırdı, Lisbeth Salander dayanılmaz baş ağrıları ya da başka acil bir sorun yoksa hemşireleri çağırmazdı. Hiç yakınmamış ve daha önce bir doktorla konuşmak istememişti. Ayrıca Anders Jonasson'la konuşmadığı zamanlar dış dünyayla bütün ilişkileri kesiliyordu. Belki de onunla daha özel bir ilişki kurabilmişti.</p>

  <p>"Tamam, bakalım vakti var mı," diyen Agneta dışarı çıkıp kapıyı kapattı. Saat 14.36'dan 14.37'ye geçmişti.</p>

  <p>Lisbeth kalkıp pencereye doğru gitti, arada bir göz ucuyla saate bakıyordu: 14.39.14.40.</p>

  <p>Saat 14.44'te koridorda ayak sesleri ve kapıdaki bekçinin anahtar demetinden gelen şıkırtıyı duydu. Lisbeth Salander'in öfkeli bakışlarıyla karşılaşan Jonasson, "Bir şey mi oldu?" dedi.</p>

  <p>"Şimdi bir şey oluyor. Cep telefonun yanında mı?"</p>

  <p>"Ne?"</p>

  <p>"Cep telefonu, birini aramalıyım?"</p>

  <p>Anders Jonasson ikircikli bir şekilde kapıya baktı.</p>

  <p>"Anders... Cep telefonuna ihtiyacım var. Şimdi!"</p>

  <p>Lisbeth'in sesindeki kararlılığı fark eden Anders, cep telefonunu çıkarıp verdi. Daha doğrusu Lisbeth onun elinden kopararak aldı. Düşmanın dinlediğini düşündüğünden Mikael Blomkvist'i arayamazdı. Kapatıldığı bir odadan kendisini arayabileceğini hayal bile edemediğinden T10'un numarasını Lisbeth'e vermemişti Mikael. Lisbeth bir süre tereddüt ettikten sonra Erika Berger'i aradı. Üç kere çaldırdıktan sonra cevap aldı.</p>

  <p>&#160;</p>

  <p class="p17"><span class="t13">E</span>rika Berger, BMW'siyle Saltsjöbaden'deki evine giderken hiç beklemediği birinden bir telefon almıştı. Lisbeth Salander, bugün onu ikinci defa şaşırtıyordu.</p>

  <p>"Berger."</p>

  <p>"Salander. Açıklama yapmaya vaktim yok, Mikael'in kontörlü telefonunun numarası var mı? Şu dinlenmeyen telefonun."</p>

  <p>"Evet."</p>

  <p>"Onu ara. Şimdi! Teleborian saat 15.00'te, merkez istasyondaki havuzun yanında Jonas'la buluşacak."</p>

  <p>"Ne?"</p>

  <p>"Acele et. Teleborian. Jonas. Saat 15.00'te, merkez istasyonda. On Beş dakikası var."</p>

  <p>Lisbeth, Erika aptalca sorular sorarak vakit kaybetmesin diye telefonu kapattı. Göz ucuyla saate baktı. 14.46.</p>

  <p>Erika Berger frene basıp yolun kenarına park etti. Telefon defterini açıp Mikael Blomkvist'in ona verdiği numarayı aradı.</p>

  <p>&#160;</p>

  <p class="p17"><span class="t13">M</span>ikael Blomkvist, telefon sesini duyduğunda, mutfak masasından kalkıp Lisbeth Salander'in çalışma odasındaki telefonu almaya gitti.</p>

  <p>"Evet."</p>

  <p>"Erika."</p>

  <p>"Merhaba."</p>

  <p>"Teleborian, Jonas'la saat 15.00'te, merkez istasyondaki havuzun yanında buluşacak. Çok az vaktin var."</p>

  <p>"Ne? Ne?"</p>

  <p>"Teleborian..."</p>

  <p>"Duydum, bunu nereden biliyorsun?"</p>

  <p>"Soru sormayı bırak da hemen harekete geç."</p>

  <p>Mikael saate baktı. 14.47.</p>

  <p>"Teşekkürler, hoşça kal."</p>

  <p>Bilgisayar çantasını alan Mikael asansörü beklemeden koşarak merdivenlerden indi. Bir yandan da Henry Cortez'in T10'unu arıyordu.</p>

  <p>"Cortez."</p>

  <p>"Şimdi neredesin?"</p>

  <p>"Akademi Kitabevi'nde."</p>

  <p>"Saat 15.00'te, merkez istasyondaki havuzun yanında Teleborian'la Jonas buluşacak. Ben yoldayım, ama sen daha yakınsın."</p>

  <p>"Aman Tanrım. Hemen oraya gidiyorum."</p>

  <p>Götgatan'ı koşarak geçen Mikael, Slussen'e geldiğinde nefes nefese kalmıştı. Belki de koşu yapması için başının etini yiyen Monica Figuerola haklıydı. Kol saatine baktı, 14.56'ydı. Yetişemeyecekti, bir taksi durdurdu.</p>

  <p>&#160;</p>

  <p class="p17"><span class="t13">L</span>isbeth Salander, Anders Jonasson'un cep telefonunu geri verdi.</p>

  <p>"Teşekkürler!"</p>

  <p>"Teleborian?" dedi Anders Jonasson. Lisbeth'in bu ismi telaffuz ettiğini duymuştu.</p>

  <p>Lisbeth gözlerinin içine baktı.</p>

  <p>"Teleborian öyle aşağılık bir adam ki tahmin bile edemezsin."</p>

  <p>"Ama şu an önemli bir şeylerin olduğunu tahmin edebiliyorum. Seni hiç bu kadar heyecanlı görmemiştim. Umarım ne yaptığını biliyorsundur."</p>

  <p>Lisbeth'in dudaklarına çarpık bir gülümseme yerleşti.</p>

  <p>"Bunun cevabını çok kısa bir zamanda alacaksın," dedi.</p>

  <p>&#160;</p>

  <p class="p17"><span class="t13">H</span>enry Cortez, Akademi Kitabevi'nin önünden deliler gibi koşmaya başladı. Sveavägen'den Klara Norra Sokağı'na dalıp oradan Vasagatan'a geçti. Bir otobüs ve iki arabanın arasından koşarak geçerken, şoförler öfkeyle kornaya bastılar. Merkez istasyonun kapısından tam 15.00'te içeri girdi.</p>

  <p>Yürüyen merdivenlerden üçer basamak atlayarak istasyonun salonuna çıktı. Cep kitapları satan bir dükkânın önünden geçerken dikkat çekmemek için yavaşladı. Havuzun etrafındakileri dikkatle incelemeye başladı.</p>

  <p>Ne Teleborian'ı ne de Christer Malm'in Copacabana'nın önünde fotoğrafladığı, Jonas olduğunu tahmin ettikleri adamı görebildi. Saat 15.01'di, sanki Stockholm maratonunu koşmuş gibi nefes nefese kalmışta.</p>

  <p>Şansını denemek için istasyonun Vasagatan'a açılan kapısından dışarı çıktı. Durup etrafına bakındı, gördüğü herkesi tek tek inceledi. Ne Teleborian ne de Jonas görünüyordu. Tekrar istasyona girdi. 15.03. Havuzun etrafı boştu.</p>

  <p>Birkaç saniye sonra keçi sakallı Peter Teleborian'ın dağınık profilini gördü. Onun durduğu yerin karşı tarafındaki büfeye doğru yürüyordu. Birkaç saniye sonra da Christer Malm'in fotoğrafını çektiği adam belirdi. Jonas. İstasyon salonunun ortasından geçerek kuzey kapısından Vasagatan'a çıktılar.</p>

  <p>Henry Cortez derin bir nefes aldı, elinin tersiyle alnındaki teri sildi ve peşlerine takıldı.</p>

  <p>&#160;</p>

  <p><span class="t13">M</span>ikael Blomkvist merkez istasyonun önünde taksiden indiğinde saat 15.07'ydi. İstasyonun içine girdi, ne Teleborian'ı ne Jonas'ı ne de Henry Cortez'i görebildi.</p>

  <p>Henry Cortez'i aramak için T10'unu çıkardığında telefon çaldı.</p>

  <p>"Onları buldum, Vasagatan'daki Tre Remmare birahanesindeler."</p>

  <p>"Teşekkürler, Henry. Sen neredesin?"</p>

  <p>"Bardayım, bira içiyorum, bunu hak ettim."</p>

  <p>"İyi. Beni görürlerse tanırlar,dışarıda bekleyeceğim.Sanırım ne konuştuklarını duyamıyorsundur."</p>

  <p>"İmkânsız, Jonas'ın sırtı bana dönük. Alçak Teleborian, neredeyse dudaklarını oynatmadan mırıldanır gibi konuşuyor."</p>

  <p>"Anladım."</p>

  <p>"Ama bir sorunumuz var?"</p>

  <p>"Ne?"</p>

  <p>"Şu Jonas denilen adam. Cüzdanı ve cep telefonunu masaya koymuş, cüzdanın üzerinde de araba anahtarları var."</p>

  <p>"Tamam, bu sorunu ben çözerim."</p>

  <p>&#160;</p>

  <p class="p17"><span class="t13">M</span>onica Figuerola'nın cep telefonu Bir Zamanlar Batı'da adlı filmin müziğini çalmaya başladı. Antik dönemde tanrı tasavvuruyla ilgili kitabını -sanki bu kitabı hiç bitiremeyecekti- bir kenara koyarak telefonu açtı.</p>

  <p>"Merhaba. Ben Mikael, ne yapıyorsun?"</p>

  <p>"Oturmuş eski sevgililerimin fotoğraflarını tasnif ediyorum, bugün alçakça terk edildim de."</p>

  <p>"Özür dilerim. Araban yakınlarda mı?"</p>

  <p>"Son gördüğümde park alanındaydı."</p>

  <p>"İyi, şehre inip bir tur atmak ister misin?"</p>

  <p>"Hayır, ne oldu?"</p>

  <p>"Peter Teleborian, şimdi Vasagatan'da Jonas'la birlikte bira içiyor. SÄPO'yla iş birliği yaptığımdan, belki ilginizi çeker diye haber vermek istedim."</p>

  <p>Monica Figuerola ayağa fırlayıp arabasının anahtarlarını almıştı bile.</p>

  <p>"Şaka yapmıyorsun, değil mi?"</p>

  <p>"Hayır, Jonas oturduğu masaya araba anahtarlarını bırakmış."</p>

  <p>"Hemen geliyorum."</p>

  <p>&#160;</p>

  <p class="p17"><span class="t13">M</span>alin Eriksson'un cep telefonu cevap vermiyordu ama Mikael'in şansı yerindeydi. Kocasına doğum günü hediyesi almak için dolaşan Lottie Karim yakınlarda bir yerdeydi. Mikael hemen birahaneye gidip Henry Cortez'e destek olmasını istedi. Arkasından da Henry Cortez'i aradı.</p>

  <p>"Planımız şu: Beş dakikaya kadar buraya bir araba geliyor. Birahanenin aşağısında bir yere park edeceğiz."</p>

  <p>"Tamam."</p>

  <p>"Birkaç dakikaya kadar Lottie Karim de yanına gelecek."</p>

  <p>"İyi."</p>

  <p>"Birahaneden çıktıklarında sen Jonas'ın peşine takılıyor, telefonla bana nerede olduğunuzu bildiriyorsun. Arabasına yaklaştığında haberim olsun. Lottie, Teleborian'ın peşine takılsın. Eğer biz yetişemezsek Jonas'ın arabasının plakasını al."</p>

  <p>"Tamam."</p>

  <p>&#160;</p>

  <p class="p17"><span class="t13">M</span>onica Figuerola arabasını Nordic Light Hotel'in önüne park ettikten bir dakika sonra, Mikael Blomkvist arabanın kapısını açarak yanına oturdu.</p>

  <p>"Hangi birahanede oturuyorlar?"</p>

  <p>"Tre Remmare'de."</p>

  <p>"Destek çağıralım."</p>

  <p>"Endişelenme, kontrolümüz altındalar. Nerde çokluk orda bokluk."</p>

  <p>Monica, Mikael'e anlamlı bir bakış fırlattı.</p>

  <p>"Böyle bir buluşmanın olacağını nereden öğrendin?"</p>

  <p>"Üzgünüm, gizli kaynak."</p>

  <p>''<span class="t15">Millennium</span>'da özel istihbarat teşkilatınız mı var?" diye patladı Monica.</p>

  <p>Mikael'in keyfi yerindeydi. SÄPO'yu kendi alanında atlatmak her zaman zevkli bir şeydi.</p>

  <p>Aslında, Erika Berger'in bu bilgiye nasıl ulaştığı hakkında onun da bir fikri yoktu. Ondan böyle bir telefonu hiç beklemiyordu. 10 Nisan'dan sonra <span class="t15">Millennium</span>'un yazı işlerinde olanlardan da haberdar değildi. Teleborian'ın adını duymuştu, ama Jonas'ın ismi mayıs ayında ortaya çıkmıştı, Mikael'in bildiği kadarıyla Erika'nın bu isimden hiç haberi yoktu.</p>

  <p>Bunu en kısa zamanda Erika Berger'le konuşacaktı.</p>

  <p>&#160;</p>

  <p class="p17"><span class="t13">L</span>isbeth Salander dudaklarını büzerek el bilgisayarının ekranına bakıyordu. Doktor Anders Jonasson'un cep telefonuyla yaptığı konuşmadan sonra Servis'i aklından silmiş, Erika Berger'in problemi üzerine yoğunlaşmıştı. Ölçüp biçtikten sonra 26 ila 54 yaş arasındaki kişilerden evli olanları sildi. Çok kalın bir fırçayla çalıştığının bilincindeydi. Aldığı kararların bilimsel bir geçerliliği yoktu. Zehirli Kalem beş çocuklu, köpekli bir adam ya da güvenlikten biri de olabilirdi. Pek ihtimal vermiyordu ama kadın bile olabilirdi.</p>

  <p>Ama şüphelilerin sayısını azaltmak zorundaydı, son aldığı kararlarla bu sayı 48'den 18'e inmişti. Geriye 35 yaşın üzerindeki önemli muhabirler, şefler ve şef yardımcıları kalmıştı. Eğer bunların arasında ilginç bir şey bulamazsa ağı genişletirdi.</p>

  <p>Öğleden sonra saat dörtte <span class="t15">Hacker</span> Cumhuriyeti'nin sitesine girip listeyi Plague'e gönderdi. Plague birkaç dakika sonra ona döndü.</p>

  <p><span class="t15">&lt;18 isim, neden?&gt;</span></p>

  <p><span class="t15">&lt;Ek bir i</span><span class="t15">ş</span><span class="t15">. Bir tür al</span><span class="t15">ı</span><span class="t15">ş</span><span class="t15">t</span><span class="t15">ı</span><span class="t15">rma gibi gör.&gt;</span></p>

  <p><span class="t15">&lt;</span><span class="t15">İ</span><span class="t15">yi.&gt;</span></p>

  <p><span class="t15">&lt;Bunlardan biri soysuz, onu bul&gt;</span></p>

  <p><span class="t15">&lt;Kriterler ne?&gt;</span></p>

  <p><span class="t15">&lt;H</span><span class="t15">ı</span><span class="t15">zl</span><span class="t15">ı</span> <span class="t15">çal</span><span class="t15">ı</span><span class="t15">ş</span><span class="t15">. Yar</span><span class="t15">ı</span><span class="t15">n beni kodese atacaklar, bundan önce o adam</span><span class="t15">ı</span> <span class="t15">bulmal</span><span class="t15">ı</span><span class="t15">s</span><span class="t15">ı</span><span class="t15">n.&gt;</span></p>

  <p>Lisbeth Erika Berger'in Zehirli Kalem dediği adamın neler yaptığını anlattı.</p>

  <p><span class="t15">&lt;Peki, benim bu i</span><span class="t15">ş</span><span class="t15">teki kâr</span><span class="t15">ı</span><span class="t15">m ne?&gt;</span></p>

  <p>Lisbeth birkaç saniye düşündü.</p>

  <p><span class="t15">&lt;D</span><span class="t15">ı</span><span class="t15">ş</span><span class="t15">ar</span><span class="t15">ı</span> <span class="t15">ç</span><span class="t15">ı</span><span class="t15">kt</span><span class="t15">ığı</span><span class="t15">mda gelip evini yakmayaca</span><span class="t15">ğı</span><span class="t15">m.&gt;</span></p>

  <p><span class="t15">&lt;Yakmayacak m</span><span class="t15">ı</span><span class="t15">s</span><span class="t15">ı</span><span class="t15">n?&gt;</span></p>

  <p><span class="t15">&lt;Senden bir</span> <span class="t15">ş</span><span class="t15">ey istedi</span><span class="t15">ğ</span><span class="t15">im her seferde ödedim. Bu benim i</span><span class="t15">ş</span><span class="t15">im de</span><span class="t15">ğ</span><span class="t15">il. Bir çe</span><span class="t15">ş</span><span class="t15">it vergi kesintisi gibi gör.&gt;</span></p>

  <p><span class="t15">&lt;Bak i</span><span class="t15">ş</span><span class="t15">te, sosyalle</span><span class="t15">ş</span><span class="t15">me i</span><span class="t15">ş</span><span class="t15">aretleri vermeye ba</span><span class="t15">ş</span><span class="t15">lad</span><span class="t15">ı</span><span class="t15">n.&gt;</span></p>

  <p><span class="t15">&lt;Siktir.&gt;</span></p>

  <p><span class="t15">&lt;Olur.&gt;</span></p>

  <p><span class="t15">SMP</span>'nin yazı işlerinin giriş kodlarını yükleyen Lisbeth ICQ'dan çıktı.</p>

  <p>&#160;</p>

  <p class="p17"><span class="t13">H</span>enry Cortez 16.20'de Mikael'i aradı.</p>

  <p>"Sanırım kalkacaklar."</p>

  <p>"Tamam, biz hazırız."</p>

  <p>Sessizlik.</p>

  <p>"Birahanenin önünde ayrıldılar. Jonas kuzeye gidiyor. Lottie güneye giden Teleborian'ın peşine takıldı."</p>

  <p>Mikael, Monica'ya Vasagatan'da yürüyen Jonas'ı işaret etti. Birkaç saniye sonra da onu takip eden Henry Cortez'i gördüler. Monica arabayı çalıştırdı.</p>

  <p>"Kunsgatan'a doğru yürüyor," dedi Henry Cortez.</p>

  <p>"Arada mesafe bırak, seni fark etmesin."</p>

  <p>"Etraf kalabalık, fark etmez."</p>

  <p>Sessizlik.</p>

  <p>"Kunsgatan'dan kuzeye doğru yürüyor."</p>

  <p>"Kunsgatan'ın kuzeyine," dedi Mikael.</p>

  <p>Monica Figuerola vites değiştirip Vasagatan'a döndü, kırmızı ışıkta bir süre durdular.</p>

  <p>Kunsgatan'a dönerlerken, "Şimdi neredesiniz?" diye sordu Mikael.</p>

  <p>"PUB mağazasının yanındayız. Adımlarını sıklaştırdı, Drottniggatan'ın kuzeyine yöneldi."</p>

  <p>"Drottniggatan'ın kuzeyi," dedi Mikael.</p>

  <p>"Tamam," diyen Monica, Klara Norra'ya doğru hatalı bir dönüş yaparak Olof Palme Sokağı'na girip Sveavägen'a yöneldi. Caddenin öteki tarafında da Henry Cortez yürüyordu.</p>

  <p>"Doğuya döndü..."</p>

  <p>"Tamam, sizi görüyoruz."</p>

  <p>"Holländargatan'a dönüyor... Dikkat... Araba... Kırmızı Audi."</p>

  <p>"Araba," diyen Mikael, Henry Cortez'in verdiği plaka numarasını aceleyle kaydetti.</p>

  <p>"Ne tarafa park etmiş?" diye sordu Monica.</p>

  <p>"Güneye dönük," dedi Cortez. "Olof Palme Sokağı'ndan önünüze çıkacak... Şimdi."</p>

  <p>Monica Figuerola, kırmızı ışıkta geçmeye çalışan birkaç yayaya sinyal yakıp elini kolunu sallayarak Drottniggatan'dan geçti.</p>

  <p>"Teşekkürler, Henry. O artık bizim."</p>

  <p>Kırmızı Audi, Sveavägen'de güneye doğru ilerliyordu. Monica, bir yandan direksiyonu tutarken diğer yandan cep telefonunu çıkarıp bir numarayı aradı.</p>

  <p>Henry Cortez'in verdiği plaka numarasını söyleyerek kime ait olduğunu araştırmalarım istedi.</p>

  <p>"Jonas Sandberg, 1971 doğumlu. Ne dedin... Helsingörsgatan, Kista. Teşekkürler."</p>

  <p>Mikael, Monica'nın aldığı bilgileri not etti.</p>

  <p>Artillerigatan'a giren kırmızı Audi, askerî müzenin biraz uzağına park etti. Sokağın karşısına geçerek, 1890'lı yıllardan kalma binalardan birine girdi.</p>

  <p>Monica, göz ucuyla Mikael'e baktı.</p>

  <p>Jonas Sandberg, başbakanla toplantı yaptıkları binanın birkaç blok uzağındaki bir binaya girmişti.</p>

  <p>"İyi iş," dedi Monica Figuerola.</p>

  <p>Lottie Karim, Mikael'i arayarak Peter Teleborian'ın Kungsholmen'e, Emniyet Genel Müdürlüğü'ne gittiğini haber verdi.</p>

  <p>"Emniyet Müdürlüğü mü? Cumartesi akşamı saat 17.00'de?" dedi Mikael.</p>

  <p>Monika ile Mikael birbirlerine baktılar. Monica birkaç saniye düşündükten sonra cep telefonunu çıkarıp Cinayet Masası Komiseri Jan Bublanski'yi aradı.</p>

  <p>"Merhaba, ben Monica, SÄPO'dan. Bir süre önce görüşmüştük."</p>

  <p>"Ne istiyorsun?" dedi Bublanski.</p>

  <p>"Hafta sonu nöbetçin var mı?"</p>

  <p>"Sonja Modig," dedi Bublanski.</p>

  <p>"Bir şey isteyecektim. Emniyet Müdürlüğü'nde mi?"</p>

  <p>"Sanmam. Cumartesi akşamı, hava da çok güzel."</p>

  <p>"Savcı Ekström'ün odasının olduğu koridorda bir iş yapmak için ona ya da araştırma grubundan birine ulaşabilir misin? Savcının şimdi kimle toplantı yaptığını merak ediyorum da."</p>

  <p>"Toplantı mı?"</p>

  <p>"Açıklamaya vaktim yok, şimdi bir ziyaretçisi var mı bilmek istiyorum. Varsa kim?"</p>

  <p>"Amirim olan bir savcıyı ispiyonlamamı mı istiyorsun?"</p>

  <p>Monica omuzlarını silkerek, "Evet," dedi.</p>

  <p>"Tamam," diyen Bublanski, telefonu kapattı.</p>

  <p>Sonja Modig, Emniyet Müdürlüğü'ne Bublanski'nin korktuğu kadar uzak bir yerde değildi. Kocasıyla birlikte, Vasastan'da oturan bir kadın arkadaşının evinin balkonunda kahve içiyorlardı. Sonja'nın anne babası hafta sonunda torunlarını aldıktan sonra, eski günlerdeki gibi, kocasıyla baş başa yemek yiyip sinemaya gitmeyi planlamışlardı.</p>

  <p>Bublanski ne istediğini anlattı.</p>

  <p>"Peki, Ekström'ün odasına hangi bahaneyle paldır küldür gireceğim?"</p>

  <p>"Niedermann soruşturmasındaki son gelişmelerle ilgili bir rapor sözü vermiştim, ama unuttum. Çalışma masamda duruyor."</p>

  <p>"İyi o zaman," dedi Sonja Modig.</p>

  <p>Kocasıyla arkadaşına döndü.</p>

  <p>"Merkez'e gitmek zorundayım. Arabayı alıyorum. Bir saate kadar dönerim."</p>

  <p>Kocası ve arkadaşı iç çektiler.</p>

  <p>"Aslında nöbetçiyim," diye ekledi Sonja özür diler gibi.</p>

  <p>Arabasını Bergsgatan'a park edip Emniyet Müdürlüğü'ne girdi. Bublanski'nin odasına çıkıp, polis katili Ronald Niedermann avı hakkında tutulan üç A4 sayfasından ibaret raporu aldı. <span class="t15">Di</span><span class="t15">ş</span><span class="t15">e dokunur bir</span> <span class="t15">ş</span><span class="t15">ey de</span><span class="t15">ğ</span><span class="t15">il.</span></p>

  <p>Merdivenlerden bir kat yukarı çıktı, Ekström'ün odasının olduğu koridorda durdu. Emniyet Müdürlüğü bu yaz akşamında neredeyse bomboştu. Sessiz adımlarla Ekström'ün odasına doğru gidip kapısının önünde durdu. İçeriden sesler geliyordu, dudaklarını ısırdı.</p>

  <p>Birdenbire cesaretini kaybetti, normal durumda kapıyı çalar, <span class="t15">Merhaba hâlâ burada m</span><span class="t15">ı</span><span class="t15">s</span><span class="t15">ı</span><span class="t15">n</span><span class="t15">ı</span><span class="t15">z?</span> diyerek içeri dalardı. Şimdi bu ona pek doğru gelmiyordu.</p>

  <p>Etrafına baktı.</p>

  <p>Bublanski onu niçin aramıştı? Bu toplantı da neyin nesiydi?</p>

  <p>Koridora göz gezdirdi. Ekström'ün odasının tam karşısında on kişilik bir konferans salonu vardı. Daha önce burada seminerler vermişti.</p>

  <p>Konferans odasına girip kapıyı sessizce kapattı. Storlar kapalıydı. Koridora bakan cam duvarlar perdeyle kaplı, oda karanlıktı. Bir sandalye çekip oturdu, perdeyi biraz aralayıp koridora bakmaya başladı.</p>

  <p>Huzursuzdu. Eğer biri kapıyı açıp içeri girerse, niçin orada olduğunu açıklayamazdı. Telefonunu çıkarıp ekrandaki saate baktı, altıya geliyordu. Telefonu sessize aldı, sandalyenin arkasına yaslanıp Ekström'ün odasını izlemeye başladı.</p>

  <p>&#160;</p>

  <p class="p17"><span class="t13">A</span>kşam saat yedide Plague, Lisbeth Salander'i tıkladı.</p>

  <p><span class="t15">&lt;Tamam, SMP'n</span><span class="t15">ı</span><span class="t15">n yöneticisindeyim.&gt;</span></p>

  <p><span class="t15">&lt;Nerede?&gt;</span></p>

  <p>Plague, bir http adresi yükledi.</p>

  <p><span class="t15">&lt;24 saatte bu i</span><span class="t15">ş</span><span class="t15">i yapamay</span><span class="t15">ı</span><span class="t15">z. Bu 18 ki</span><span class="t15">ş</span><span class="t15">inin elektronik posta adresine ula</span><span class="t15">ş</span><span class="t15">sak bile, ev bilgisayarlar</span><span class="t15">ı</span><span class="t15">n</span><span class="t15">ı</span> <span class="t15">hacklememiz günler al</span><span class="t15">ı</span><span class="t15">r. Cumartesi ak</span><span class="t15">ş</span><span class="t15">am</span><span class="t15">ı</span><span class="t15">, birço</span><span class="t15">ğ</span><span class="t15">u internete bile ba</span><span class="t15">ğ</span><span class="t15">l</span><span class="t15">ı</span> <span class="t15">de</span><span class="t15">ğ</span><span class="t15">ildir.&gt;</span></p>

  <p><span class="t15">&lt;Plague, sen ev bilgisayarlar</span><span class="t15">ı</span><span class="t15">na yo</span><span class="t15">ğ</span><span class="t15">unla</span><span class="t15">ş</span><span class="t15">, SMP bilgisayarlar</span><span class="t15">ı</span><span class="t15">n</span><span class="t15">ı</span> <span class="t15">ben kontrol ederim.&gt;</span></p>

  <p><span class="t15">&lt;Ben de böyle dü</span><span class="t15">ş</span><span class="t15">ündüm. Senin el bilgisayar</span><span class="t15">ı</span><span class="t15">n biraz yetersiz. Özelikle dikkat etmemi istedi</span><span class="t15">ğ</span><span class="t15">in biri var m</span><span class="t15">ı</span><span class="t15">?&gt;</span></p>

  <p><span class="t15">&lt;Hay</span><span class="t15">ı</span><span class="t15">r, hepsini kontrol et.&gt;</span></p>

  <p><span class="t15">&lt;Tamam.&gt;</span></p>

  <p><span class="t15">&lt;Plague... &gt;</span></p>

  <p><span class="t15">&lt;Evet?&gt;</span></p>

  <p><span class="t15">&lt;E</span><span class="t15">ğ</span><span class="t15">er, yar</span><span class="t15">ı</span><span class="t15">n sabaha kadar bir</span> <span class="t15">ş</span><span class="t15">ey bulamazsak, senin devam etmeni istiyorum.&gt;</span></p>

  <p><span class="t15">&lt;Tamam.&gt;</span></p>

  <p><span class="t15">&lt;O zaman sana ödeme yapar</span><span class="t15">ı</span><span class="t15">m&gt;</span></p>

  <p><span class="t15">&lt;Bo</span><span class="t15">ş</span> <span class="t15">ver, e</span><span class="t15">ğ</span><span class="t15">lenceli bir</span> <span class="t15">ş</span><span class="t15">ey.&gt;</span></p>

  <p>ICQ'dan çıkan Lisbeth, Plague'in yüklediği http adresinden, <span class="t15">SMP</span>'nin bütün yöneticilerini indirdi. Önce Peter Fleming nette mi diye kontrol etti. Değildi. Onun kimliğini kullanarak, <span class="t15">SMP</span>'nin e-posta sunucusuna girdi. Böylece çok önce silinmiş e-postalar da dâhil, bütün e-postaları okuyabilecekti.</p>

  <p>İşe, <span class="t15">SMP</span>'nin gece yöneticilerinden 43 yaşındaki Ernst Teodor Billing'in e-postalarıyla başladı. Her e-postaya iki saniye bakıyordu. E-postaların kimden geldiğini ve içeriklerini anlaması için bu yeterliydi. Birkaç dakika sonra <span class="t15">SMP</span>'nin rutin e-postalarını ve ilginç olmayan e-postaları ayırt etmeyi öğrendi. Bunları hızla geçiyordu.</p>

  <p>Üç ay öncesine kadarki bütün e-postaları inceledi. Daha sonra ay ay atlayarak yalnızca e-posta başlıklarına baktı. Yalnızca ilginç bulduklarım okudu. Ernst Billing, Sofia adında bir kadınla çıkıyor ve kadına karşı hoş olmayan bir üslup kullanıyordu. Ama bu üslubu yalnızca bu kadına karşı değil, muhabirlere, tasarımcılara ve diğer çalışanlara karşı da kullanıyordu. Ama kız arkadaşına karşı kullandığı dil yine de ürkütücüydü. <span class="t15">Lanet</span> <span class="t15">ş</span><span class="t15">i</span><span class="t15">ş</span><span class="t15">ko, koyun kafa, amc</span><span class="t15">ı</span><span class="t15">k</span>. Bir saatlik incelemeden sonra, Billing'in e-postalarını kapatıp listeden sildi. Arkasından hukuk redaksiyonunun kulağı kesiklerinden 51 yaşındaki Lars Örjan Wollberg'in e-postalarını incelemeye başladı.</p>

  <p>&#160;</p>

  <p class="p17"><span class="t13">T</span>orsten Edklinth, Kungsholmen'deki Emniyet Genel Müdürlüğü binasına cumartesi akşamı saat yedi buçukta geldi. Onu Monica Figuerola ile Mikael Blomkvist bekliyorlardı. Bir önceki günkü konferans odasındaydılar.</p>

  <p>Edklinth, Blomkvist'in bu koridora girmesine izin vererek birtakım iç kuralları çiğnediğinin ve ince bir buz üzerinde yürüdüğünün farkındaydı. Monica'nın kendi inisiyatifiyle Blomkvist'i buraya getirmeye hakkı yoktu. Çalışanların eşleri bile bu koridora giremezler, koridorun önündeki merdiven aralığında beklerlerdi. Üstelik Blomkvist gazeteciydi. Bundan sonra Blomkvist Yalnızca Fridhemsplan'daki geçici büroya gelebilecekti.</p>

  <p>Aslında bu koridora özel davetli ziyaretçiler girebiliyordu; yabancı misafirler, araştırmacılar, akademisyenler, geçici danışmanlar... Hoş, Edklinth de Blomkvist'e geçici danışmanlık görevi vermişti. Ayrıca bütün o güvenlik tantanaları laftan ibaretti. Bazen herhangi biri için güvenlik izni verilebiliyordu. Eğer Edklinth'e bir eleştiri yöneltilirse o da Blomkvist'e güvenlik izni verdiğini söyleyebilirdi.</p>

  <p>Yani işler ters giderse.</p>

  <p>Edklinth, koltuğa oturup Figuerola'ya baktı.</p>

  <p>"Bu buluşmadan nasıl haberdar oldunuz?"</p>

  <p>"Saat dörde doğru Blomkvist aradı," dedi Monica gülümseyerek.</p>

  <p>"Sen nereden öğrendin?"</p>

  <p>"Bir kaynaktan tüyo aldım," dedi Mikael.</p>

  <p>"Bundan Teleborian'ı izlettiğin sonucunu çıkarabilir miyim? "</p>

  <p>Monica Figuerola, başını iki yana salladı.</p>

  <p>"Önce ben de böyle düşünmüştüm," dedi sanki Mikael orada yokmuş gibi, kırılgan bir sesle. "Ama değil. Eğer biri, Blomkvist'in talimatıyla Teleborian'ı izlemiş bile olsa, onun Jonas Sandberg'le buluşacağını bilemezdi."</p>

  <p>Edklinth yavaşça başını salladı.</p>

  <p>"Peki... Geriye ne kalıyor? Yasa dışı telefon dinleme ya da benzer bir şey mi?"</p>

  <p>"Hiç kimseyi yasa dışı dinletmediğim konusunda seni temin edebilirim. Böyle bir şeyin yapılabildiğini bile bilmiyorum," diyen Blomkvist orada olduğunu hatırlattı. "Gerçekçi olun, yasa dışı dinleme işini yalnızca devlet yapar."</p>

  <p>Edklinth dudaklarını büzdü.</p>

  <p>"Yani toplantı haberini nereden aldığını söylemek istemiyorsun."</p>

  <p>"Söyledim ya, bir kaynak tüyo verdi. Kaynağımı gizlemek zorundayım. Biz tüyonun sonuçlarına yoğunlaşsak nasıl olur?"</p>

  <p>"Bulmaca çözmekten hoşlanmam," dedi Edklinth, "Ama ne yapalım. Elimizde ne var?"</p>

  <p>"Adı, Jonas Sandberg," dedi Monica. "SAS komandosu eğitimi almış. 1990 yılında Polis Akademisi'nden mezun olmuş. Önce Uppsala, sonra Södertalje'de çalışmış."</p>

  <p>"Sen de Uppsala'dan geliyorsun."</p>

  <p>"Evet, ama aramızda yıl farkı var. Ben Uppsala'ya geldiğimde o Södertälje'ye atanmıştı."</p>

  <p>"İyi, devam et."</p>

  <p>"1998 yılında SÄPO'nun Karşı Casusluk Servisi'ne atanmış. 2000 yılında gizli bir görevle yurt dışına gönderilmiş. Elimizdeki resmî kayıtlara göre Madrid'de elçilikte çalışmış. Elçiliği aradım. Jonas Sandberg'in kim olduğunu bilmiyorlar."</p>

  <p>"Tıpkı Mårtensson gibi. Yani resmî olarak atanmış göründüğü yerde değil."</p>

  <p>"Bu tür şeyleri örgütleme ve denetleme imkânı olan tek kişi özel kalem müdürü."</p>

  <p>"Bu gibi durumlarda her şey arapsaçına döner. Biz bütün dikkatimizi bu yöne çevirdiğimizden fark ettik. Eğer birileri sorun çıkarırsa hemen gizlilik ya da terörist tehdidi bahanesine sığınırlar."</p>

  <p>"Bütçeyi kontrol edebiliriz."</p>

  <p>"Finans müdürü mü?"</p>

  <p>"Belki."</p>

  <p>"Peki, başka?"</p>

  <p>"Jonas Sandberg, Sollentuna'da oturuyor. Bekâr. Ama bir öğretmenden çocuğu var. Poliste kaydı yok. İki silah ruhsatı almış. Düzenli bir hayatı var, içkiden uzak duruyor. Tek eksisi 1990 yılında Evangelist, Hayatın Sözü teşkilatına üye olması."</p>

  <p>"Bunu nereden öğrendin?"</p>

  <p>"Uppsala'daki eski amirimle konuştum. Sandberg'i çok iyi tanıyor."</p>

  <p>"Peki, Hıristiyan bir SAS komandosu, iki silahı ve bir çocuğu var. Başka?"</p>

  <p>"Kimliğini daha üç saat önce açığa çıkardık, bu kadar kısa bir süre için iyi iş."</p>

  <p>"Artillerigatan'daki ev hakkında ne biliyoruz?"</p>

  <p>"Henüz çok şey değil. Stefan, imar işlerinden araştırmış, binanın çizimi elimizde, 1890'dan kalma. Altı katta 22 daire var. Bahçesinde de sekiz daireli bir bina. Kimlerin oturduğunu kontrol ettim, dikkat çeken bir şey yok. Binada oturanlardan yalnızca iki kişi ceza almış."</p>

  <p>"Kimler?"</p>

  <p>"Biri, giriş katında oturan Lindström, 63 yaşında. 1970 yılında sigorta sahtekârlığından mahkûm olmuş. Üçüncü katta oturan 47 yaşındaki Wittfelt ise, eski karısını dövmekten ceza almış."</p>

  <p>"Hımm."</p>

  <p>"Binadakiler orta sınıftan. Yalnızca bir daire soru işareti."</p>

  <p>"Niye?"</p>

  <p>"En üst kattaki daire, 11 odalı. Bellona AB diye bir şirketin."</p>

  <p>"Ne iş yapıyorlar?"</p>

  <p>"Tanrı bilir. Piyasa analizi yapıyorlar. Yıllık ciroları 30 milyon kron civarında. Bütün yöneticileri yurt dışında oturuyor."</p>

  <p>"Bak sen!"</p>

  <p>"Bak sen ne?"</p>

  <p>"Bak sen işte. Devam et."</p>

  <p>O anda Mikael'in yalnızca Stefan diye bildiği memur içeri girdi.</p>

  <p>"Merhaba, patron," diyerek Torsten Edklinth'i selamladı.</p>

  <p>"Çok hoş şeyler öğrendim. Şu Bellona'nın dairesini inceledim."</p>

  <p>"Ee?" dedi Monica Figuerola.</p>

  <p>"1970 yılında kurulan şirket, bu daireyi önceki sahibi, 1917 doğumlu Kristina Cederholm'den, yok pahasına satın almış."</p>

  <p>"Öyle mi?"</p>

  <p>"SÄPO kurulduğunda P. G. Vinge'yle kavga eden kovboy Hans Wilhelm Francke'nin eşi."</p>

  <p>"Güzel," dedi Torsten Edklinth, "Çok güzel. Monica, o binanın etrafım 24 saat kontrol etmenizi istiyorum. Telefonlarını araştırın, içeri kim giriyor kim çıkıyor, binanın önüne hangi arabalar gelip gidiyor, hepsini kaydedin."</p>

  <p>Edklinth gözucuyla Mikael Blomkvist'e baktı. Sanki bir şey söyleyecekmiş de kendisini engelliyormuş gibiydi.</p>

  <p>"Bilgi akışından memnun musun?" dedi sonunda.</p>

  <p>"Şikâyetim yok. Peki, sen <span class="t15">Millennium</span>'un katkılarından memnun musun?"</p>

  <p>Edklinth yavaşça başını salladı.</p>

  <p>"Bu işten dolayı başımın belaya gireceğini biliyorsundur," dedi.</p>

  <p>"Bu bela benden gelmez. Burada edindiğim her bilginin kaynağı gizli. Yalnızca gerçekleri yazacağım ve bilgilerimin kaynağını söylemeyeceğim. Bunları baskıya vermeden önce seninle gayriresmî bir söyleşi yapacağım. Eğer cevap vermek istemezsen, Yalnızca yorum yok dersin. Servis hakkında özel bir fikrin varsa bunu metne ekleyebilirsin, buna sen karar vereceksin."</p>

  <p>Edklinth başını salladı.</p>

  <p>Mikael memnundu. Birkaç saatte Servis fiziki bir biçim almıştı. Bu müthiş bir gelişmeydi.</p>

  <p>&#160;</p>

  <p class="p17"><span class="t13">S</span>avcı Ekström'ün odasındaki toplantının uzaması Sonja Modig'i çok öfkelendirmişti. Konferans masasının üzerinde bulduğu bir maden suyunu içti. Kocasını iki defa arayarak geç geleceğini söyledi ve eve döner dönmez güzel bir gece geçirmesini sağlayarak, bunu telafi edeceğine söz verdi. Huzursuzlanmaya başlamıştı, kendini bir hırsız gibi hissediyordu.</p>

  <p>Toplantı akşam saat yedi buçukta bitti. Ekström'ün kapısı açılıp, Hans Faste dışarı çıktığında, Modig onu görmeyi beklemediğinden şaşırdı. Faste'yi Teleborian, onu da daha önce hiç görmediği kır saçlı bir adam izledi. En arkadan Ekström çıktı, ceketini giyip kapısını kilitledi.</p>

  <p>Sonja Modig cep telefonunu çıkarıp perdelerin arasındaki açıklıktan alçak çözünürlükte iki fotoğraf çekti. Odadan çıkanlar bir süre kapının önünde bekledikten sonra koridorda ilerlemeye başladılar,</p>

  <p>Konferans odasının önünden geçerlerken, soğuk terler döken Sonja Modig, yere çökerek nefesini tuttu. Ancak koridor kapısının kapandığını duyduğunda derin bir nefes aldı. Dizlerinin bağı çözülmüştü.</p>

  <p>&#160;</p>

  <p class="p17"><span class="t13">B</span>ublanski akşam sekizi geçerken, Monica Figuerola'yı aradı.</p>

  <p>"Ekström'ün toplantı yapıp yapmadığını merak ediyordun."</p>

  <p>"Evet," dedi Monica.</p>

  <p>"Toplantıdan şimdi çıktılar. Toplantıda Ekström, Doktor Peter Teleborian, daha önce benim ekipte çalışan Hans Faste ve tanımadığımız yaşlı bir adam varmış."</p>

  <p>"Bir saniye," diyen Monica Figuerola, eliyle telefonun mikrofonunu kapatarak odadakilere döndü.</p>

  <p>"Attığımız serseri kurşun hedefi buldu. Teleborian doğrudan Savcı Ekström'ün yanına gitmiş."</p>

  <p>"Orada mısın?"</p>

  <p>"Özür dilerim. Üçüncü adamın eşkâli var mı?"</p>

  <p>"Daha da iyisi var, onun bir fotoğrafını postalıyorum."</p>

  <p>"Fotoğraf. Harika! Sana bir hizmet borçluyum."</p>

  <p>"Neler döndüğünü anlatmanız yeter."</p>

  <p>"Sizi tekrar arayacağım."</p>

  <p>Odaya bir süre sessizlik çöktü.</p>

  <p>"Evet," dedi Edklinth sonunda. "Teleborian önce Servis'le buluşuyor, arkasından da Savcı Ekström'ün yanına gidiyor. Çevirdikleri dolapları öğrenmek için neler vermezdim ki."</p>

  <p>"Bunu bana sorabilirsin," dedi Mikael Blomkvist.</p>

  <p>Edklinth ile Figuerola ona baktılar.</p>

  <p>"Bir ay sonra başlayacak mahkemede Lisbeth Salander'i bir yere kapatmak için çizdikleri stratejinin detaylarını görüştüler."</p>

  <p>Ona uzun uzun bakan Monica Figuerola, yavaşça başını salladı.</p>

  <p>"Bu bir tahmin," dedi Edklinth. "Tabii eğer gaipten haber alma gibi bir yeteneğin yoksa."</p>

  <p>"Tahmin değil," dedi Mikael. "Salander hakkında verilecek adli tıp raporunun ayrıntılarını görüşmek için buluştular. Teleborian o raporu yeni bitirdi."</p>

  <p>"Boş laf, Salander'i daha muayene bile etmediler."</p>

  <p>Mikael omuzlarını silkip bilgisayar çantasının içinden birtakım kâğıtlar çıkarttı.</p>

  <p>"Teleborian bu işi daha önce de yaptı, işte adli tıp raporunun son versiyonu. Sizin de gördüğünüz gibi altına mahkemenin başlayacağı günün tarihi atılmış."</p>

  <p>Edklinth ile Figuerola, Mikael'in önlerine koyduğu kâğıtları incelediler. Önce birbirlerine sonra da Mikael'e baktılar.</p>

  <p>"Bunu nereden buldun?" dedi Edklinth.</p>

  <p>"Üzgünüm, gizli kaynak," dedi Mikael Blomkvist.</p>

  <p>"Blomkvist... Birbirimize güvenmek zorundayız, bizden bilgi saklamamalısın. Bu tür başka sürprizlerin de var mı?"</p>

  <p>"Elbette birtakım sırlarım var. Anladığım kadarıyla siz de bana SÄPO'daki belgelerinizi kontrol edebilmem için açık çek vermediniz. Öyle değil mi?"</p>

  <p>"İkisi aynı şey değil."</p>

  <p>"Hayır, aynı şey. Şimdi yaptığımız bir tür iş birliği, tıpkı senin dediğin gibi birbirimize güvenmeliyiz. Ben, araştırmaya katkı sağlayacak, Servis'i ve işlediği suçları açığa çıkarmaya yardımcı olacak hiçbir bilgiyi saklamıyorum. Daha önce, Björck ile Teleborian'ın, 1991 yılında birlikte suç işlediklerini gösteren belgeyi size verdim. Şimdi de aynı şeyi yaptıklarını söylüyorum, elimdeki belge de bunu gösteriyor."</p>

  <p>"Ama sakladığın şeyler var..."</p>

  <p>"Elbette var. Ya iş birliğinden vazgeçersin ya da buna katlanırsın."</p>

  <p>Monica Figuerola soruna diplomatik bir müdahalede bulundu.</p>

  <p>"Özür dilerim, ama bu Ekström'ün Servis'e çalıştığını mı gösteriyor?"</p>

  <p>"Bilemiyorum," dedi Mikael. "Ama daha çok Servis'in ondan faydalandığını düşünüyorum. Kariyer düşkünü, biraz aptal, ama namuslu bir adam. Bir kaynağım, Lisbeth Salander kaçakken, Teleborian'ın onun hakkında ürettiği yalanları Ekström'ün yuttuğunu söyledi."</p>

  <p>"Yani onu manipüle etmek kolay diyorsun?"</p>

  <p>"Kesinlikle. Hans Faste de Lisbeth Salander'in lezbiyen-satanist olduğuna inanan bir aptal."</p>

  <p>&#160;</p>

  <p class="p17"><span class="t13">E</span>rika Berger, Saltsjöbaden'deki villasında yalnız başına oturuyordu. Felç olmuş gibiydi, kendini hiçbir işe veremiyordu. Her an birinin arayıp, internette bir sitede fotoğraflarının yayınlandığını söylemesini bekliyordu.</p>

  <p>Düşünceleri dönüp dolaşıp Lisbeth Salander'e yöneliyor ve ona umut bağlamasını gülünç buluyordu. Salander, Sahlgrenska Hastanesi'nde bir odaya kapatılmıştı. Ziyaretçi yasağı vardı, günlük gazete bile okuyamıyordu. Ama çok becerikli bir kızdı. Bir odada tecrit edilmesine rağmen Erika Berger'in ICQ'suna girmiş, arkasından da telefonla aramıştı. Daha önce de tek başına Wennerström imparatorluğunu çökerterek, <span class="t15">Millennium</span> dergisini kurtarmıştı.</p>

  <p>Susanne Linder akşam sekizde kapısını çaldığında, sanki odasına ateş edilmişçesine ürperdi Erika.</p>

  <p>"Merhaba Berger, karanlıkta oturmuş, böyle kederli kederli neler düşünüyorsun?"</p>

  <p>Erika ışıkları yaktı.</p>

  <p>"Merhaba, ben bir kahve yapayım."</p>

  <p>"Ben yaparım, yeni bir şey var mı?"</p>

  <p><span class="t15">Olmaz m</span><span class="t15">ı</span><span class="t15">? Lisbeth Salander benimle ileti</span><span class="t15">ş</span><span class="t15">ime geçip bilgisayar</span><span class="t15">ı</span><span class="t15">m</span><span class="t15">ı</span><span class="t15">n kontrolünü ele geçirdi. Daha sonra telefonla arayarak Jonas diye birinin merkez istasyonda Teleborian'la bulu</span><span class="t15">ş</span><span class="t15">aca</span><span class="t15">ğı</span><span class="t15">n</span><span class="t15">ı</span> <span class="t15">bildirdi.</span></p>

  <p>"Hayır, yeni bir şey yok," dedi. "Ama seninle fikir jimnastiği yapmak istediğim bir şey var."</p>

  <p>"Tamam."</p>

  <p>"Peşimdekinin sapık değil de, tanıdık çevremden beni taciz etmek isteyen biri olabileceği tezine ne dersin?"</p>

  <p>"Aradaki fark ne?"</p>

  <p>"Benim tanımadığım, ama bana kafayı takmış birine sapık denilir. Diğer durumdaysa intikam hırsıyla benim hayatımı mahvetmek isteyen biri var demektir."</p>

  <p>"İlginç bir yaklaşım. Buraya nereden vardın?"</p>

  <p>"Ben... Bu konuyu bugün bir kadınla tartıştım, adım veremem. Ama o bir sapığın tehdit tarzının farklı olacağım iddia etti. Bana kafayı takmış bir sapığın kültür sayfasından Eva Carlsson'a kesinlikle e-posta göndermeyeceğini söyledi. Bu, sapık profiline uymuyormuş."</p>

  <p>"Mantıklı bir yaklaşım. Biliyor musun ben şu e-postaları hiç okumadım. Görebilir miyim?"</p>

  <p>Erika, dizüstü bilgisayarım çıkarıp mutfak masasının üzerine koydu.</p>

  <p>&#160;</p>

  <p class="p17"><span class="t13">M</span>ikael Blomkvist, Monica Figuerola'nın nezaretinde Emniyet Müdürlüğü'nden çıktı. Saat akşamın dokuzuna geliyordu. Bir gün önce olduğu gibi park yerinde durdular.</p>

  <p>"İşte yine buradayız. Eve gidip çalışmak mı, yoksa benimle gelip sevişmek mi istersin?"</p>

  <p>"Hımm..."</p>

  <p>"Mikael, kendini baskı altmda hissetme. Eğer çalışman gerekiyorsa git çalış."</p>

  <p>"Biliyor musun, Figuerola, sen felaket bağımlılık yapıyorsun."</p>

  <p>"Ve sen hiç kimseye bağlanmak istemiyorsun, bunu mu demek istiyorsun?"</p>

  <p>"Hayır, öyle değil. Ama bu akşam mutlaka konuşmam gereken biri var, biraz zaman alır. Ben dönmeden sen uyumuş olursun."</p>

  <p>Monica başını salladı.</p>

  <p>"Görüşürüz."</p>

  <p>Monica'yı yanağından öpüp otobüs durağına yürüdü.</p>

  <p>"Blomkvist!" diye bağırdı Monica arkasından.</p>

  <p>"Evet."</p>

  <p>"Yarın sabahta işe gitmeyeceğim. Eğer yetişirsen kahvaltıya gel."</p>

  <p>&#160;</p>
</body>
</html>
