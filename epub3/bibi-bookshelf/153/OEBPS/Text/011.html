<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h2 class="h21"><a id="ncx1160"></a><a id="a42"></a>5. BÖLÜM</h2>

  <p class="p16">10 NİSAN, PAZAR</p>

  <p class="p17"><span class="t13">M</span>ikael Blomkvist ile Erika cumartesi gecesini, yatakta yan yana uzanıp konuşarak geçirdiler. En çok üzerinde durdukları konu Zalachenko olayıydı. Mikael ile Erika arasındaki güven ilişkisi, Erika'nın rakip bir gazetede işe başlamasıyla sarsılacak türden değildi. Ayrıca <span class="t15">Millennium</span>'a ait öyküyü yürütmeyi aklından bile geçirmezdi Erika, bu <span class="t15">Millennium</span>'un atlatma haberiydi. Yalnızca yeni çıkacak sayının genel yayın yönetmenliğini yapamamak bir parça kırgınlık yaratmıştı onda. O yılı, <span class="t15">Millennium</span>'un yayın yönetmeni olarak geçirmeyi çok isterdi.</p>

  <p>Ayrıca gelecek ve yeni ortaya çıkan durum üzerine de konuştular. Erika, <span class="t15">Millennium</span> 'un yazı işlerine artık karışamayacağını bilmekle birlikte, ortaklığını korumaya ve yönetim kurulunda kalmaya kararlıydı.</p>

  <p>"Bana birkaç yıl ver... Kimbilir, belki emekli olmadan <span class="t15">Millennium</span>'a geri dönerim," dedi Erika.</p>

  <p>Ayrıca epeyce karmaşık ilişkilerini de konuştular. Pratikte bir şeyin değişmeyeceği konusunda hemfikirdiler, artık eskisi kadar sık buluşamayacaklardı. Yani bir bakıma, <span class="t15">Millennium</span>'un yayın hayatına henüz başlamadığı, ayrı iş yerlerinde çalıştıkları 1980'li yıllara dönmüşlerdi.</p>

  <p>"Artık randevuyla görüşürüz," dedi Erika solgun bir gülümsemeyle.</p>

  <p>Pazar sabahı, aceleyle veda edip evine dönmeden önce, "Ne söyleyeceğimi bilemiyorum," dedi Erika. "Ama bütün işaretler senin bu öyküye gömüldüğünü gösteriyor, diğer her şey ikinci planda kalıyor. Çalışırken tam bir psikopat gibi davrandığının farkında mısın?"</p>

  <p>Mikael gülümseyip onu kucakladı.</p>

  <p>Erika ayrıldıktan sonra Sahlgrenska Hastanesi'ni arayarak Lisbeth Salander'in durumunu öğrenmeye çalıştı. Dışarı bilgi vermiyorlardı. En sonunda Cinayet Masası'ndan Komiser Erlander'i aradı. Mikael'in ısrarı karşısında insafa gelen Erlander, yaşadıkları göz önüne alınırsa, Salander'in durumunun iyiye gittiğini söyledi, doktorları temkinli bir iyimserlik içindeydiler. Hayır, Mikael, Lisbeth'i ziyaret edemezdi. Salander savcılık kararıyla tutuklanmış, ziyaret yasağı konulmuştu. Lisbeth Salander'in durumu henüz sorgulanmasına bile izin vermiyordu. Mikael, Lisbeth'in durumu kötüleşirse kendisini haberdar edeceğine dair Erlander'den söz aldı.</p>

  <p>Arkasından cep telefonunu kontrol etti, kırk iki cevapsız aramayla, çaresiz bir şekilde ona ulaşmaya çalışan gazetecilerin mesajları vardı. Gazeteler Lisbeth Salander'i bulduğu ve acili arayarak onu kurtardığı haberleriyle doluydu. Yaşanan son olaylarla Mikael arasında ince bir ilişki kuran basın, dramatik spekülasyonlar üretiyordu.</p>

  <p>Mikael, gazetecilerden gelen bütün mesajları sildi. Kız kardeşi Annika Giannini'yi aradı, öğle yemeğinde buluşmaya karar verdiler.</p>

  <p>Arkasından Milton Security'nin operasyon şefi ve yöneticisi Dragan Armansky'yi aradı. Armansky, Lidingö'deki evindeydi.</p>

  <p>"Gazetelere manşet olma konusunda sıkı bir yeteneğin var," dedi Armansky kuru bir sesle.</p>

  <p>"Seni daha önce arayamadığım için özür dilerim. Mesajım aldım, ama aramaya pek vaktim yoktu... "</p>

  <p>"Dün, Milton'da yaptığımız araştırma üzerine konuştuk. Holger Palmgren'in dediğine göre, sende de bazı şeyler varmış. Anladığım kadarıyla bizden epeyce öndesin."</p>

  <p>Mikael bir süre tereddüt etti, ne diyeceğini pek bilemiyordu.</p>

  <p>"Sana güvenebilir miyim?" diye sordu.</p>

  <p>Armansky'nin bu soru karşısında şaşırdığı belliydi.</p>

  <p>"Ne açıdan?"</p>

  <p>"Salander'in yanında mısın değil misin? Onun iyiliğini istediğine güvenebilir miyim?"</p>

  <p>"Ben onun arkadaşıyım, ama bu onun da benim arkadaşım olduğu anlamına gelmez."</p>

  <p>"Orası öyle. Ama ringde onun köşesinde durarak düşmanlarıyla şiddetli bir çatışmaya girmeye hazır mısın? Bu kavga birçok raunt sürecek."</p>

  <p>Armansky bir süre düşündükten sonra, "Ben onun tarafındayım," dedi.</p>

  <p>"Polise ya da başka birine sızdırılmayacağından emin olarak bazı şeyler tartışabilir miyim seninle?"</p>

  <p>"Suç içerebilecek hiçbir şeye karışmam," dedi Armansky.</p>

  <p>"Benim sorum bu değil."</p>

  <p>"Bir suça bulaşmadığın sürece bana kesinlikle güvenebilirsin."</p>

  <p>"İyi o zaman, buluşalım."</p>

  <p>"Bu akşam şehre ineceğim. Akşam yemeğine ne dersin?"</p>

  <p>"Bu akşam olmaz, ama yarın akşam buluşabilirsek sevinirim. Sen, ben ve belki birkaç kişi daha oturup konuşmamız gerekiyor."</p>

  <p>"O zaman Milton'a gel, akşam saat altı iyi mi?"</p>

  <p>"Bir şey daha... İki saat sonra kız kardeşim Annika Giannini'yle buluşacağım. Lisbeth Salander'in avukatlığını üstlenmeyi düşünüyor, ama bu işi bedava yapamaz. Masraflarının bir kısmını kendi cebimden karşılayacağım, Milton'ın bir katkısı olabilir mi?"</p>

  <p>"Lisbeth'in uzman bir ceza avukatına ihtiyacı var. Beni yanlış anlama ama kız kardeşin bu iş için uygun değil. Milton'ın hukuk danışmanıyla konuştum, uygun bir avukat araştıracak. Peter Althin ya da benzeri birini bulmaya çalışacak."</p>

  <p>"Bence yanılıyorsun, Lisbeth'in özel bir avukata ihtiyacı var. Yüz yüze konuşursak ne demek istediğimi anlayacaksın. Şimdi, gerekirse para yardımında bulunur musun?"</p>

  <p>"Ben Milton'n bir avukat tutması gerektiğini düşünmüştüm... "</p>

  <p>"Bu evet mi hayır mı anlamına geliyor? Lisbeth'in başına nelerin geldiğini ve çevrilen dolapların arkasında kimlerin olduğunu kestirebiliyorum. Niçin yaptıklarını da. Bir saldırı planım var."</p>

  <p>Armansky bir kahkaha attı.</p>

  <p>"İyi o zaman, önerini dinleyeceğim. Eğer beğenmezsem kendimi dışında tutarım."</p>

  <p>&nbsp;</p>

  <p class="p17"><span class="t16">"</span><span class="t13">L</span>isbeth Salander'in avukatlığını üstlenmen konusundaki önerimi düşündün mü?" diye sordu Mikael, kız kardeşini yanaklarından öptükten sonra. Sandviç ve kahve alıp bir masaya oturdular.</p>

  <p>"Düşündüm. Ve maalesef cevabım hayır. Biliyorsun ben ceza avukatı değilim. Cinayet suçlamasından beraat etse bile başka suçlardan yargılanacaktır. Benden daha tecrübeli bir avukata ihtiyacı var."</p>

  <p>"Yanlış düşünüyorsun, kadın hakları konusunda tanınmış bir avukatsın. Onun senin gibi bir avukata ihtiyacı olduğunda ısrar ediyorum."</p>

  <p>"Mikael... Sanırım bu davanın ne demek olduğunu anlamıyorsun. Karmaşık bir ceza davası, kadınlara eziyet ya da cinsel taciz değil. Eğer onun davasını üstlenirsem bir felakete yol açabilirim."</p>

  <p>Mikael gülümsedi.</p>

  <p>"Bence asıl noktayı sen kaçırıyorsun. Eğer Lisbeth, Dag ile Mia cinayetlerinden yargılansaydı, bir ceza avukatı tutardım. Ama bu davanın konusu başka, bu açıdan düşünebileceğim en iyi avukat sensin."</p>

  <p>Annika iç çekti.</p>

  <p>"Niye, açıklayabilir misin?"</p>

  <p>Yaklaşık iki saat kadar konuştular. Mikael anlatacaklarını bitirdiğinde Annika ikna olmuştu. Mikael cep telefonunu çıkardı, bir kez daha Komiser Marcus Erlander'i aradı.</p>

  <p>"Merhaba, yine ben."</p>

  <p>"Salander hakkında yeni bir şey yok," dedi Erlander huzursuz bir ifadeyle.</p>

  <p>"Bu da iyi. Ama benim daha iyi haberlerim var."</p>

  <p>"Öyle mi?"</p>

  <p>"Evet. Lisbeth'in artık Annika Giannini isimli bir avukatı var. Karşımda oturuyor. Telefonu ona veriyorum."</p>

  <p>Mikael telefonu kız kardeşine uzattı.</p>

  <p>"İyi günler. Ben Annika Giannini, Lisbeth Salander'i temsil etmem istendi, onayını almak için onu görmem gerekiyor. Savcının telefonuna ihtiyacım var."</p>

  <p>"İyi de," dedi Erlander, "bildiğim kadarıyla devlet ona bir avukat atadı."</p>

  <p>"Öyle mi? Lisbeth Salander'in görüşünü sordular mı?"</p>

  <p>Erlander tereddüt etti.</p>

  <p>"Doğrusunu söylemek gerekirse, onunla bir kelime dahi konuşmaya fırsat bulamadık. Eğer sağlık durumu izin verirse yarın konuşmayı umuyoruz."</p>

  <p>"İyi o zaman. Bayan Salander aksini söyleyene kadar beni onun avukatı olarak düşünebilirsiniz. Ben yanında olmadan onu sorgulayamazsınız. Selamlarımı iletip avukatlığımı kabul edip etmediğini sorun. Anladınız mı?"</p>

  <p>"Evet," dedi Erlander iç çekerek. Hukuki açıdan durumun nasıl yürütüldüğünden emin değildi. "Her şeyden önce Salander'e polis katili Ronald Niedermann'ın nerede bulunacağı hakkında bir fikri var mı diye soracağız. Sen yokken bunu sorabilir miyiz?"</p>

  <p>Annika bir süre düşündü.</p>

  <p>"Tamam... Niedermann hakkında bildiklerini sorabilirsiniz. Ama ona yöneltilmiş suçlamalarla ilgili hiçbir soru sormayacaksınız. Anlaştık mı?"</p>

  <p>"Sanırım."</p>

  <p>&nbsp;</p>

  <p class="p17"><span class="t13">M</span>arcus Erlander telefonu kapattıktan hemen sonra, bir kat yukarı çıkıp hazırlık soruşturması savcısı Agneta Jervas'ın kapısını çalarak Annika Giannini'yle yaptığı telefon konuşmasını anlattı.</p>

  <p>"Salander'in avukatı olduğunu bilmiyordum."</p>

  <p>"Ben de. Ama Mikael Blomkvist onu tutmuş. Salander'in bundan haberi olup olmadığından emin değilim."</p>

  <p>"Ama Giannini ceza avukatı değil, kadın haklarıyla ilgileniyor. Bir seferinde verdiği bir seminere katılmıştım. Zeki biri ama bu dava için uygun değil."</p>

  <p>"Buna Salander karar verecektir."</p>

  <p>"Olabilir, ama ben Salander'in iyiliği için mahkemede buna itiraz edeceğim. Onun peşinde koşan birine değil gerçek bir avukata ihtiyacı var... Ayrıca Salander gayrimümeyyiz ilan edilmiş, kendine avukat seçip seçemeyeceğinden emin değilim."</p>

  <p>"Peki, ne yapacağız?"</p>

  <p>Agneta Jervas bir süre düşündü.</p>

  <p>"Bu iş çorbaya döndü. Dava aşamasına gelindiğinde, savcı kim olur bilemiyorum. Belki dava Stockholm'deki Savcı Ekström'e verilecek. Ama kızın bir avukata ihtiyacı var. Tamam... Giannini'yi istiyor mu bir sor."</p>

  <p>&nbsp;</p>

  <p class="p17"><span class="t13">M</span>ikael, öğleden sonra beş civarında eve döndü. iBook'unu açarak Göteborg'da kaldığı otelde formüle etmeye başladığı metni gözden geçirdi. Öyküdeki en vahim boşluğu bulana kadar yedi saat çalıştı. Hâlâ araştırılması gereken şeyler vardı. Lisbeth Salander'i akıl hastanesine kapatmak için çevrilen dolaplara, Gunnar Björck'ün dışında, SÄPO'dan başka kimlerin katıldığını bilemiyordu. Ayrıca Björck'le Peter Teleborian arasında ilişkiyi de tam olarak çözememişti.</p>

  <p>Saat gece yarısına yaklaşırken bilgisayarını kapatıp yatağa girdi. Haftalardır ilk kez sakin bir uyku çekebilecekti, durum kontrol altındaydı. Ne kadar soru işareti olursa olsun, elinde gazete manşetlerini süsleyebilecek kadar malzeme vardı.</p>

  <p>Erika'yı arayıp bilgilendirmek için dayanılmaz bir istek duydu ama aklına, onun artık <span class="t15">Millennium</span>'dan ayrıldığı geldi, uykusu kaçtı.</p>

  <p>&nbsp;</p>

  <p class="p17"><span class="t13">G</span>öteborg'dan Stockholm'e gelen 19.30 treninden, kahverengi çantalı bir adam indi. Kalabalığın içinde durup bir süre yönünü tayin etmeye çalıştı. Laholm'den sabah sekizde yola çıkmış, Göteborg'da eski bir tanıdığıyla yemek yedikten sonra Stockholm trenine binmişti. Stockholm'e en son iki yıl önce gelmişti, aslında başkenti bir daha ziyaret etmek gibi niyeti yoktu. Meslek hayatının önemli bir kısmını Stockholm'de geçirmesine rağmen kendini bu şehirde hep yabancı bir kuş gibi hissetmişti. Emekliliğinden sonra, bu şehre yaptığı her ziyarette tekrar bu duyguya kapılıyordu.</p>

  <p>Ağır adımlarla merkez istasyonun içindeki tünelden yürüdü. Bir büfeden iki muz ve akşam gazeteleri satın aldı. Önünden geçen başörtülü iki Müslüman kadına düşünceli bir ifadeyle baktı. İnsanların nasıl giyindiğini dert etmemekle birlikte, Stockholm'ün göbeğinde böyle giyinen insanları görmek onu rahatsız etmişti.</p>

  <p>Tren istasyonunun dört yüz metre ilerisindeki Freys Otel'e gitti. Stockholm'e yaptığı ender ziyaretlerde hep bu otelde kalırdı. Merkezî ve temiz bir oteldi, üstelik ucuzdu da. Parasını kendi cebinden ödediği için bu önemliydi. Bir gün önce oteli aramış Evert Gullberg adına bir oda ayırttırmıştı.</p>

  <p>Odasına girer girmez tuvalet ihtiyacını giderdi, tuvaleti sık ziyaret etmesini gerektiren bir yaştaydı. Yıllardır, tuvalete gitmek için uyanmadan tek bir gece bile geçirmemişti.</p>

  <p>Tuvaletten çıktıktan sonra, dar kuşaklı, yeşil, İngiliz usulü fötr şapkasını başına taktı. Gullberg bir seksen dört boyunda, altmış kilo ağırlığında, çok zayıf, sırım gibi bir adamdı. Üzerinde balıksırtı bir ceket, koyu gri pantolon vardı. Çantasını açıp içinden çıkardığı iki gömlek, bir kravat ve iç çamaşırlarını odadaki komodine yerleştirdi. Palto ve ceketini kapının arkasındaki askıya astı.</p>

  <p>Uyumak için erken, dışarı çıkıp dolaşmak için geç bir saatti. Ayrıca akşam yürüyüşlerinden pek hoşlanmazdı. Bir sandalyeye oturup etrafma baktı. Televizyonu açıp sesini duymayacağı kadar kıstı. Bir ara resepsiyonu arayıp kahve istemeyi düşündü, ama bunun için de geç olduğuna karar verdi. Buzdolabından küçük bir şişe viski aldı, bir bardağa koyduğu viskisine çok az su kattı. Daha sonra, akşam gazetelerinden, Ronald Niedermann avı ve Lisbeth Salander olayı hakkında yazılanları dikkatle okudu. Deri kaplamalı not defterine birkaç not aldı.</p>

  <p>&nbsp;</p>

  <p class="p17"><span class="t13">S</span>ÄPO'nun eski yöneticisi, 78 yaşındaki Evert Gullberg, on dört yıl önce emekliye ayrılmıştı. Ama o eski kulağı kesiklerdendi, onlar ölmez, yalnızca gölgeye çekilirlerdi.</p>

  <p>&nbsp;kariyerine savaş bittikten hemen sonra, on dokuz yaşında, donanmada başlamıştı. Harp Okulu'nda subaylık eğitimi almış, klasik bir donanma subayı olmayı beklerken, Deniz Kuvvetleri'nin Karlskrona'daki istihbarat merkezinde sinyal izleyici görevine atanmıştı. Telsiz sinyallerinin dinlenmesi gerektiğini anlıyordu, Baltık'ın öteki yakasında neler olup bittiği araştırılmalıydı. Ama çok sıkıcı bir işti ve hiç ilgisini çekmiyordu. Askeriyenin tercümanlık okuluna giderek, Rusça ve Lehçe öğrendi. 1957 yılında SÄPO'ya transfer edilmesinde, bu dil bilgisinin önemli bir rolü vardı. O zamanlar, SÄPO'nun üçüncü şubesinin başında, herkese örnek diye gösterilen ünlü Georg Thulin vardı. SÄPO'nun bütçesini 2,7 milyon krona, personel sayısını da doksan altıya çıkartmıştı.</p>

  <p>Evert Gullberg, 1992 yılında emekli olurken bütçe 350 milyon krona çıkmış, personel sayısı da epeyce kabarmıştı.</p>

  <p>Gullberg, bütün hayatını, majestelerinin gizli işlerini, daha doğrusu sosyal demokratların ideali "güvenli İsveç'in gizli işlerini yürütmeye adamıştı. Her seçimde oyunu muhafazakârlardan yana kullanan bir adam için ironik bir durumdu bu. Bir tek 1991 yılında, başbakan adayları Carl Bildt'in felaket bir politikacı olduğunu düşündüğünden, oyunu muhafazakârlara değil, sosyal demokratlara vermişti. İsveç'in "en iyi hükümeti"nin olduğu yıllar, aynı zamanda korkularının doğrulandığı yıllardı da. Sovyetler Birliği çökerken muhafazakârlar iktidardaydı. Gullberg'e göre, çöküşün yol açtığı imkânları, istihbarat sanatının incelikleriyle değerlendirmek açısından bu kadar donanımsız bir hükümet olamazdı. Ekonomik nedenlerle, istihbaratın Sovyet bürosunu kapatan Bildt hükümeti, kendini Bosna ve Sırbistan hakkında uluslararası planda koparılan yaygaraya kaptırmıştı. Sanki Sırbistan, İsveç için bir tehditti. Oysa politik iklimin sertleşeceği hesaba katılarak -Gullberg için bu sertleşme kaçınılmazdı- uzun vadede kullanılmak üzere Moskova'ya ajanlar yerleştirilmeliydi. Ne var ki gözler başka taraflara çevrilmişti. Gullberg, iklim sertleştiğinde SÄPO ve Askerî îstihbarat'ın beklentileri karşılamayacağını biliyordu. Ajan, birdenbire sihirle yaratılan bir şey değildi.</p>

  <p>&nbsp;</p>

  <p class="p17"><span class="t13">G</span>ullberg, kariyerine SÄPO'nun üçüncü şubesinin Sovyet bölümünde başlamıştı. İki yıllık masa başı çalışmasından sonra, 1952 yılında, albay rütbesiyle İsveç'in Moskova elçiliğine askerî ateşe olarak atanmış, bu görevde bir yıl kalmıştı. Yıllar önce bu görevde, İsveç'in en ünlü ajanı, hava subayı Stig Wennerström vardı.</p>

  <p>İsveç'e döndüğünde karşı ajanlık bölümünde çalışmaya başlamıştı Gullberg. Wennerström'ün foyasını açığa çıkarıp ömür boyu hapse mahkûm ettiren Otta Danielsson'un başkanlığını yaptığı dönemde SÄPO'nun en genç ajanlarından biriydi.</p>

  <p>Güvenlik Polisi, 1964 yılında Per Gunnar Vinge tarafından yeniden yapılandırılarak, Emniyet Genel Müdürlüğü/Güvenlik Şubesi'ne -RPS/Säk- dönüştürüldüğünde personel sayısı artırılmış, on dört yıldan beri Güvenlik Polisi'nde çalışan Gullberg, bölümün en gedikli, en güvenilir elemanlarından biri olmuştu.</p>

  <p>Gullberg, SÄPO (İsveç İstihbarat Teşkilatı) tanımını hiç kullanmamış, resmî ilişkilerinde hep RPS/Säk, gündelik konuşmalarında da Güvenlik Şubesi adını kullanmıştı. Meslektaşlarıyla konuşurken genellikle Şirket, Teşkilat ya da Bölüm der, asla SÄPO demezdi. Bunun basit bir nedeni vardı. Şirket'in en önemli görevi, uzun yıllar, personel kontrolü dedikleri şey olmuştu. Bu, komünist ya da vatan hainliği diye sınıflandırdıkları fikirleri savunan İsveç vatandaşlarının araştırılması ve fişlenmesi demekti. Şirket komünist ve vatan haini sözcüklerini eşanlamlı olarak kullanıyordu. Daha sonra herkesin benimseyeceği SÄPO sözcüğünü ilk defa, komünist vatan haini avcısı polisleri aşağılamak için, potansiyel vatan haini, komünist <span class="t15">Clarté</span> dergisi kullanmıştı. O günden sonra ne Gullberg ne de eski silah arkadaşları SÄPO sözcüğünü kullanmışlardı. Bu nedenle Gullberg, eski şefi P.G. Vinge'nin anılarını yazdığı kitaba "<span class="t15">SÄPO</span> <span class="t15">Ş</span><span class="t15">efi 1962-1970</span>" gibi bir ad koymasını bir türlü anlayamıyordu.</p>

  <p>Gullberg'in&nbsp; kariyeri, 1964 yılındaki yeniden yapılanmayla belirlenecekti.</p>

  <p>Emniyet Genel Müdürlüğü/Güvenlik Şubesi bu yapılanma sırasında, Adalet Bakanlığı'nın iç yazışmalarında tanımladığı gibi modern bir polis teşkilatına dönüştürülerek İsveç İstihbarat Teşkilatı/SÄPO adını almıştı. Bu teşkilata yeni personel almak anlamına geliyordu. Personel sayısının artırılması sürekli bir iç sorun demekti, çünkü teşkilatın genişlemesi düşmanın içlerine ajanlar yerleştirmesini kolaylaştırıyordu. Bu da teşkilatın içine yönelik önlemlerin artırılmasını zorunlu kılıyordu; Güvenlik Polisi herkesin birbirini tanıdığı, yeni alınacak elemanların ancak babaları eski subay olanlardan seçildiği, küçük bir kulüp olarak kalamazdı artık.</p>

  <p>1963 yılında Gullberg, Karşı Casusluk Servisi'nden, Stig Wennerström'ün açığa çıkmasının yol açtığı depremden sonra önemi artan Personel Kontrol Bölümü'ne transfer olmuştu. İnsanları politik düşüncelerine göre sınıflandırmanın temellerinin atıldığı o günden, 1960'lı yılların sonuna kadar, uygun olmayan politik görüşleri nedeniyle 300.000 İsveç vatandaşı fişlenmişti. Vatandaşların izlenip fişlenmesi başka bir sorundu, asıl sorun SÄPO'nun içine yönelik güvenlik tedbirlerinin nasıl şekillendirileceğiydi.</p>

  <p>Wennerström olayı teşkilat içinde bir şüphe dalgası yaratmıştı. Eğer Savunma Bakanlığı'ndan bir albay Sovyetler hesabına çalışıyorduysa -üstelik bu adam güvenlik politikası ve nükleer silahlar konusunda hükümetin danışmanıydı- Sovyetlerin SÄPO'nun üst kademelerine ajan yerleştirmediklerinden nasıl emin olabilirlerdi? Şeflerin ve şef yardımcılarının Sovyetler hesabına çalışmadığını kim garanti edebilirdi? Kısacası, casusların casusu kim olacak, gözetleyenleri kim gözetleyecekti?</p>

  <p>SÄPO'nun başkan yardımcısı Hans Wilhelm Francke, 1994 Ağustosu'nda Gullberg'i, akşam düzenledikleri bir toplantıya çağırmıştı. Toplantıda Gullberg'in dışında şirketin yönetim kadrosundan iki kişi daha vardı, özel kalem müdür yardımcısı ve finans müdürü. Gün bitmeden Gullberg'in hayatı yeni bir anlam kazanacaktı. O seçilmişti. Teşkilatın içinde, Särskilda Sektionen/SS (Özel Servis) adı verilen yeni bir bölümün başına getirilmişti. Gullberg'in ilk işi bölümün ismini Särskilda Analysgruppen/SA (Özel Analiz Grubu) diye değiştirmek oldu. Birkaç dakikalık tartışmadan sonra finans müdürünün SA'nın çağrışımının SS'den daha iyi olmadığına işaret etmesiyle teşkilata Sekstionen för Särskilda Analys/SSA adı verildi (Özel Analiz Servisi). Gündelik konuşmalarında kısaca "Servis" diyeceklerdi. "Servis", "Bölüm" ya da "Şirket"ten farklı olarak SÄPO'nun bütününü içeriyordu.</p>

  <p>&nbsp;</p>

  <p class="p17"><span class="t13">S</span>ervis, Francke'nin buluşuydu. Servis'e, "son savunma hattı" diyordu. Şirketin stratejik bölümlerine yerleşmiş çok gizli, görünmez bir grubu içeriyordu. Bunlardan ne iç yazışmalarda bahsediliyor ne bütçe planlarında adları geçiyordu, bu nedenle de içlerine sızmak da mümkün değildi. Görevleri ülke güvenliğini korumaktı. Gullberg her türlü yetkiyle donatılmıştı. Özel kalem müdürü ve finans müdürü gizli bir yapılanma için ona yardım edeceklerdi. Onlar düşmanla defalarca küçük çatışmalara girmiş, eski kuşak silah arkadaşlarıydı.</p>

  <p>İlk yıl bütün bir organizasyon Gullberg ve özenle seçilmiş üç yardımcısından ibaretti. Bunu izleyen on yılda Servis çalışanlarının sayısı on bire yükselmişti. Bunlardan ikisi eski kuşaktan yönetici sekreter, diğerleri de profesyonel ajan avcılarıydı, İki basamaklı düz bir organizasyondu. Patron Gullberg'di. Diğerleri ondan emir alıyor ve neredeyse her gün toplanıp konuşuyorlardı. Önemli olan&nbsp; kariyer ve bürokratik formaliteler değil, verimlilikti.</p>

  <p>Biçimsel olarak Gullberg, SÄPO'nun hiyerarşik yapısının altlarında bir yerdeydi, her ay kalem müdürüne rapor vermesi gerekiyordu, ama pratikte olağanüstü yetkileri ve özel bir konumu vardı O, yalnızca o, en üst düzey SÄPO yöneticilerini bile mercek altına alabilirdi. Eğer gerek duyarsa -ki duymuştu- Per Gunnar Vinge'nin bile hayatını didik didik edebilirdi. Amacını açıklamadan ya da herhangi bir makama bilgi vermeden her türlü araştırmayı yapabilir, herkesin telefonunu dinletebilirdi. Kendisine, CIA'de aynı pozisyonda olan James Jesus Angleton'ı örnek alıyordu. Ayrıca Angleton'la bizzat tanışmıştı.</p>

  <p>Servis kısa zamanda teşkilatın içinde, dışında, üzerinde ve bütün güvenlik kuvvetlerine paralel mikro bir organizasyona dönüşmüştü. Bunun sonucu bir yerleşim sorunu baş göstermişti. Servis'in Kungsholmen'deki Emniyet Genel Müdürlüğü'nde bir bürosu vardı. Ama güvenlik nedeniyle, Östermalm semtinde 011 bir odalı bir daireye taşınmışlardı. Burası onların komuta merkeziydi. Servis'in sadık elemanı ve sekreteri Eleanor Badenbrink, girişin yanındaki iki odayı ev olarak kullandığından, büro hiçbir zaman boş kalmıyordu. Badenbrink, Gullberg'in sonsuz güven duyduğu, paha biçilmez bir elemandı.</p>

  <p>Gullberg ve arkadaşları resmî görevlerinden uzaklaşmışlardı; özel bir fondan besleniyorlardı ama harcamaları ne Emniyet Genel Müdürlüğü'ne, ne de Adalet Bakanlığı'na rapor ediliyordu. SÄPO'nun şefi bile en ince işlerin en incesini yapan, en gizlilerin en gizlisi bu grubun faaliyetlerinden haberdar değildi.</p>

  <p>Gullberg 40 yaşlarına geldiğinde, istediği herkes hakkında araştırma yapıp hiç kimseye hesap verme zorunluluğu olmadığı bir pozisyon elde etmişti.</p>

  <p>Gullberg, Servis'in politik açıdan duyarlı bir konu hâline gelme riski taşıdığını daha işin başında biliyordu. İş tanımları en hafif deyimiyle çok zayıftı, Yalnızca çok kısa bir yazılı belge vardı. Başbakan Tage Erlander, 1964 Eylülü'nde, ülkenin güvenliğiyle ilgili hassas alanlarda faaliyet yürüten, Özel Analiz Servisi'ne bütçe ayrılmasını öngören bir yönetmeliğin altını imzalamıştı. SÄPO Başkan Yardımcısı Hans Wilhelm Francke, o akşam başbakanın önüne imzalaması için buna benzer on iki belge koymuştu. Tage Erlander'in imzaladığı bu yönetmelik, üzerine hemen gizlilik damgası vurulup gizli protokol numarası verilen bir dosyayla SÄPO'nun arşivine kaldırılmıştı.</p>

  <p>Başbakanın imzasıyla Servis, yasal bir kurum niteliği kazanmıştı. Servis'in ilk yılki bütçesi 52.000 krondu. Gullberg'e göre Servis'in bütçesinin bu kadar düşük tutulması dâhiyane bir fikirdi. Böylece Servis, teşkilatın rutin görevlerini yürüten herhangi bir bölüm gibi görünecekti.</p>

  <p>Başbakanın imzası, "teşkilat içi personel araştırması" yapacak bir grubun gerekliliğinin onaylanmasıydı da. Ayrıca başbakanın bu imzayla, SÄPO dışında da, hassas görevlerde bulunan insanların, örneğin kendisinin, kontrol altında tutulmasına onay verdiği yorumları yapılabilirdi. İleride ciddi politik sorunlara yol açacak olan da bu son yorumdu.</p>

  <p>&nbsp;</p>

  <p class="p17"><span class="t13">E</span>vert Gullberg viski bardağının boşaldığını fark etti. İçkiye çok düşkün değildi ama uzun bir gün geçirmiş ve uzun bir seyahatten gelmişti. Üstelik artık bir ya da iki bardak içmesinin hiçbir şeyi değiştirmeyeceği bir yaşa gelmişti. Minyatür viski şişelerinden birini daha bardağına boşalttı.</p>

  <p>Şimdiye kadar ele aldığı konuların en hassası elbette ki Olof Palme'ydi.</p>

  <p>1976 seçim gününün her bir detayını hatırlıyordu. İsveç'in modern tarihinde ilk defa bir burjuva hükümeti iktidara geliyordu. Ama ne yazık ki, eski kuşaktan, son derece yetenekli Gösta Bohman yerine Thorbjörn Fälldin başbakan olmuştu. Asıl önemlisi Palme'nin yenilmesiydi. Evert Gullberg de derin bir nefes almıştı.</p>

  <p>SÄPO'nun en gizli odalarında yenilen öğle yemeklerinin temel konusu Palme'nin başbakanlığa uygun olup olmadığıydı. Per Cunnar Vinge, SÄPO'nun içinde çok insanın paylaştığı bir görüşü -Palme'nin Rus istihbarat teşkilatı KGB'nin etkisi altında olabileceğini- dillendirdiği için 1969 yılında kıçına tekme yemişti. Vinge'nin bu görüşü teşkilatın iklimine pek de aykırı değildi. Ancak Norrbotten Valisi Ragnar Lassinanti'yi ziyaret ettiğinde bu düşüncesini açıkça dile getirmişti. Çok şaşıran vali, bu konuşmayı başbakana aktarmış, o da Vinge'yi ne demek istediğini açıklasın diye yüz yüze bir görüşmeye davet etmişti.</p>

  <p>Gullberg'in en büyük düş kırıklığı, Palme'nin Ruslarla olası ilişkisini açığa çıkaramamaktı. Gerçeği ortaya çıkarmak için gösterdikleri ısrarlı çabalara rağmen böyle bir ilişkiyi kanıtlayabilecek -tüten bir namlu cinsinden- somut bir kanıt bulamamışlardı. Bu, Palme'yi Gullberg'in gözünde suçsuz kılmıyor, yalnızca çok zeki ve kurnaz olduğundan, Palme'nin diğer Rus ajanlarının yaptıkları hataları yapmadığını düşündürtüyordu. Yıllar geçiyor ama Palme bir türlü kendini ele verecek hatayı yapmıyordu. 1982 seçimlerinde Palme'nin yeniden başbakanlık makamına oturmasıyla, Servis onun dosyasını raftan indirmişti. Daha sonra, Sveavägen'de atılan bir kurşunla Palme konusu, Servis açısından, artık akademik bir soruna dönüşmüştü.</p>

  <p>&nbsp;</p>

  <p class="p17"><span class="t13">1</span>976 yılı Servis için sorunlu bir yıldı. SÄPO'nun içinde -Servis'in varlığını bilen çok az sayıda insandan bir kısmı- Servis'e eleştiriler yöneltiyordu. Geçen on yılda, Servis'in hazırladığı dosyalara dayanarak, politik açıdan güvenilmez bulunan altmış beş memurun SÄPO'daki görevine son verilmişti. Bu memurlar hakkındaki iddiaların çoğu kanıttan yoksundu. Bu nedenle SÄPO'nun üst kademeleri homurdanmaya, Servis elemanlarını paranoyak komplo teorisyenleri olmakla suçlamaya başlamışlardı.</p>

  <p>Hatırladığı her seferde Gullberg'i çileden çıkaran bir olay vardı. 1968 yılında SÄPO'da çalışan biri hakkında, bizzat kendisi, güvenilmez raporu vermişti. Bu adam Cinayet Masası Komiseri Stig Bergling'di. İsveç ordusunda teğmendi. Daha sonra Rus Askerî İstihbaratı/GRU'da albay olduğu ortaya çıkmıştı. Bu adamı görevden alsınlar diye Gullberg dört defa rapor yazmış, dördü de görmezlikten gelinmişti. Bergling, ancak 1977 yılında, Servis dışından başkalarının da şüphelerini çekmeye başlamıştı. Bu adam, İsveç İstihbarat Teşkilatı tarihinin en büyük skandallarından biriydi.</p>

  <p>Servis'e yönelik eleştiriler 1970'li yılların ortasında artmıştı. Bütçelerinin kısıtlanması gerektiğinin konuşulduğunu, hatta artık böyle bir teşkilata gerek kalmadığı iddiasıyla, kaldırılması için teklifler verildiğini duymuştu Gullberg.</p>

  <p>Yani artık Servis'in geleceği sorgulanıyordu. O yıl SÄPO'nun öncelikli sorunu terörist tehditlerdi. Bu düşünce kaynağını, Araplar ya da Filistin yanlısı güçlerle flört eden şaşkın gençler hakkındaki istihbaratlardan alıyordu. SÄPO'nun en büyük sorunu İsveç'e yerleşen yabancıların, nasıl denetleneceğiydi. Bunun için özel bir bütçe mi ayrılmalı yoksa iş Yabancılar Şubesi'nin bünyesinde mi çözülmeliydi?</p>

  <p>Bürokratlar arasındaki bu gizemli tartışmadan, görevin Yabancılar Şubesi'ne bırakılması kararı çıkmıştı. Ama bu şube çalışanlarını denetlemek için Servis oraya bir köstebek yerleştirecekti.</p>

  <p>Servis bu iş için, 1970'ten beri SÄPO'nun içinde çalışan, geçmişi ve politik görüşleriyle çok saygın, gelecek vadeden genç bir elemanı seçti. Bu genç adam, sosyal demokrat basının aşırı sağ diye damgaladığı, Demokratik İttifak adı verilen bir örgütün üyesiydi. Bu Servis için bir sorun değildi. Servis çalışanlarından üç kişi daha bu örgütün üyesiydi, hatta Servis, küçük çaplı finansal yardım da yaparak, örgütün kurulmasını desteklemişti. Üstelik Servis'e alacakları bu yeni eleman, bu örgütteki faaliyetleriyle dikkatlerini çekmişti. Adı Gunnar Björck'tü.</p>

  <p>&nbsp;</p>

  <p class="p17"><span class="t13">1</span>976 seçim günü Evert Gullberg için inanılmaz şanslı bir gündü. O gün, Alexander Zalachenko, Norrmalm'deki polis karakoluna giderek İsveç'ten sığınma talep etmişti. Bunun üzerine Normalm polisi Yabancılar Şubesi'ni aramış ve genç Gunnar Björck işe el koymuştu. En gizlilerin en gizlisiyle bağlantılı bir ajan İsveç'ten sığınma talep ediyordu.</p>

  <p>Zalachenko'nun önemini hemen anlayan Björck, sorguyu kesip onu Continental Oteli'nde bir odaya yerleştirmişti. Arkasından da Yabancılar Şubesi'ndeki resmî şefini değil, gerçek şefi Evert Gullberg'i aramıştı. Gullberg, o saatlerde televizyonun karşısına geçmiş, seçim sonuçlarını takip ediyordu. Bütün göstergeler, Palme'nin kaybettiği yönündeydi. Heyecanlı gencin verdiği haberi, ilk başta şüpheyle karşılayan Gullberg, daha sonra şimdi kaldığı yerden 250 metre uzaktaki Continental Oteli'ne giderek Zalachenko vakasına el koymuştu.</p>

  <p>&nbsp;</p>

  <p class="p17"><span class="t13">E</span>vert Gullberg'in hayatını radikal olarak değiştiren de bu olmuştu. Gizlilik sözcüğü yeni bir içerik ve ağırlık kazanmıştı. İltica eden ajanın etrafında yeni bir yapı kurması gerekiyordu.</p>

  <p>Gunnar Björck'ü hemen Zalachenko grubuna dâhil etmişti. Björck, Zalachenko'yu bildiğinden, dışarıda kalması risk yaratabilirdi. Onu Servis'e almak daha akıllıcaydı. Bu karardan sonra Björck, Yabancılar Şubesi'ndeki işinden ayrılıp Östermalm'e, Servis'in karargâhına taşınmıştı.</p>

  <p>Gullberg ilk başta, bu dramatik olaydan yalnızca SÄPO'dan bir kişiyi haberdar etmeye karar vermişti, bu da Servis'in faaliyetlerini bilen özel kalem müdürüydü. Kalem müdürü bu haberi sindirdikten birkaç gün sonra Gullberg'e, SÄPO'nun başkanını ve hükümeti de bilgilendirmek gerektiğini söylemişti.</p>

  <p>Servis'i, Özel Analiz Grubu diye bilen SÄPO'nun yeni şefinin, Servis'in gerçek faaliyetleri hakkında çok fazla malumatı yoktu. Özel kalem müdürü ona, Servis'in hükümet tarafından görevlendirilmiş gizli bir grup olduğunu, teşkilatın dışında faaliyette bulunduklarım ve bu faaliyetlerinin sorgulanamayacağını söylemişti. O zamanlar başkan daha yeni göreve geldiği ve kendisini küçük düşürecek cevaplar alabileceği sorular sormaktan kaçındığından, olayı anlarmış gibi başını sallamış, SSA denilen bu grubun varlığını ve kendisiyle ilgisi olmadığını kabullenmişti.</p>

  <p>Gullberg, gönülsüz de olsa, Zalachenko konusunu başkana bildirmek zorunda kalmış, ama kesin bir gizliliğe gerek duyulduğunun altını çizmiş, SÄPO'nun başkanının bile, özel önlemler almadan bu konuyu odasında görüşmemesi gerektiğini belirtmişti. Sonunda Zalachenko'nun Servis'in inisiyatifine bırakılmasına karar verilmişti.</p>

  <p>Eski başbakanı bilgilendirmeye artık gerek yoktu. Koalisyona katılan partilerle bakanlık pazarlığı yapan yeni başbakan da çok meşguldü. Gullberg, yeni başbakanı bilgilendirmek için SÄPO'nun şefiyle birlikte Başbakanlık'a, ancak hükümet kurulduktan bir ay sonra gitmişti. Aslına bakılırsa başbakanı bilgilendirmeye son ana kadar itiraz etmiş, ama SÄPO şefinin ısrarı karşısında çaresiz boyun eğmişti; anayasa açısından başbakanı bilgilendirmemek olmazdı. Toplantı sırasında Gullberg, Zalachenko hakkındaki bilgileri, başbakanlık odasının dışına taşırmamanın ne kadar önemli olduğu konusunda başbakanı ikna edebilmek için bütün yeteneğini kullanarak dil dökmüştü; ne dışişleri bakanına ne savunma bakanına ne de hükümet üyelerinden herhangi birine bir bilgi verilmeliydi.</p>

  <p>Rusların en önemli ajanlarından birinin İsveç'e iltica ettiğini duyunca biraz sarsılan Fälldin, hiç değilse adil olmak açısından konuyu koalisyon ortaklarına bildirmesi gerektiğini söylemişti. Buna hazırlıklı olan Gullberg de elindeki en büyük kozu masaya koymuş, sözcükleri teker teker seçerek, eğer başbakan bunu yapacak olursa, kendisinin derhâl istifa etmek zorunda kalacağını söylemişti. Fälldin bu tehditten etkilenmişti. Mesajı çok açıktı: Eğer Zalachenko olayı dışarıya sızar da, Sovyetler bir ölüm mangası gönderip onu ortadan kaldırtırlarsa, bundan kişisel olarak başbakan sorumlu olacaktı. Ve o zaman, Zalachenko'nun güvenliğinden sorumlu olan adam, başbakanı bu konuda uyarıp istifa etmek zorunda kaldığını açıklarsa, başbakan için politik bir felaket olurdu.</p>

  <p>Fälldin görevde çok yeniydi, başbakanlığa henüz ısınamamış, rolünü ezberleyememişti. Bu nedenle Gullberg'in blöfüne boyun eğdi. Zalachenko'nun güvenliği ve sorgulamasından Servis'in sorumlu olduğunu bildiren bir protokol imzaladı ve bu protokolün üzerine derhâl gizlilik damgası vuruldu. Ayrıca bu protokole Zalachenko hakkında dışarıya hiçbir bilgi sızdırılmayacağı da yazılmıştı. Yani Fälldin, bu protokolü imzalayarak yalnızca olay hakkında bilgilendirildiğini teyit etmekle kalmamış, aynı zamanda bu olaydan kimseye bahsetmeyeceğini de taahhüt etmişti. Kısacası, Zalachenko'yu unutacaktı.</p>

  <p>Bununla birlikte Fälldin, özenle seçilmiş müsteşarlarından birinin iltica eden ajanın sorgusuyla ilgili bilgilendirilmesini ve kendisiyle Gullberg arasında aracı olmasını talep etmişti. Bir müsteşarı rahatlıkla idare edebileceğini düşünen Gullberg buna itiraz etmemişti.</p>

  <p>SÄPO'nun başkanı memnundu. Zalachenko vakası resmiyet kazanmış, yani başkan sırtım sağlama almıştı. Gullberg de memnundu. Bütün bilgi akışını kendi kontrolü altına almayı garantilemişti. Zalachenko'yu o, yalnız o, kontrol edecekti.</p>

  <p>Gullberg, Östermalm'deki makamma döndüğünde çalışma masasının başına oturmuş, Zalachenko'nun varlığını bilenlerin bir listesini çıkartmıştı. Bu liste şu kişilerden oluşuyordu: Gunnar Björck, Servis'in Operasyon Şefi Hans von Rottinger, Şef Yardımcısı Fredrik Clinton, Sekreter Eleanor Badenbrink ve Zalachenko'nun verdiği bilgileri analiz edecek iki yardımcı. Bu yedi kişi sonraki yıllarda Servis'in içinde özel bir servis olacaktı. Evert Gullberg onlara çekirdek kadro gözüyle bakıyordu.</p>

  <p>Servis'in dışında Zalachenko'dan haberdar olanlar SÄPO'nun başkanı, başkan yardımcısı ve özel kalem müdürüydü. Bunların dışında başbakan ile bir de müsteşar vardı. Yani Gullberg'le birlikte toplam on iki kişi. Daha önce bu kadar az insanla paylaşılan, bu çapta hiçbir sır yoktu.</p>

  <p>Gullberg'in yüzü bulutlandı.</p>

  <p>Bu sırrı bir kişi daha biliyordu. Zalachenko iltica talebinde bulunduğunda, Björck onun yanına, Avukat Nils Bjurman'la gitmişti. Bjurman'ı Servis'e almayı düşünemezdi, o gerçek bir polis değildi; Yalnızca SÄPO'nun içerisinde bir pratisyendi. Servis'te çalışmaya ne bilgisi ne de yeteneği vardı. Gullberg enine boyuna tarttıktan sonra Bjurman'ı bu işten uzak tutmaya karar vermişti. Zalachenko'nun adının Z'sini bile telaffuz etmesi hâlinde vatan hainliğinden yargılanıp ömür boyu hapse mahkûm edileceği tehdidini savurduktan sonra, Bjurman'ın gururunu okşamak için ve de bir çeşit rüşvet olarak yeni bir görev önermişti. Bjurman'a saygın bir hukuk bürosunda iş bulmuş, bir sürü dava almasını sağlayarak sürekli meşgul etmişti. Ama ne yazık ki Bjurman sıradan bir avukattı, elde ettiği fırsatları değerlendiremiyordu. On yıl sonra, tek bir yardımcıyla çalışacağı kendi bürosunu açacaktı.</p>

  <p>Sonraki yıllarda Gullberg, Bjurman'ı sürekli göz hapsinde tutacak, ancak Sovyetler Birliği dağılma yoluna girip Zalachenko önemini kaybetmeye başlayınca, 1980'lerin sonunda bu göz hapsini kaldıracaktı.</p>

  <p>&nbsp;</p>

  <p class="p17"><span class="t13">İ</span>lk başlarda Zalachenko, Gullberg'in kafasını sürekli meşgul eden Palme muammasını çözmek için bir fırsattı. Zalachenko'yu sorgularken Palme'yle ilgili bir bilgi yakalamaya çalışıyordu.</p>

  <p>Ama Zalachenko, İsveç'te hiç operasyon yürütmediği ve ülke hakkında fazla bir bilgisi olmadığından Gullberg'in umutları suya düşmüştü. Bununla birlikte Zalachenko, İsveç ya da İskandinav politikacılardan "kızıl koşucu" denilen birinin, KGB adına çalıştığını duyduğunu söylemişti.</p>

  <p>Bunun üzerine Gullberg, Palme'yle yakın ilişkisi olanların bir listesini çıkarmıştı. Bunlar Carl Lidbom, Pierre Schori, Sten Andersson, Marita Ulvskog ve birkaç kişi dahaydı. Yıllar boyunca, tekrar tekrar bu isimlere dönerek Sovyetlerle bir bağlantılarını bulmaya çalışmış ama bir sonuç alamamıştı.</p>

  <p>Gullberg birdenbire büyük oyuncuların arasına katılmıştı. Seçkin savaşçılardan oluşan, sıra dışı bir kulübün üyeleri tarafından saygı görüyor, aralarında özel bir arkadaşlık ve güven ilişkisi tesis ediliyordu. Bu ilişkiler resmî kanallar ve bürokratik kuralların dışındaydı. James Jesus Angleton'la kişisel olarak görüşmüş, MI-6'nın şefiyle Londra'da gizli bir kulüpte viski içmişti. Yani o büyüklerden biriydi.</p>

  <p>Ama ne yazık ki başarılarından hiç kimseye söz edemezdi. Hatta ölümünden sonra yayınlanacak anılarında bile. Ayrıca düşmanın seyahatlerini göz hapsine alıp onu izleyeceğinden korkuyordu. Sovyetleri, istemeden Zalachenko'ya götürebilirdi.</p>

  <p>Bu açıdan bakıldığında Zalachenko'nun en büyük düşmanı Zalachenko'nun kendisiydi.</p>

  <p>İltica ettiği ilk yıl, Servis'e ait bir apartman dairesine yerleştirmişlerdi onu. Hiçbir kayıt ve hiçbir resmî yazışmada ismi geçmiyordu. Zalachenko grubu onun geleceğini planlamak için, çok zamanlarının olduğunu düşünüyorlardı. Zalachenko'ya ancak 1978 yılında&nbsp; Karl Axel Bodin adına düzenlenmiş bir pasaport verildi. Özenle bir aile öyküsü uydurulmuştu, hayalî ama nüfus kayıtlarına başvurulduğunda doğrulanabilir bir öyküydü.</p>

  <p>Ama maalesef geç kalmışlardı, Zalachenko çoktan o lanet orospuyla, kızlık soyadı Sjölarıder olan, Agneta Sofia Salander'le düzüşmüş ve ona gerçek adını söylemişti. Gullberg, Zalachenko'nun kafasında bir tahtanın eksik olduğunu düşünüyordu. Hatta bu Sovyet ajanının açığa çıkmaya çalıştığını. Sanki bir sahneye ihtiyacı vardı, yoksa bir insanın bu kadar aptal olması nasıl açıklanabilirdi?</p>

  <p>Zalachenko orospularla yatıp kalkıyor, içiyor, bar fedaileri ya da önüne gelenle kavga ediyordu. Üç defa içkili araba kullanmaktan, iki defa da bar kavgasından polisi boylamıştı. Her seferinde Servis işe el atıyor, onu gizlice polisin elinden alıyor, tutanakları yok ediyordu. Gunnar Björck neredeyse yirmi dört saat ona bebek bakıcılığı yapıyordu. Zor bir işti, ama başka çare de yoktu.</p>

  <p>İşler yoluna girebilirdi. 1980'li yılların başında Zalachenko durulmuş, durumuna uyum sağlamaya başlamış ama ne var ki şu Salander orospusundan bir türlü kurtulamamıştı. Daha da kötüsü ondan Camilla ve Lisbeth adını verdiği iki kız çocuğu olmuştu.</p>

  <p><span class="t15">Lisbeth Salander.</span></p>

  <p>Gullberg bu ismi tiksinerek telaffuz ediyordu.</p>

  <p>Bu kız daha 9-10 yaşlarındayken bile, adını duyduğunda Gullberg'in midesinde sancılar saplanıyordu. Normal biri değildi, bunu anlamak için psikiyatr olmaya gerek yoktu. Gunnar Björck, inatçı ve Zalachenko'ya karşı saldırgan olduğunu rapor etmişti. Üstelik Zalachenko'dan hiç korkusu yoktu. Bir şey söylemiyordu ama huzursuzluğunu dile getirmenin binlerce yolunu buluyordu. Yaratılıştan problemliydi kız, ama gelecekte nasıl bir baş belası olacağını düşünde görse inanmazdı Gullberg. En büyük korkusu Salander ailesinin Sosyal İşler Müdürlüğü'nün dikkatini çekmesi ve Zalachenko'nun kimliğinin açığa çıkmasıydı. Bu aileden uzak durması için Zalachenko'ya defalarca yalvarmış, Zalachenko her seferinde sözler vermiş, ne var ki bir türlü tutamamıştı. Başka orospularla da ilişkisi vardı. Orospu kıtlığı çekmiyordu ama her nedense dönüp dolaşıp tekrar Agneta Sofia Salander'e gidiyordu.</p>

  <p>Piçin tekiydi şu Zalachenko. Uçkurunun peşinden giden bir ajan, elbette iyi bir ajan olamazdı. Sanki bütün kuralların üzerindeymiş gibi davranıyor, en azından hiçbir kuralın kendisini bağlamadığını düşünüyordu. Tamam, şu Sofia Salander orospusunda onu çeken bir şeyler olabilirdi ama her buluştuğunda da pataklamak zorunda mıydı? Defalarca kadına dayak atmıştı. Sanki gözetimini üstlenen Zalachenko grubunu sinir ve provoke etmek için dövüyordu kadını.</p>

  <p>Zalachenko'nun akıl hastası olduğundan hiçbir kuşkusu yoktu ama iltica edecek GRU ajanlarını gönlüne göre seçemezdi. Elinde yalnızca bir ajan vardı işte, ayrıca bu ajan Gullberg için ifade ettiği anlamın farkındaydı.</p>

  <p>Gullberg iç çekti. Zalachenko grubu sanki temizlikçi görevini üstlenmişti. Bu inkâr edilemezdi. Zalachenko arkasının temizleneceğini bildiğinden canı ne isterse yapıyordu. Hele Agneta Sofia Salander söz konusuysa elinden geleni ardına koymuyordu.</p>

  <p>Bu konuda uyarılmamış da değildi, Lisbeth Salander daha 12'sine bastığında onu bıçaklamıştı. Yarası o kadar ağır değildi ama hastaneye gitmek zorunda kalmış, Zalachenko grubu da gidip arkasını temizlemişti. Bu defa Gullberg onunla çok ciddi bir konuşma yapmıştı. Zalachenko'nun Salander ailesiyle bir daha asla buluşmaması gerektiğini açık bir dille ifade etmiş ve Zalachenko'dan söz almıştı. Zalachenko sözüne yalnızca altı ay sadık kalabilmişti. Bu defa kadına öyle bir dayak atmıştı ki Agneta Sofia Salander ömrünün geri kalan kısmını bir bakımevinde geçirmek zorunda kalmıştı.</p>

  <p>Evert Gullberg, Lisbeth Salander'in babasına benzin bombasıyla saldıracak kadar katil ruhlu olabileceğini düşünememişti. O gün tam bir karmaşa yaşanmış, Zalachenko operasyonu, hatta Servis'in varlığı tehdit altına girmişti. Eğer Lisbeth Salander konuşursa Zalachenko'nun kimliği açığa çıkabilirdi. Eğer Zalachenko açığa çıkarsa, bütün Avrupa'da yürütülen, geçmiş on beş yılın bir dizi operasyonu boşa giderdi. Arkasından da Servis resmi bir araştırmaya tabi tutulabilirdi. Ne pahasına olursa olsun bunun önüne geçilmeliydi.</p>

  <p>Eğer Servis'in arşivi açılırsa bütünüyle yasal olmayan bir sürü faaliyeti ortaya saçılır, Palme ve diğer Sosyal Demokratlar hakkında uzun yıllardır yürüttükleri soruşturmalar gün yüzüne çıkardı. Bu, özellikle Palme öldürüldükten sonra çok hassas bir konuydu. Gullberg ve SÄPO'dan birkaç kişi yargılanabilirlerdi. Daha da kötüsü birtakım kafasız gazeteciler, en küçük kuşku duymadan, Palme cinayetinin ardında Servis'in olduğunu iddia edebilirdi. Bu da yeni bir sürü suçlamaya yol açardı. Üstelik yönetici kadrosu bütünüyle değiştiğinden, SÄPO'nun başkanının bile, Servis'in varlığından haberi yoktu. SÄPO'yla ilişkilerin belgeleri, özel kalem müdürünün masasında kilitliydi. O da on yıl önce Servis'in değişmez personeli arasına katılmıştı.</p>

  <p>&nbsp;</p>

  <p class="p17"><span class="t13">Z</span>alachenko grubunu bir panik ve korku sarmıştı. Çözüm Gunnar Björck'ten geldi. Çözümün adı psikiyatr Peter Teleborian'dı.</p>

  <p>SÄPO'nun Karşı Casusluk Servisi, daha önce Teleborian'la ilişki kurup, endüstri casusluğundan şüphelendikleri bir adamla ilgili fikir danışmıştı. Adamın strese girmesi durumunda nasıl davranacağını merak ediyorlardı. Teleborian boş laflara değer vermeyen, pratik çözümler üreten genç bir psikiyatrdı. Somut bir öneride bulunmuştu. Bu öneriyle SÄPO, adamı intihara sürükleyecek davranışlardan uzak durmuş ve patronlarına yanıltıcı bilgi veren çift taraflı ajan hâline getirmişlerdi.</p>

  <p>Salander, Zalachenko'ya saldırdıktan sonra, Björck, Servis adına danışmanlık yapması için Teleborian'a başvurmuştu. Ona, şimdi her zaman olduğundan daha çok ihtiyaç vardı.</p>

  <p>Çözüm çok basitti;&nbsp; Karl Axel Bodin hastaneden kaybolacak, Agneta Sofia Salander tedavisi mümkün olmayan beyin hasarı nedeniyle bakımevine kapatılacak, bütün polis tutanakları SÄPO'nun elinde toplanacak, oradan, özel kalem müdürü aracılığıyla Servis'e iletilecekti.</p>

  <p>Peter Teleborian, Uppsala'daki St. Stefan Çocuk Kliniği'nin başhekim yardımcılığına daha yeni atanmıştı. Björck ile Teleborian, Lisbeth Salander'in psikiyatrik durumu hakkında bir adli tıp raporu hazırlayıp mahkemeye sunarak işi halletmişlerdi. Önemli olan durumun nasıl resmedileceğiydi. Anayasanın bu işle bir alakası yoktu. Söz konusu olan ülkenin güvenliğiydi. Bunu herkesin anlaması gerekiyordu.</p>

  <p>Ayrıca Lisbeth Salander'in akıl hastası olduğu ortadaydı. Bir psikiyatri kliniğine kapatılması onun yararına olacaktı. Gullberg bu operasyona çekinmeden izin vermişti.</p>

  <p>&nbsp;</p>

  <p class="p17"><span class="t13">Y</span>apbozun bütün parçaları bir araya gelirken, Zalachenko grubunun, her hâlükârda dağılmak üzere olduğu açığa çıkmıştı. Sovyetler Birliği ortadan kalkmış, Zalachenko'nun son kullanma tarihi çoktan geçmiş, görkemli günleri geride kalmıştı.</p>

  <p>Zalachenko grubu ona, SÄPO'nun fonlarından, cömert bir elveda paketi hazırlamıştı. Bir yıl sonra, sayelerinde düşünebileceği en iyi tedaviyi gören Zalachenko'nun cebine İspanya'ya tek gidiş bileti koyarak onu Arlanda Havaalanı'na götürmüşlerdi. Artık Zalachenko ve Servis'in yolları ayrılıyordu. Bu Gullberg'in Servis'teki son işiydi. Bundan bir hafta sonra emekliye ayrılarak yerini sadık izleyicisi Fredrik Clinton'a bırakmıştı. Artık, yalnızca hassas konularda Servis'e danışmanlık yapıyordu. Üç yıl daha Stockholm'de kalıp neredeyse her gün Servis'te çalıştıktan sonra, yavaş yavaş ayağını kesmiş, doğum yeri Laholm'e dönerek yapacaklarını uzaktan yapmaya başlamıştı. İlk yıl düzenli olarak Stockholm'e gitmiş, ama daha sonra bu seyahatleri hiç denecek kadar azaltmıştı.</p>

  <p>Zalachenko'yu artık aklına bile getirmiyordu. Ama bir sabah uyandığında, Zalachenko'nun kızının bütün gazete manşetlerini süslediğini görmüştü. Üç cinayetin zanlısı olarak aranıyordu.</p>

  <p>Haberleri artan bir şaşkınlık ve dikkatle izlemişti. Bjurman'ın, Salander'e vasi atanmasının tesadüf olmadığını anlayabiliyordu ama Zalachenko vakasının açığa çıkacağından da korkmuyordu. Salander akıl hastasıydı, cinnet geçirip üç kişiyi öldürmesi onu şaşırtmıyordu. Gosseberga'daki haberleri duyana kadar bu işlerle Zalachenko arasında bir bağ olabileceğini düşünmemişti. Ancak bu haberleri duyduktan sonra sağı solu aramış ve arkasından da Stockholm'e bir bilet almıştı.</p>

  <p>Servis kurulduğu günden beri en büyük krizini yaşıyordu. Her şey yıkılmak üzereydi.</p>

  <p>&nbsp;</p>

  <p class="p17"><span class="t13">Z</span>alachenko ayaklarını sürüyerek tuvalete gitti. Artık koltuk değnekleriyle yürüyebiliyordu. Pazar ve pazartesi günlerini kısa yürüyüş denemeleriyle geçirmişti. Çenesinde hâlâ müthiş bir ağrı vardı ve yalnızca sıvı yiyecekler tüketebiliyordu. Ama ayağa kalkabiliyor ve odasında kısa yürüyüşler yapabiliyordu.</p>

  <p>On beş yıla yakın protezle dolaştığı için koltuk değneklerine çabuk alışmış, ses çıkarmadan yürüme denemelerine başlamıştı. Sağ ayağını yere her bastığında bacağından yukarı bir ağrı yükseliyordu.</p>

  <p>Dişlerini sıkarak, odasının hemen yakınında, başka bir odada yatan Lisbeth Salander'i düşündü. Bütün bir gün onun hangi odada kaldığını çıkarmaya çalışmış, en sonunda kendi odasının sağ tarafında, iki kapı ötede kaldığını öğrenmişti.</p>

  <p>Gece hemşiresinin son ziyaretinden on dakika sonra, saat ikide, her yer sessizliğe bürünmüştü. Zalachenko bin bir zahmetle ayağa kalkıp sallanarak koltuk değneklerini aldı, kapıya gidip etrafı dinledi, hiç ses yoktu. Kapıyı açıp koridora çıktı, hemşirelerin odasından çok zayıf bir müzik yayılıyordu. Koridorun sonundaki çıkış kapısına kadar gitti, kapıyı itip merdiven aralığını kontrol etti, asansörler vardı. Tekrar koridora dönüp Lisbeth Salander'in odasının kapısına kadar yürüdü, koltuk değneklerine dayanıp yarım dakika dinlendi.</p>

  <p>&nbsp;</p>

  <p class="p17"><span class="t13">L</span>isbeth Salander koridordan gelen zayıf bir sürtünme sesiyle gözlerini açtı. Bu sesin ne olduğunu bir türlü çıkaramadı, sanki koridorda biri dikkatle bir şey sürüklüyordu. Bir süre sonra ses kaybolduğunda, hayal görüp görmediğini düşündü. Yarım dakika sonra sesi tekrar duydu, yaklaşıyordu, huzursuzluğu arttı.</p>

  <p><span class="t15">Zalachenko yak</span><span class="t15">ı</span><span class="t15">nlarda bir yerlerde.</span></p>

  <p>Kendini sanki yatağa bağlanmış gibi hissediyordu. Boyunluğunun altında müthiş bir kaşıntı vardı. Ayağa kalkmak için büyük bir istek duyuyordu. Sonunda yatakta oturmayı başardı, ancak bu kadarına gücü yetiyordu, tekrar kendini yatağa bırakıp başını yastığa dayadı.</p>

  <p>Bir süre parmaklarını boyunluğun üzerinde gezdirerek tokalarını buldu, açıp boyunluğu çıkararak yere attı, şimdi daha rahat nefes alabiliyordu.</p>

  <p>Keşke erişebileceği bir yerde bir silah ya da ayağa kalkıp Zalachenko'nun hakkından gelmeye takati olsaydı.</p>

  <p>Dirseklerine dayanarak doğruldu. Masa lambasını yakıp etrafına bakındı. Silah olarak kullanabileceği bir şey ararken, gözü yatağının üç metre kadar uzağındaki hemşire masasına takıldı, üzerinde bir kurşun kalem vardı.</p>

  <p>Gece hemşiresi rutin kontrolünü bitirene kadar bekledi. Bu gece yarım saatte bir yapıyor gibiydi. Daha önce bunu on beş dakikada bir ya da daha sık yapıyorlardı. Demek ki şimdi daha iyi durumda olduğunu düşünüyorlardı. Ama Lisbeth kendi durumunda bir fark göremiyordu.</p>

  <p>Bütün gücünü toplayarak bacaklarını yataktan sarkıttı. Vücuduna nabzını ve nefesini ölçen elektrotlar bağlıydı. Neyse ki elektrotların kabloları kalemin olduğu tarafa doğru uzanıyordu. Dikkatle ayağa kalktı, ileri geri sallandı, dengesini bulmakta zorlanıyordu. Bayılacakmış gibiydi, yatağın kenarına tutunarak bakışlarını önündeki masaya kilitledi. Sallanarak üç adım attı, uzandı ve kalemi aldı.</p>

  <p>Tekrar yatağa döndü. Bütünüyle tükenmişti.</p>

  <p>Bir süre sonra yatak örtüsünü üzerine çekebilecek kadar güç topladı. Kalemi kontrol etti, ucuna dokundu, sıradan bir kurşun kalemdi. Ucu yeni açılmıştı, sivriydi. Yüze ya da göze saplamak için uygundu.</p>

  <p>Kalemi kalçasının yanına koydu ve uykuya daldı.</p>

  <p>&nbsp;</p>
</body>
</html>
